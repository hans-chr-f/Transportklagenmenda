Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
13.06.2019

Saksnummer
2018-01795

Tjenesteytere
Supersaver
SAS

Klager har i det vesentlige anført

Klager hadde bestilt en reise hos Supersaver med SAS t/r Trondheim - Zürich 16. - 18.
mai 2018. Den dagen klager skulle reise tilbake oppdaget hun at avreisetidspunktet
var forskjøvet fra kl 20.25 til kl 13.40 uten at klager hadde fått informasjon om dette på
forhånd. SAS kunne fortelle at flyselskapet gav beskjed til Supersaver om ruteendringen
tidlig i mai uten at reisebyrået videreformidlet informasjonen til klager. 

Da klager kontaktet Supersaver hjalp de klager med ny returreise 18 timer senere enn
opprinnelig returtidspunkt. I ettertid har reisebyrået også dekket klagers utgifter til hotell
og mat. 

Klager krever standarderstatning 400 euro for hendelsen.

Tjenesteyterne har i det vesentlige anført
Supersaver har i det vesentlige anført:

Før klager gjennomførte bestillingen hos Supersaver krysset hun av for å ha lest regler
og vilkår. Her kommer det frem at det er den reisendes eget ansvar å kontinuerlig
kontrollere sine flytider før avreise i tilfelle ruteendringer eller kanselleringer oppstår. 

Til tross for at det var klagers egen skyld at hun ikke oppdaget ruteendringen, har
Supersaver i denne saken valgt å hjelpe klager med ny billett samt dekke hennes utgifter
til hotell og mat. 

Da EU-forordning 261/2004 ikke omfatter reisebyråer kan Supersaver ikke imøtekomme
klagers krav om standarderstatning.

SAS har avgitt følgende kommentar i saken:

SK610 fra Zürich til København den 18. mai ble kansellert den 2. mai. Informasjon om
ruteendringen gikk til Supersaver den 2. mai. På grunn av denne kanselleringen ble
klager booket om til alternativ reise den 18. mai fra Zürich til Oslo med SK842 kl 13.40 og
SK364 videre til Trondheim. Disse endringene ble sendt Supersaver den 2. mai. SAS viser
til fremlagt dokumentasjon.

Etter at Supersaver kontaktet SAS den 18. mai var SAS behjelpelig med å endre
bestillingen til ny avreise den 19. mai, etter klagers eget ønske.  

Det er reisebyråets plikt å informere sine kunder om eventuelle endringer i flytider som
skjer mer enn 24 timer før flyavgang. 

SAS kan ikke se å ha gjort noe galt i dette tilfellet.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter artiklene 5 og 7 med mindre flyselskapet kan bevise at
passasjeren har fått informasjon om endringen minst 2 uker før planlagt avgangstid.
Dette gjelder enten flyreisen er kjøpt direkte fra flyselskapet eller fra en formidler, jf EU-
domstolens dom av 11.05.2017 (Krijgsman - SLM).

Det er ikke bestridt at SAS ga beskjed til Supersaver om ruteendringen i tide uten at
reisebyrået videreformidlet informasjonen til klager.
Det er imidlertid flyselskapene som er ansvarssubjekter etter forordningen også om
billetten er kjøpt av et online reisebyrå, og dette har unnlatt å videreformidle beskjed
om kanselleringen til passasjeren. Flyselskapet er i henhold til dommen i disse tilfellene
eventuelt henvist til å søke regress hos den ansvarlige for at passasjeren ikke ble
informert, dersom nasjonal rett åpner for dette. 

Etter dette er det nemndas syn at SAS er erstatningsansvarlig i dette tilfellet. Nemnda
anbefaler at klager gis medhold i sitt krav på 400 euro.

Vedtak

Transportklagenemnda - fly anbefaler at klager gis medhold og at SAS betaler 400 euro til
klager.