Vedtak i Transportklagenemnda - Fly

Sammendrag

Krav om erstatning for ubenyttet hotellovernatting som følge av pilotstreik.

Dato
20.08.2021

Saksnummer
2019-02486

Tjenesteytere
SAS

Klager har i det vesentlige anført

Klager skulle reise med SAS den 26. april 2019 fra Kristiansand via Oslo til København.
Hun hadde bestilt og forhåndsbetalt to rom på hotell i København for seg og sitt
reisefølge. På avreisedagen fikk klager beskjed via to sms'er at SK214 fra Kristiansand til
Oslo og SK1471 fra Oslo til København var kansellert som følge av pilotstreik i SAS. Det
ble videre gitt informasjon i sms'ene om at SAS ikke kunne gi dem tilbud om omruting, at
de kunne kjøpe nye flybilletter med et annet selskap og så ville SAS dekke opptil 300 euro
pr. person i ekstra kostnader for dette.  Da det ikke fantes alternative reiseruter, måtte
klager kansellere reisen til København. Klager stiller spørsmål ved SAS' tilsvar til nemnda
der det anføres at hun ble booket om til en flyvning med Widerøe samme ettermiddag.
Dette har klager ikke fått noen beskjed om. Hun har kun mottatt de to nevnte sms'er og
der fremgår det tydelig at SAS ikke kan booke henne om. 

Etter å ha sendt inn krav til SAS om standarderstatning for seg selv  i henhold til
EU-forordning 261/2004 og erstatning for ubenyttet hotellopphold for seg og sine
medreisende som hun hadde betalt for, har hun kun fått flybilletten refundert. Etter
at saken kom inn til Transportklagenemnda og spørsmålet om standarderstatning har
blitt avklart ved en dom i EU-domstolen, har SAS utbetalt standarderstatning til klager.
Gjenstående krav er derfor NOK 7134,22 for forhåndsbetalt hotellopphold som ikke er
refunderbart fra hotellet.

Tjenesteyterne har i det vesentlige anført
SAS har i sitt tilsvar av 16. august 2019 anført følgende:

Klager hadde billett med SK214 og SK1471 den 26.april mellom Kristiansand og
København via Oslo med planlagt avgang kl. 13.35 og planlagt ankomst kl. 16.20.
Klagers flyvninger til København ble kansellert på grunn av streik blant 1409 piloter i
SAS. Klager ble booket om til WF269 26. april mellom Kristiansand og København med
ankomst København kl 20.45. Klager har ikke benyttet seg av den alternative reisen. SAS
viser til klagers kommentar i saken og kan ikke se at klager har fått sms angående denne
omrutingen. SAS vil imidlertid påpeke at de på sine nettsider anmodet sine passasjerer
om å følge med på "My bookings" for å sjekke om billetten ble omrutet.

Samtlige piloter i alle de tre skandinaviske landende ble tatt ut i streik som følge av brudd
i forhandlingene rundt kollektivavtalen. Dermed var det umulig for SAS å gjennomføre
de planlagte rutene i perioden mellom 26. april til og med 2. mai 2019. Pilotstreiken
resulterte samlet i at 4015 fly ble innstilt, og det anslås at i alt 381 507 passasjerer ble
påvirket.

I perioden fra 26. april til 5. mai tilbød SAS avbooking på alle billettyper, også billetter
som det normalt ikke er mulig å avbooke uten kostnad. Dette kunne passasjerene gjøre
før den aktuelle avreisedagen og for flyvninger som ikke ennå hadde blitt kansellert. I
overkant av 220.000 passasjerer ble ombooket. For øvrig tilbød SAS frivillig ombooking
av billetter allerede fra 18. april 2019, altså åtte dager før streiken brøt ut. Det ble også
inngått avtaler med 34 flyselskap for å utvide mulighetene for ombooking.

Saken gjelder fastleggelsen av innholdet av artikkel 5 nr. 3 i EU-forordning 261/2004 om
unntak fra flyselskapets forpliktelse til å utbetale standard kompensasjon i medhold av
artikkel 5 nr. 1 litra c jf. artikkel 7 i tilfeller av innstilt flyavgang. Bestemmelsen i artikkel 5
nr. 3 lyder slik:
"Et utførende luftfartsselskap skal ikke være pålagt å betale erstatning i samsvar med
artikkel 7 dersom det kan godtgjøre at den innstilte flygingen skyldes ekstraordinære
omstendigheter som ikke kunne vært unngått selv om alle rimelige tiltak var truffet." 
Det er på det rene at kanselleringene skyldtes en prekær mangel på tilgjengelige piloter
som følge av pilotstreiken. Sakens sentrale tolkningsspørsmål er om pilotstreiken utgjør
"ekstraordinære omstendigheter" i forordningens forstand.

Lovlig streik er et viktig virkemiddel i en arbeidskamp, og det ligger utenfor
arbeidsgiverens kontroll å styre når streik skal tas i bruk som virkemiddel og hvor
omfattende streiken skal gjøres. Dette synspunktet må gjelde uinnskrenket i tilfeller der
streiken ikke kan føres tilbake til rettsstridige forhold på arbeidsgiverens side.

Verken EU- eller EØS-domstolen har tatt stilling til om lovlig (lokal) streik i flyselskapet
som har innstilt flyavganger, utgjør en ekstraordinær omstendighet i henhold til artikkel
5 nr. 3.
I mangel av et avgjørende prejudikat må det ses hen til EU domstolens generelle tolkning
av formuleringen "ekstraordinære omstendigheter", som blir utlagt slik i dom av 4. mai
2017 (C-315/15) premiss 22:
"Domstolen har heraf udledt, at det er begivenheder, der på grund af deres karakter
eller oprindelse ikke er et led i det pågældende luftfartsselskabs sædvanlige
aktivitetsudøvelse, og som ligger uden for luftfartsselskabets faktiske kontrol, der
kan kvalificeres som usædvanlige omstændigheder i den forstand, hvori dette udtryk
er anvendt i artikel 5, stk. 3, i forordning nr. 261/2004 (jf. i denne retning dom af
22.12.2008, Wallentin-Hermann, C-549/07, EU:C:2008:771, præmis 23, af 31.1.2013,
McDonagh, C-12/11, EU:C:2013:43, præmis 29, og af 17.9.2015, van der Lans, C-257/14,
EU:C:2015:618, præmis 36)."

Her blir det formulert to kumulative vilkår, og avgjørelsen av om disse vilkårene er
oppfylt beror på en konkret vurdering i det enkelte tilfellet. 

En lovlig streik, slik som pilotstreiken, er en omstendighet hvis opprinnelse skriver seg
fra at det er et institusjonalisert virkemiddel i arbeidskamp. Denne omstendighetens
karakter kan utledes bl.a. fra det faktum at arbeidstakere som tas ut i streik formelt –
om enn midlertidig – ikke lenger har posisjonen som arbeidstaker, og vil derfor være
unntatt fra arbeidsgiverens styrings- og instruksjonsrett. Begge disse forholdene viser at
pilotstreiken ikke var en del av SAS' "sædvanlige aktivitetsudøvelse".
Pilotstreiken lå også utenfor SAS' faktiske kontroll. Lovlig streik er som nevnt et viktig
virkemiddel i en arbeidskamp, og det ligger utenfor arbeidsgiverens kontroll å styre
når streik skal tas i bruk som virkemiddel og hvor omfattende streiken skal gjøres.
Dette synspunktet må gjelde uinnskrenket i tilfeller der streiken ikke kan føres tilbake til
rettsstridige forhold på arbeidsgiverens side.

Det følger av det foregående at pilotstreiken tilfredsstiller de to kumulative vilkårene som
EU-domstolen i en rekke saker har stilt opp. Det kan derfor
konkluderes med at streiken utgjør "ekstraordinære omstendigheter" i forordningens
forstand.

Også tungtveiende reelle hensyn taler for å anse pilotstreiken som en ekstraordinær
omstendighet. Det er beregnet at utbetaling av standard kompensasjon ville ha
oversteget 1 milliard kroner, dersom alle passasjerene som har blitt rammet av innstilte
avganger som følge av streiken skulle kunne kreve slik kompensasjon. Ved fortsatt streik
ville man etter kort tid oppleve at størrelsen på de totale kompensasjonskravene ville
ha oversteget pilotenes opprinnelige lønnskrav i forhandlingene. Det ville altså ha blitt
mer kostbart for SAS å fortsette forhandlingene og utbetale standard kompensasjon
til passasjerer, enn å akseptere pilotenes lønnskrav. Dette illustrerer at dersom en slik
streik ikke blir anerkjent som en ekstraordinær omstendighet i forordningens forstand,
vil forordningens regler om standard kompensasjon gripe direkte, og med betydelig
kraft, inn i arbeidskamp-instituttet til fordel for arbeidstakersiden. Det vil re-definere
streik som virkemiddel i flybransjen på en måte som i realiteten vil underminere den
forhandlingsmodellen som streikeretten er en del av. En slik konsekvens er urimelig og i
strid med nevnte forhandlingsmodell, og referansen til streik i fortalens punkt 14 viser at
en slik konsekvens ikke har vært tilsiktet med forordning 261/2004.

Under henvisning til fortalens punkt 14 og TUIfly-dommen er det nødvendig å trekke en
skillelinje mellom lovlig streik som virkemiddel i arbeidskamp og uhjemlede aksjoner
iverksatt av arbeidstakere. TUIfly-dommen gjaldt en uhjemlet aksjon iverksatt av
arbeidstakere, og har derfor ingen overføringsverdi til nærværende sak. TUIfly-dommen
gjaldt en spontan sykemeldingsaksjon blant cockpit- og kabinpersonale som følge av
flyselskapet TUIflys meddelelse om omorganiseringer i selskapet. Domstolen la til grunn
at en slik sykemeldingsaksjon ikke er en ekstraordinær omstendighet i forordningens
forstand. Saken gjaldt altså en uhjemlet aksjon på arbeidstakernes eget initiativ uten
at det forelå noen tvist mellom en fagforening og flyselskapet. En slik aksjon bør ikke
gis rettslig legitimitet ved at den anerkjennes som en ekstraordinær omstendighet i
forordningens forstand. Streik er derimot et institusjonalisert og lovlig virkemiddel ved
tvist mellom fagforening og arbeidsgiver.

SAS utnyttet alt det personell og materiell, og alle de økonomiske midler, som selskapet
rådet over, til å avverge og redusere konsekvensene av pilotstreiken. Alle rimelige tiltak
ble utført. Andre avbøtende tiltak var ikke mulig å gjennomføre i den aktuelle perioden,
og under enhver omstendighet ville eventuelle andre mulige tiltak klart ha vært urimelig
belastende for virksomheten. 

Flyselskapet er ansvarsfri i medhold av artikkel 5 nr. 3 såfremt innstillingen ikke kunne
vært unngått selv om alle rimelige tiltak var truffet.

SAS kan på grunnlag av ovennevnte ikke imøtekomme klagers om standarderstatning
i henhold til EU-forordning 261/2004 eller erstatning for ubenyttet hotellopphold i
København.

Nemnda bemerker

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringen av klagers flyvninger en lovlig streik blant pilotene i
SAS. Streiken er ikke å anse som en ekstraordinær omstendighet som vil frita flyselskapet
fra å utbetale standarderstatning til passasjerer som fikk sine flyvninger kansellert som
følge av streiken jf. dom i sak 23. mars 2021 i sak C-28/20. Klager har derfor krav på
standarderstatning på 250 euro. Nemnda legger til grunn at SAS har ubetalt dette til
klager. 

Nemnda legger også til grunn at SAS har refundert klagers flybilletter. 

Klager har videre fremsatt krav om erstatning på NOK 7134 for utgift til forhåndsbetalt
hotellopphold i København. Anvendelse av EU-forordningen berører ikke en passasjers
rett til erstatning på annet grunnlag, jf. artikkel 12. Utgiften som kreves dekket utgjør
klagers individuelle tap og kan etter lang og fast nemndspraksis kreves dekket i medhold
av luftfartsloven § 10-20. I henhold til artikkel 12 kan standarderstatning etter EU-
forordningen trekkes fra erstatning på annet grunnlag. Det er fast nemndspraksis at
dette gjøres. Passasjeren har således alltid krav på å få utbetalt standarderstatningen,
forutsatt at vilkårene for dette er oppfylt. Har passasjeren også rett til erstatning på
annet grunnlag, og denne overstiger standarderstatningen, kommer denne til fradrag. 

Nemnda anbefaler på bakgrunn av dette at SAS erstatter klagers utgift til forhåndsbetalt
hotellopphold med NOK 7134,22 fratrukket standarderstatningsbeløpet på EUR 250.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS erstatter klagers utgift til forhåndsbetalt
hotellopphold med NOK 7134,22 fratrukket standarderstatningsbeløpet på EUR 250.