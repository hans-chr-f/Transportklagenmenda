Vedtak i Transportklagenemnda
- Kollektivreiser

Sammendrag

Krav om refusjon av drosjeutgifter som følge av forsinkelse. Anført trafikale forhold.

Dato
21.03.2023

Saksnummer
2022-02538

Tjenesteytere
Innlandstrafikk

Klager har i det vesentlige anført

Klager skulle reise med buss fra Gjøvik til Moelv den 16. september 2022. Bussens
planlagte avgangstid fra Gjøvik var kl. 15.55. Bussen ble imidlertid forsinket som følge av
mye trafikk, og klager ringte kundeservice i Innlandstrafikk. Klager anfører at det ble gitt
beskjed om at hun kunne bestille drosje, slik at hun rakk toget hun skulle ta videre fra
Moelv til Gardermoen. Klager anfører at det ble gitt lovnad på telefon om at utgiftene til
drosje ville bli refundert.

Klager anfører at hun skulle rekke et fly, og alternativet var å vente på en buss som ikke
kom, eller vente til neste avgang. Klager anfører at i dette tilfellet var bussen 25 minutter
forsinket, og at hun derfor har krav på inntil 550 kroner i refusjon.

Klager krever refusjon av 510 kroner i drosjeutgifter.

Tjenesteyterne har i det vesentlige anført
Forsinkelse som følge av trafikale forhold dekkes ikke av reisegarantien. Det vises
til informasjon om reisegarantien på https://innlandstrafikk.no/kundeservice/
busspassasjerers-rettigheter/reisegaranti

Nemnda bemerker

Klager krever refusjon av 510 kroner i drosjeutgifter som følge av at bussavgangen fra
Gjøvik til Moelv den 16. september 2022 ble mer enn 20 minutter forsinket. Klager hadde
billett videre med toget fra Moelv til Oslo lufthavn.

I henhold til informasjon om Innenlandstrafikks reisegaranti på nettsidene deres
har passasjeren rett på refusjon av utgifter til drosje ved forsinkelser på over 20
minutter dersom selskapet ikke kan tilby alternativ transport. Det fremgår imidlertid
at reisegarantien ikke gjelder dersom forsinkelsen skyldes forhold utenfor selskapets/
transportørens kontroll, som blant annet ved «store arrangementer eller andre trafikale
forhold som berører kollektivtrafikken i stor grad».

Innlandstrafikk har ikke fremlagt noen dokumentasjon på forsinkelsen, verken
sanntidsinformasjon eller annen dokumentasjon på avviket. Nemnda finner derfor
ikke at selskapet har sannsynliggjort at reisegarantien ikke kommer til anvendelse. Det
vises også til at klager var i kontakt med selskapet før hun tok alternativ transport, slik
vilkårene gir anvisning på.

Nemnda er etter dette komme til at klager har krav på refusjon på 510 kroner.

Vedtak

Transportklagenemnda anbefaler at klager gis medhold.