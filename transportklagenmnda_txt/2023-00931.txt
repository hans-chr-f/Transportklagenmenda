Vedtak i Transportklagenemnda - Fly

Sammendrag

Krav om refusjon av flybilletter grunnet nektet
ombordstigning. Spørsmål om koronapass.

Dato
06.10.2023

Saksnummer
2023-00931

Tjenesteytere
Finnair
British Airways

Klager har i det vesentlige anført

Klager (fire passasjerer) hadde bestilt følgende reise via Finnair:

Oslo - London - AY5911 (operert av British Airways) - 6. april 2022
London - New York JFK - AY4017 (operert av American Airlines) - 6. april 2022
New York JFK - Helsinki - AY0006 (operert av Finnair) - 20. april 2022
Helsinki - Oslo - AY0913 (operert av Nordic Regional Airlines) - 20. april 2022

Da klager skulle sjekke inn bagasjen på Gardermoen, ble de møtt av en ansatt i British
Airways som ikke snakket norsk og heller ikke virket å kjenne til ordningen om grønt
koronapass på Helsenorge.no. Der hadde alle passasjerene grønt koronapass, samt
påvist korona i mars 2022. Den ansatte i British Airways ville ikke se på dokumentasjonen
klager hadde på Helsenorge.no og ønsket kun å se dokumentasjon fra lege som eneste
godkjente dokumentasjon.

På dette tidspunktet var reglene for innreise til USA at det var lov å reise dersom man
hadde hatt korona i løpet av de siste 90 dager og dokumentasjon på at man ikke lenger
var syk. Dette stod også på Finnair sine sider vedrørende korona. Med grønt koronapass
var alle fire passasjerer klarert. Klager forsøkte å forklare at grønt koronapass var
tilsvarende brev fra legen. Den ansatte fra British Airways nektet å høre på klager og hun
lot ikke klager komme med flyet.

Deretter fulgte hektisk kontakt med Finnair. Klager sjekket om det var mulig å kjøpe nye
billetter fra Oslo til New York, kun én vei. Returbilletter hadde klager, men fikk som svar
at dette ikke var mulig. Klager måtte altså kjøpe fire nye billetter, tur og retur. De nye
billettene klager kjøpte var via British Airways og hadde returreise med samme fly og
reiserute som originalbillettene via Finnair, bare med nytt bookingnummer.

Klager sendte en klage til Finnair og fikk ganske raskt svar om at de fikk medhold i klagen
og at pengene ville bli overført til bankkontoen. Det viste seg at klager kun fikk refundert
penger for turen fra Oslo – New York på 346 NOK per passasjer, totalt 1384 NOK. Klager
kontaktet Finnair og fikk beskjed om at de ikke fikk refundert penger for returreise fordi
de faktisk hadde reist med samme fly som originalreturen. I tillegg var de nye billettene
kjøpt via British Airways, og dette selskapet måtte klager kontakte for å få refundert
pengene for billettene som ikke var brukt. Klager ble også bedt om å få bekreftet hvilke
bookingbillletter som faktisk ble brukt. Klager har forsøkt å komme i dialog med British
Airways, men det har vært lite hjelp å få.

Klager fikk først beskjed fra Finnair om at returbillettene ikke ville være gyldige. Klage
måtte derfor kjøpe totalt åtte billetter (fire originalbilletter og fire nye billetter) på samme
tur/retur-destinasjon. Likevel fikk klager i etterkant beskjed om at de kun hadde brukt de
første fire billettene i Finnair sine systemer. Det var de første fire billettene som klager
fikk beskjed om var kansellert. Derfor ville ikke Finnair refundere penger for billettene
til originalreturen, da disse billettene var registrert som brukt. Dette fremstår ulogisk og
svært frustrerende.

Klager krever å få refundert summen for returreisen fra New York JFK til Oslo på 24 508
NOK for de fire flybillettene av totalt åtte som ikke ble brukt.

Tjenesteyterne har i det vesentlige anført
Finnair har anført følgende:

Klager krever refusjon av Finnairs flybilletter fra Oslo til New York JFK via London den
6. april 2022 og for returreisen fra New York JFK til Oslo via Helsinki den 21. april 2022.
Klager krever også refusjon av differansen mellom nye flybilletter og opprinnelige
flybilletter fordi de ikke kunne benytte opprinnelige flybilletter. Klager krever 24 508
NOK.

Klagers billettype var rabattert og ikke-refunderbar. Billettprisen per billett var på 3 513
NOK.

Klager hadde ikke tilstrekkelige reisedokumenter ved innsjekk til den første flyvningen.
Det var krav knyttet til korona som klager ikke oppfylte. Finnair viser til vedlagte
dokumenter om dagjeldende krav. Å ha tilstrekkelige reisedokumenter er passasjerens
eget ansvar. Da klagers billettype var ikke-refunderbare og priset deretter, ble både
utgående reise og returreise kansellert da første del av flyvningen ble ubrukt. Prisen som
ble avtalt med klager for flyreisen gjaldt kun for de spesifikke flyvningene i rekkefølgen
som ble avtalt. Det er mulig å kjøpe flyreiser kun for enveisreier eller for deler av reisen,
men da vil prisen være annerledes.

Flere ganger, både før og etter kjøp av billettene, ble det informert til klager at
flyvningene skulle brukes i rekkefølgen som de ble kjøpt og at de resterende flyvningene
ville bli kansellert dersom den første flyvningen ikke ble brukt. Finnair viser til vedlagt
kopi av informasjon som gis før kjøpet, kopi av billetten hvor det samme oppgis og kopi
av Finnairs reisevilkår.

Finnair kan ikke holdes ansvarlige for ytterligere økonomisk kompenasjon eller refusjon
til klager. Billettvilkårene var tydelig informert til klager og klager har allerede mottatt
refusjon av avgifter for ubrukte billetter.

British Airways har anført følgende:

Klager hadde planlagt flyvning AY5911 (operert som BA763) fra Oslo til London den 6.
april 2022 og deretter AY4017 (operert som AA107) fra London til New York JFK.

Klager kunne ikke benytte seg av denne planlagte reisen. Klager krever erstatning/
refusjon av utgifter grunnet nektet ombordstigning, inkludert utgifter til klagers
opprinnelige flybilletter og alternative flybilletter.

Klager skriver at de ble nektet ombordstigning siden reisedokumentene var
utilstrekkelige. Klager hevder deres grønne koronapass ikke var tilstrekkelige til å
reise til USA. Klager hevder at de ikke behøvde et brev fra legen for å kunne reise til
endedestinasjon New York JFK og at de istedenfor kun trengte det grønne koronapasset.
Klager hadde blitt frisk fra korona innen 90 dager før avreise.

Kopier av klagers pass og grønne koronapass har ikke blitt dokumentert til NRF.

På avreisedagen var det følgende krav man måtte oppfylle ved innsjekk:
- En negativ koronatest som ble tatt innen en dag før avreise; eller
- Dokumentasjon fra lisensiert lege om at klager er frisk fra korona innen 90 dager før
planlagt reise.

British Airways viser til en lenke fra USAs ambassade og konsulat i Danmark som
redegjorde for reglene for reise:
https://web.archive.org/web/20220129012426/https:/dk.usembassy.gov/u-s-citizen-
services/security-and-travel-information/covid-19-information/

Klager viste ikke en negativ koronatest mindre enn en dag før avreise. Klager hevdet at
det grønne koronapasset skulle tilsvare brev fra lisensiert lege.

British Airways er uenig i dette. Det grønne koronapasset tilfredsstilte ikke reisekravene.
British Airways viser til ovennevnte lenke fra USAs ambassade og konsulat i Danmark
som bekreftet at klager måtte fremvise dokumentasjon fra lisensiert lege om at de hadde
blitt friske fra korona mindre enn 90 dager før avreise. Dette gjorde ikke klager.

Etter systemet til danske koronapass kunne dette koronapasset bli brukt “as an EU Digital
COVID certificate when travelling as proof that you have been vaccinated, previously
infected or have a valid negative test.” (https://web.archive.org/web/20220314183529/
https:/en.coronasmitte.dk/general-information/corona-passport)

Dette gjaldt derfor ikke ved reiser til USA (som ikke er i EU og som var klagers
endedestinasjon).

British Airways ønsker ikke å nekte ombordstigning, men de må følge gjeldende regler.
British Airways fulgte innreisekrav fra amerikanske myndigheter og har ikke myndighet
til å avvike disse. Da klager hadde utilstrekkelige reisedokumenter var det ikke mulig å la
dem reise til USA.

Klager har allerede mottatt 346 DKK hver (totalt 1 384 DKK) av Finnair, som er riktig sum i
henhold til billettvilkårene.

Nemnda bemerker

Passasjerene plikter selv å sørge for å ha nødvendige reisedokumenter, herunder gyldig
koronasertifikat. Manglende eller ugyldige reisedokumenter kan føre til at passasjeren
ikke får reise inn i vedkommende land. Flyselskapet er ansvarlig for å kontrollere at
passasjeren har nødvendige reisedokumenter. Dersom selskapet tar med passasjerer
som ikke har papirene i orden, kan selskapet bli ilagt en bot av vedkommende lands
myndigheter.

Det avgjørende spørsmålet i saken er om det grønne koronapasset til klager fra
Helsenorge.no tilfredsstilte kravene for innreise til USA.

Klager hevder at det grønne koronapasset skal tilsvare brev fra lisensiert lege. Nemnda
understreker at British Airways feilaktig viste til danske regler for koronapass, men
at Norge hadde samme relevante regler. Koronapasset fra Helsenorge.no hadde to
kontrollsider, en for Norge og en for EU/EØS. Klager hadde endedestinasjon utenfor EU,
nemlig i USA. Klagers koronapass for reiser innenfor EU kan følgelig ikke likestilles med
dokumentasjon fra lege i henhold til dagjeldende krav for innreise til USA.

Passasjerer må selv sørge for å ha gyldige dokumenter ved avreise, undersøke pass- og
visumregler, og i dette tilfellet undersøke reiserestriksjoner i forbindelse med covid-19-
pandemien. At klager ikke hadde satt seg inn i reglene angående covid-19 for reise til
områder utenfor EU, kan verken Finnair eller British Airways lastes for.

Nemnda er av den oppfatning at verken Finnair eller British Airways kan holdes
ansvarlige for at klager ikke fikk sjekket inn på Gardermoen med British Airways, og
finner ikke å kunne anbefale at klager gis medhold i sine krav.

Vedtak

Transportklagenemnda kan ikke anbefale at klager gis medhold.