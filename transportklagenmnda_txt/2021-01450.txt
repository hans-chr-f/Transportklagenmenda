Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Reise uten gyldig skolekort

Dato
11.11.2021

Saksnummer
2021-01450

Tjenesteytere
Nordland fylkeskommune

Klager har i det vesentlige anført

Klager reiste med buss fra Løpsmarka til Mørkved da han ble ilagt gebyr for reise uten
gyldig skolekort. 

Klager har bussbevis fordi han går på skole ved Bodin VGS og bor på Kløkstad ca. 3 mil
unna skolen. Den 30. og 31. august reiste klager med buss på angitt strekning, og under
en billettkontroll ble han gjort oppmerksom på at hans busskort var utgått. Klager ble
svært overrasket over dette, på grunn av pandemien er det ikke adgang til å påstige
bussen foran hos fører og derfor har ikke klager fått scannet kortet for å få bekreftet at
det er gyldig.  Klager spurte kontrolløren om han ble ilagt gebyr og fikk til svar: "nei, du
får ingen bot, men du må søke etter nytt busskort", noe klager gjorde dagen etter.

Litt over en uke etter kontrollen fikk klager brev i posten med informasjon om gebyr på
700 kroner. Da han kontaktet busselskapet og forklarte lovnaden han av kontrolløren
under kontrollen ble han kreditert 200 kroner. Kravet fra Nordland fylkeskommune er
derfor redusert til 500 kroner. 

Klager understreker at han ikke var kjent med at busskortet var utløpt og at han bestilte
nytt kort straks han ble klar over dette. Videre viser han til det faktum at kortet ikke har
notert gyldig fra og til på utsiden, han hadde heller ikke mulighet til å scanne kortet hos
fører. 

Klager krever at gebyret frafalles samt krediteres som følge av; 
1. Saksbehandlingsfeil fra betjenter som ikke har forkynt han bot under kontroll, men sa
at han ikke fikk bot for forholdet.

2. Busselskap for ikke å ha lagt til rette under pandemien for å kunne sjekke kort:

- Fratatt reisende mulighet til å sjekke kort ved ombordstigning
- Ingen beskrivelse på kort gyldig til/fra

Avslutningsvis påpeker klager at han ikke har unndratt betaling med vilje og at han har
rett på gratis reise som følge av hans lange skolevei.

Tjenesteyterne har i det vesentlige anført
Nordland fylkeskommune viser til tidligere svar til klager og understreker at det er
den enkelte elev sitt ansvar å søke om skoleskyss fra år til år. Klager hadde ikke gyldig
skolekort da han ble kontrollert og ble dermed korrekt ilagt tilleggsavgift.

Nemnda bemerker

Klager ble ilagt gebyr 31. august 2021 fordi han ikke kunne fremvise gyldig billett under
billettkontrollen.

Det følger av Nordland fylkeskommunes regler for billettkontroll at den reisende er selv
ansvarlig for å ha gyldig billett og at passasjerer som ikke har dette ved kontroll vil få et
gebyr. Det er den enkelte elev sitt ansvar å søke om skoleskyss fra år til år. 

Klager kunne ikke fremvise gyldig billett under billettkontrollen, og vilkårene for å ilegge
gebyr var til stede.

Nemnda viser til at klager også ble kontrollert den 30. august 2021, uten at det ble ilagt
gebyr. Han var således klar over at han den 31. august ikke hadde gyldig billett.

Vedtak

Transportklagenemnda finner ikke å anbefale at klager gis medhold.