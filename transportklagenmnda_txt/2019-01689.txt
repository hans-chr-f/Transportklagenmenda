Vedtak i Transportklagenemnda - Fly

Sammendrag

Krav om refusjon av utgifter og ulempeerstatning.
Uoverensstemmelse med flyselskapets personale.

Dato
11.02.2020

Saksnummer
2019-01689

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1976 fra Oslo lufthavn (OSL) til Beograd
(BEG) 23. april 2018 kl. 15.20. Klager har vist til at hun ble nektet befordring på
flyvningen, da håndbagasjen hennes var én centimeter for stor, i følge Norwegians
personale ved gate. Hun har anført at hun dessuten ble diskriminert av personalet. 

På bakgrunn av dette har klager fremsatt følgende krav: 
• Refusjon av ubenyttet flyreise, samt flyskatter og -avgifter. 
• Refusjon av buss og tog, totalt kroner 419. 
• Refusjon av utgifter til mat. 
• Erstatning for tort og svie.

Tjenesteyterne har i det vesentlige anført
Klagen gjelder Norwegians flyvning DY1976 fra Oslo til Beograd 23. april 2018. 

Det fremgår av rapporten i klagers bestilling at hun sjekket inn, og hadde pakket om
sin innsjekkede bagasje, da den veide for mye. Dette medførte imidlertid at klagers
håndbagasje ble for tung. Håndbagasjen ble kontrollert ved gate, og det viste seg at
bagasjen oversteg Norwegians mål. Det oppstod uenigheter, og sikkerhetsvakter fra
NOKAS måtte tilkalles. Kapteinen tok den endelige avgjørelsen om at klager ikke kunne
reise. Hun nektet å betale for å sjekke inn håndbagasjen eller lytte til instrukser ved
ombordstigning. Klager ble informert om dette. 

Norwegians passasjerer har anledning til å ta med seg én håndbagasje på maks 55 x 40 x
23 centimeter, samt en liten eiendel på maks 25 x 33 x 20 centimeter. Den totale vekten
av disse kan ikke overstige ti kilo. Disse målene er satt av hensyn til sikkerhet, samt at det
må være plass i kabinen til bagasjen til hver passasjer uten at det overfyller hattehyllene.

Det er Norwegians representanter ved innsjekking som har ansvaret for å kontrollere
at all bagasje, både innsjekket bagasje og håndbagasje, er i overensstemmelse med
reglementet. Norwegian har i denne forbindelse vist til sine vilkår, hvor det fremgår
at passasjeren kan måtte betale gebyr dersom håndbagasjen overstiger målene i
reglementet. 

Videre har selskapet vist til sine vilkår vedrørende nektelse og begrensning av
befordring, jf. artikkel 9. Som følge av at klager ble nektet ombordstigning etter en
uoverensstemmelse med personalet grunnet overskridelse av bagasjereglementet, har
selskapet avvist klagers krav om erstatning og refusjon.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Flyselskapet har bevisbyrden for å vise at eventuelt gebyr er
korrekt ilagt. 

I dette tilfellet ble det imidlertid ikke noe av reisen. Klager hevder at hun ikke fikk reise
med flyet fordi bagasjen var for stor. Flyselskapet hevder at klager nektet å betale for
bagasjen eller lytte til instrukser, sikkerhetsvakter måtte tilkalles, og kapteinen avgjorde
at klager ikke kunne reise.

Årsaken til at klager ble nektet ombordstigning er bevisspørsmål som vanskelig kan
klarlegges under saksbehandlingen. Saken avvises, jf. transportklagenemndforskriften §
6-2 bokstav d.

Vedtak

Saken avvises.