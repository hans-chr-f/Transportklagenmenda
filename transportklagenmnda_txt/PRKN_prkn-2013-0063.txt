Vedtak i Pakkereisenemnda

Sammendrag

Saken gjelder bl.a. innkvartering i feil leilighetstype, Gran Canaria.

Dato
03.09.2013

Saksnummer
63/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 39.100,-

Tidsrom: 090213 - 230213

Reisemål: Gran Canaria

Saken gjelder:

Saken gjelder bl.a. innkvartering i feil leilighetstype, Gran Canaria.

Klager anfører at de bestilte reisen over telefon og fikk anbefalt Monte Feliz etter å ha
forklart selgeren hva de ønsket. Hotellet svarte ikke til forventningene.

Det ble opplyst at det skulle være barnevennlig med bamseklubb. Det stemte ikke. Første
natten fikk de 1-roms leiligheter, mens de hadde bestilt 2-roms.

Rommet var dessuten lekk rundt vinduene, det ble kaldt om natten med lungebetennelse som
resultat. Neste dag fikk de nye rom. Det ene hadde lekkasje og det andre manglet vann, noe
som krevde rørlegger. Det var også maur på rommet, som derfor ble sprøytet, og flere tilfeller
av kakerlakker. Etter klage fikk de tilbud om annet hotell mot å betale € 600. De ville imidlertid
ikke betale for noe som var

Star Tours feil. De krever full refusjon av reisens pris.

Star Tour har opplyst at det var en feil i deres system når det gjaldt adgangen til å delta
i Bamseklubben for gjester på Monte Feliz. Dette ble imidlertid ordnet slik at barnet
fikk være med. Det erkjennes videre at klagerne fikk feil leiligheter første natten.

Dette ble ordnet neste dag. Lekkasjen og vannproblemene i de de nye leilighetene
ble ordnet innen rimelig tid. Maur og kakerlakker er vanlig i sydlige strøk og gir ikke
grunnlag for prisavslag. Som kompensasjon for feil leiligheter første natten og vann- og
lekkasjeproblemene har Star Tour tilbudt henholdsvis kr.1.200,- (alternativt gavekort på
kr.2.000,-) og kr.1.450,- (alternativt gavekort på kr.3.000,-).

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen.
Mangler kan gi grunnlag for prisavslag med mindre de avhjelpes innen rimelig tid etter at
turarrangør har fått kjennskap til problemene.

Det var i dette tilfelle bestilt to 2-roms leiligheter for henholdsvis 2 og 4 personer som reiste
sammen under to forskjellige bestillingsnummer. Det er på det rene at de fikk tildelt feil
leilighetstype ved ankomst. Feilen ble rettet opp neste dag.

Nemnda kan ikke se det sannsynliggjort at klagers sykdom var forårsaket av forholdene på
rommet første natten. Det legges videre til grunn at problemene med vannet og lekkasje ble
ordnet innen rimelig tid.

Når det gjelder klagepunktet om maur og kakerlakker, vil nemnda bemerke at dette er vanlig
i sydlige strøk. Insekter bekjempes normalt med spraying, som ofte må gjentas. Det er ikke
sannsynliggjort at maur og insekter i dette tilfelle forekom i et slikt ekstraordinært omfang at
det ikke kunne bekjempes på vanlig måte.

Klager har også tatt opp at det ikke var a/c på rommene. Dette er imidlertid ikke en del av
avtalen.

Når det gjelder internett som ikke virket, har nemnda forstått det slik at klager fikk
tilbakebetalt det som var betalt for internett-tilgang.

Etter en helhetsvurdering har nemnda funnet at den kompensasjon Star Tour har tilbudt, er et
passende prisavslag.

Vedtak:

Reklamasjonsnemnda kan ikke anbefale prisavslag utover det som er tilbudt.

Vedtaket var enstemmig.