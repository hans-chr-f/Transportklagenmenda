Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med T-bane

Dato
11.06.2019

Saksnummer
2019-01489

Tjenesteytere
Ruter

Klager har i det vesentlige anført

Klager reiste med T-banen fra Kolsås til Majorstuen da han ble stoppet i kontroll. Klager
hevder han mistet lommeboken med gyldig billett, og viser til fremlagt egenmelding om
tapt gods registrert hos politiet. 

På ovennevnte grunnlag har klager fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr på T-banen 9. januar 2019 fordi han ikke hadde noen billett å
fremvise. Til Ruter har klager opplyst at han hadde lommeboken da han ble kontrollert,
men glemte at billetten lå i lommeboken og viste frem mobilen hvor han trodde billetten
var. Etter at klager hadde gått av T-banen oppdaget han at lommeboken var borte og
kom samtidig på at den inneholdt billetten. 

Ruter må forholde seg til hva som har skjedd i kontrollen, og der ble det ikke fremvist
noen billett. At klager kommer med opplysninger om at billetten lå i en lommebok som
ble stjålet, er dessverre ikke noe Ruter kan ta hensyn til. 

Ruter har på ovennevnte grunnlag avvist klagers krav om frafall av ilagt gebyr.

Nemnda bemerker

Klager ble 9. januar 2019 ilagt gebyr på t-banen fordi han ikke kunne vise noen billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager kunne ved kontroll ikke vise noen gyldig billett. Vilkårene for å ilegge gebyr var
dermed til stede.

Nemnda finner ikke grunnlag for å anbefale at gebyret frafalles.

Nemnda har forståelse for at reaksjonen med gebyr kan oppleves streng. Av hensyn
til reiseforetakenes behov er det imidlertid behov for en streng praksis da det er ulike
årsaker til at reisende ikke kan vise gyldig billett.

Vedtak

Transportklagenemnda for kollektivtransport finner ikke å kunne anbefale at klager gis
medhold