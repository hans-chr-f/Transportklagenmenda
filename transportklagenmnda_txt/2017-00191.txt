Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
19.12.2017

Saksnummer
2017-00191

Tjenesteytere
Norwegian

Klager har i det vesentlige anført

Klager reiste med Norwegians flyvning DY1195 fra Helsinki til Oslo lufthavn og videre til
Bergen med DY648 18. desember 2016. Klagers barnevogn ble skadet under flyreisen. 

Ved innsjekking i Helsinki fikk klager utlevert en plastpose av de ansatte på flyplassen,
samt beskjed om at det var greit å sende barnevognen slik. Klager anfører at Norwegian
ikke først kan informere henne om å bruke plastpose, for så å fraskrive seg ansvaret ved
ødeleggelse av gjenstanden. 

Klager har på ovennevnte grunnlag fremsatt krav om gjenskaffelsesverdien av den
ødelagte barnevognen på kroner 8 295.

Tjenesteyterne har i det vesentlige anført
Det følger av informasjonen på Norwegians hjemmesider at selskapet er ansvarlig for
skade på barnevogn dersom den er forsvarlig pakket. Norwegian anbefaler sine reisende
å pakke barnevogner i hard emballasje som for eksempel Airshells eller PramPack.

Posene som deles ut på flyplassen er til for å forhindre at barnevognen skal tilgrise
annen bagasje, men er likevel ikke tilstrekkelig for at vognen skal være beskyttet mot
skader. 

Norwegian avviser klagers krav om erstatning, og viser til at vognen ikke var forsvarlig
pakket.

Nemnda bemerker

Nemnda legger på bakgrunn av sakens opplysninger til grunn at barnevognen ble skadet
under flytransporten.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun
en anbefaling. Barnevogner er svært vanlig å medbringe som bagasje, og vanligvis
skjer transporten uten at skade inntreffer. Nemndas flertall, nemndsleder og
forbrukerrepresentantene, mener at flyselskapene bør ha et opplegg for skånsom
håndtering av disse.

Det er opplyst at barnevognen ble totalskadet under flyvningen, og nemndas
flertall legger dette til grunn i sin videre vurdering. Erstatningen må baseres på
gjenskaffelsesverdien. Klager har fremlagt kvittering for kjøp av barnevogn på kroner 8
295. Vognen var kun fem måneder gammel da skaden skjedde. Da vognen var under ett
år gammel på tidspunktet hvor skaden inntraff, anbefaler nemndas flertall at Norwegian
erstatter klager hele vognens gjenskaffelsesverdi på kroner 8 295. 

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig.

Vedtak

Transportklagenemnda - fly anbefaler at Norwegian utbetaler til klager en erstatning på
kroner 8 295.