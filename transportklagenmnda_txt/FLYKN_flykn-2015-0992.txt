Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
26.06.2016

Saksnummer
0992/15F

Tjenesteyter
Lufthansa German Airlines

Klager har i det vesentlige anført:

Klager skulle reise fra Knoxville til Oslo via Washington og Frankfurt den 13. juni 2015. LH8721
(operert av United Airlines) ble forsinket slik at klager mistet sin videreforbindelse. Klager
ankom bestemmelsesstedet nesten syv timer senere enn planlagt ankomst.

Lufthansa mener United Airlines er ansvarlig. Klager har vært i kontakt med United, de
svarer at siden hendelsen fant sted på en innenriksflyvning i USA er ikke flyselskapet
erstatningspliktig i henhold til EU-forordningen. Klager kjøpte billetten hos Lufthansa og er
utstedt med Lufthansas flightnummer.

Klager ble ikke informert om sine rettigheter, og hans bagasje ble tre dager forsinket. Klager
har fått refundert kroner 728 per billett som er mellomlegget mellom Economy og Premium
Economy på strekningen.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Lufthansa har i det vesentlige anført:

LH8721 ble operert av United Airlines. Klager bes henvende seg til operating carrier, da disse
er de eneste som kan fremlegge dokumentasjon på årsaken til forsinkelsen.

Det vises for øvrig til Lufthansas brev.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning. Forordningen artikkel 3
angir forordningens virkeområde. Det fremkommer her at forordningen gjelder for flygninger
i EU/EØS-området. Forordningen får videre anvendelse på reiser fra en tredjestat til EU/EØS-
området dersom flyselskapet er hjemmehørende i EU/EØS-området.

Forsinkelsen skjedde på flygningen fra Knoxville til Washington. Flygningen fra Washington
til Frankfurt var ikke forsinket. Nemnda er av den oppfatning at EU-forordningen ikke får
anvendelse i et slikt tilfelle og finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.