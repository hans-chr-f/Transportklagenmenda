Vedtak i Transportklagenemnda - Fly

Sammendrag

Krav om erstatning grunnet kansellering.

Dato
17.10.2012

Saksnummer
185/12F

Tjenesteyter
Widerøes Flyveselskap AS

Krav om erstatning grunnet kansellering.

Klager har i det vesentlige anført:

Klager hadde bestilt billett fra Svolvær til India 24. desember 2011. WF829 fra Svolvær til Bodø
ble kansellert, slik at klager mistet sin videreforbindelse til Oslo, og videre til Bangalore.

Klager måtte kjøpe nye billetter for til sammen kroner 5 323 som han krever refundert fra
flyselskapet.

Det vises for øvrig til klagers brev.

Widerøe har i det vesentlige anført:

WF829 ble kansellert som følge av uforutsett sykdom blant crewet. Hendelsen var utenfor
Widerøes kontroll.

Når man kjøper separate billetter med ikke-samarbeidende flyselskap, anbefales det en
transitt tid på minst 3 timer. Denne informasjonen kommer frem på Widerøes nettsider.
Klager hadde kun beregnet 1 time og 10 minutter i Bodø.

Ved kanselleringer kan man enten få full refusjon, eller bli ombooket til neste ledige avgang.
Klager valgte sistnevnte.

På grunnlag av ovennevnte kan Widerøe dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Sykdom blant mannskapet kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.

Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda legger på bakgrunn av de foreliggende opplysninger til grunn at Widereøe som følge
av flere mottatte sykemeldinger ikke hadde tilgjengelig ledige crew til å håndtere ytterligere en
sykemelding. Etter nemndas hadde Widerøe i dette tilfellet gjort det man med rimelighet kan
forvente for å unngå kanselleringen. Kanselleringen gir følgelig ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines