Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett i ubetjent vogn.

Dato
19.01.2018

Saksnummer
2017-02792

Tjenesteytere
NSB AS

Klager har i det vesentlige anført

Klager tok toget fra Oslo lufthavn 31. oktober 2017. 

Klager hadde i forkant av reisen blitt informert av sine kollegaer at det var mulig å
kjøpe billett av konduktøren på toget. Klager gikk derfor ombord på toget i påvente av
konduktøren skulle komme. Da konduktøren kom og klager overleverte kredittkortet for
å betale, sa konduktøren at klager måtte betale et gebyr som følge av manglende billett.
Konduktøren informerte videre at dersom klager hadde sittet i vognen foran, som klager
gikk ombord i først, hadde han sluppet gebyret. 

Klager viser til at han ikke hadde kjennskap at man ikke fikk kjøpt billett i alle vognene på
toget. Klager opplyser at han nylig flyttet til Nannestad og må bruke bil. Han har tidligere
har bodd andre steder i landet og ikke kjent med reisevilkårene for kollektivtransport i
Oslo området. 

Klager påpeker også at han i lys av sin stilling som forsvarsansatt er pålagt å reise på
billigst måte, da kostnaden blir refundert av arbeidsgiver. Det er derfor heller ikke
ønskelig for klager å unnlate å kjøpe billett. 

Klager krever derfor at NSB frafaller gebyret.

Tjenesteyterne har i det vesentlige anført
NSB viser til innledningsvis at dersom en f.eks reiser med kollektivselskapet Ruter sin t-
bane/trikk må billett kjøpes på forhånd. Det er ikke salg om bord. Vogner på T-banen er
ikke merket innvendig/utvendig med at det må foreligge gyldig billett. Det forutsettes
at man vet og har satt seg inn i regler for kjøp og bruk på forhånd. Benytter man Ruter
sine busser må de reisende også betale et ombordtillegg dersom man kjøper billett
hos sjåfør, og hos Ruter er det kun kontant betaling. Altså på enkelte transportmidler
får du ikke kjøpt billett ombord overhodet - og der billett kan kjøpes ombord vil det
normalt tilkomme et gebyr, og det kan være begrensninger på betalingsmåte. Generell
hovedregel ved kollektivreiser i dag er imidlertid å kjøpe billett på forhånd. 

Klager har bostedsadresse som er innenfor Ruter sitt takstområde, så det må antas at
han har noe kjennskap til Ruter sine billetter. Ruter sine billetter kan benyttes på NSBs
tog i Oslo og Akershus. 

NSB presiserer at man kan kjøpe billett via forhåndsbetalt NSB/Ruter reisekort, eller
kjøpe billett i kiosker eller via app. Ved Oslo lufthavn er det flere billettautomater, samt
billettsalg ved betjent skranke. Mulighetene til å kjøpe billett på forhånd er derfor
mange. 

Dersom man ønsker å kjøpe billett ombord må man selv passe på å ta plass i betjent
vogn. Klager ble påtruffet i billettkontroll på tog 507 etter avgang fra Oslo lufthavn
i  ubetjent vogn. Klager kunne ved kontroll ikke fremvise gyldig billett for reisen han
benyttet seg av, og ble korrekt ilagt gebyr. NSB presiserer at dørene på toget stenger
ca.15-20 sekunder før toget faktisk går. NSBs konsept med ubetjente/betjente vogner
har eksistert i over 25 år. 

De ubetjente vognene er tydelig merket utvendig og innvendig med "kun gyldig billett" og
skiller seg fra resten av dørene på toget med at dørene er oransje. NSB viser til vedlagt
dokumentasjon på merking av vogner. 

Kjøp av billett skal være utført før ombordstigning i ubetjent vogn. Når klager til tross for
tydelig merking av vogn med "kun gyldig billett" allikevel velger å ta plass uten å ha gyldig
billett, så løper klager en risiko som her realiserte seg da det ble utført billettkontroll på
denne avgangen. Klager kunne ikke fremvise gyldig billett ved kontroll. NSB kan heller
ikke frafalle gebyret på det grunnlag at han var på tjenestereise. 

NSB opprettholder derfor krav om betaling av kontrollgebyret.

Nemnda bemerker

Klager ble ilagt gebyr ved kontroll på NSB-tog fra Gardermoen den 31. oktober 2017 da
han satt i ubetjent vogn og ikke hadde kjøpt billett.

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt gebyr. Bestemmelsen er objektiv og gebyr kan således
ilegges selv om passasjeren ikke har opptrådt klanderverdig.

Klager satt uten billett i ubetjent vogn og vilkårene for å ilegge gebyr var dermed oppfylt.

Klager viser til at han hadde fått opplyst av kolleger at han kunne kjøpe billett på toget.
Han var opptatt av å rekke toget og ikke av hva som sto på dørene. 

Nemnda bemerker at dørene på de ubetjente vognene er tydelig merket med at det
kreves gyldig billett. 

Nemnda finner ikke å kunne anbefale att gebyret frafalles. Nemnda har forståelse
for at reaksjonen med gebyr kan oppleves streng i et tilfelle som dette. Av hensyn
til reiseforetakene er det imidlertid behov for en konsekvent praksis. Etter nemndas
praksis legges dette til grunn også overfor passasjerer som sjelden reiser med kollektive
transportmidler.

Vedtak

Transportklagenemnda Kollektivtransport finner ikke å kunne anbefale at klagen tas til
følge. 

Vedtaket er enstemmig.