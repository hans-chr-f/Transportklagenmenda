Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.01.2017

Saksnummer
2016-00369

Tjenesteytere
Norwegian

Klager har i det vesentlige anført

Klager skulle reist fra New York til Oslo den 22. januar 2016 kl. 22:30 med DY7002, og
videre fra Oslo til København den 25. januar kl. 07:35 med DY932.

Flyvningen fra New York ble forsinket med over 5 timer.

Klager krever standarderstatning 600 Euro i henhold til EU-forordning 261/2004.

Tjenesteyterne har i det vesentlige anført
DY7002 fra New York til Oslo 22. januar 2016 kl. 22:30 ble forsinket og senere kansellert. 

Grunnet dårlig vær måtte flymaskinen gjennom de-icing før avgang. Under denne
prosessen så kom det de-ice væske inn i APU og dette utløste motorproblemer.  
I dette tilfellet ble det gjort forberedelser slik at passasjerene kunne forlate flyet, men
grunnet værforholdene ble det ansett som en sikkerhetsrisiko. Dessuten var det ventetid
for å vende tilbake til gaten, noe som igjen medførte ytterligere ventetid på passasjerene
inne i flyet. 

Passasjerene ble tilbudt forpleining under ventetiden. Det ble også sendt ut
oppdateringer vedrørende kommende flyvning. 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5 (3) skal et transporterende flyselskap ikke være pålagt
å betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet.

En hendelse som er utenfor flyselskapets kontroll er hendelser som ikke er forårsaket
av en handling eller unnlatelse av flyselskapet. Norwegian vurderer det slik at årsaken til
uregelmessigheten var utenfor selskapets kontroll.

Norwegian kan ikke imøtekomme klagers krav om kompensasjon.

Nemnda bemerker

Nemnda legger på bakgrunn av de foreliggende opplysninger til grunn at DY 7002
fra New York til Oslo den 22. januar 2016 med avgang kl. 22:30 lokal tid fikk en lang
forsinkelse og ble senere kansellert. Det var forhold definert som snøstorm på USAs
østkyst den aktuelle dato, og grunnet været måtte flyet gjennom en de-icing. I denne
forbindelse kom det glykol inn i motoren, som da sluttet å fungere.  Det ble gjort forsøk
på å få motoren i gang igjen, men man lyktes ikke. Avgangen ble senere kansellert
grunnet værforholdene.

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.

Feilen som ble gjort under de-icingen må anses som en feil hos kontraktsmedhjelper, jf.
EU-dom C-394/14, som ikke i seg selv kan anses som en ekstraordinær omstendighet.
Dersom feilen ikke hadde skjedd, ville flyvningen trolig kunnet gå som planlagt. På
grunn av forsinkelsen ble avgangen senere kansellert som følge av værforholdene.
Kanselleringen skyldtes altså en kombinasjon av årsaker.

Nemnda legger, sett i sammenheng med de foreliggende opplysninger, til grunn at
kanselleringen primært skyldtes de dårlige værforholdene den aktuelle dato. Det vises
til Norwegians redegjørelse om hendelsesforløpet, og de vedlagte rapporter. Selv om
den første forsinkelsen var foranlediget av feilen ved de-icingen, er værforholdene den
dominerende årsaken til kanselleringen.

Etter nemndas syn må de aktuelle værforholdene anses som ekstraordinære
omstendigheter i forordningens forstand. Nemnda mener videre det er godtgjort at
kanselleringen ikke kunne vært unngått selv om alle rimelige tiltak var truffet. Etter dette
gir kanselleringen ikke rett til standarderstatning etter forordningen.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.