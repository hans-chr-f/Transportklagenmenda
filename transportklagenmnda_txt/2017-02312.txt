Vedtak i Pakkereisenemnda

Sammendrag

Krav om prisavslag grunnet rom uten balkong og mangelfull service fra reiselederne.

Dato
18.10.2017

Saksnummer
2017-02312

Tjenesteytere
TUI Norge AS

Klager har i det vesentlige anført

Klager bestilte reise for to personer med innkvartering i en Junior Suite med balkong på
Iris Boutique & Suites, Agii Apostoli, Chania, Kreta i perioden 07.07.2017 - 22.07.2017.
Totalpris kr. 35.734.

Klager var ikke fornøyd med:
- Hotellstandarden generelt
- Reiselederservice
- Balkong/markterrasse

Klager ankom hotellet ca. kl. 01.00 og så at de ikke hadde fått tildelt rom med balkong
som bestilt. Klager tok dette opp med nattportieren i resepsjonen, men fikk ikke tildelt
noe annet rom. Da de ikke hørte noe fra resepsjonen dagen etter, tok de kontakt med
en av TUIs guider. Han kontaktet resepsjonen, men det var ingen rom som svarte til det
klager hadde bestilt. De var nødt å vente, noe klager fant var rart da det sjekket gjester ut
og inn hver dag.

Klager tok derfor selv kontakt med resepsjonen. De hadde ikke hørt noe fra nattportieren
og heller ikke noe fra TUIs representant. De trodde klager var fornøyd med rommet
de hadde fått. Da klager fikk beskjed om at de måtte vente en uke, ble de tilbudt en
kompensasjon på kr. 1.700 betalt til konto eller kr. 3.400 som gavekort. Klager takket nei
og ba dem sørge for fortgang i saken. Senere fikk de tilbud på 
kr. 2.500 som gavekort. Etter hjemkomst har klager fått tilbud om 
kr. 3.400 i kontanter eller kr. 4.800 som gavekort.

Klager krever kr. 20.000 som kompensasjon og erstatning for en ødelagt ferie. 

Det vises for øvrig til korrespondanse fra klager.

Tjenesteyterne har i det vesentlige anført
Klager fikk rett type rom ved ankomst, men det hadde ikke balkong. Klager kontaktet
guidene den 10. juli. Slik TUI forstår denne saken, byttet klager rom onsdag, eller torsdag.

I første omgang skal det være tilstrekkelig å ta opp feil og mangler med resepsjonen.
Dersom dette ikke fører frem, må turoperatørens representanter kontaktes. 

TUI ser alvorlig på kommentarer om usannheter fra reiseledere og at klager ikke fikk
tilstrekkelig hjelp på plass. Guidene beklager at klager sitter igjen med inntrykk av at
de ikke ønsket å hjelpe klager slik at oppholdet ble best mulig. Videre skriver de at det
dessverre har vært mange personer involvert i klagers sak og at det følgelig har oppstått
misforståelser både mellom TUIs personale, og mellom personalet og de ansatte på
hotellet. 

Guiden de først var i kontakt med undersøkte muligheten for å bytte rom med en
gang, men hotellet var fullt. Dessverre ble det ikke fulgt opp med hotellet daglig om det
likevel skulle bli noe ledig.  Guiden blant annet hadde noen dager fri og fikk følgelig ikke
muligheten til selv å følge med. 

TUI har tilbudt klager en kompensasjon på kr. 3.400 eller et gavekort på kr. 4.800.
Den 26. september skriver vi i en e-post til klager at en utbetaling vil skje når saken er
ferdigbehandlet i Pakkereisenemnda. Klager ber om å få kompensasjonen utbetalt. Dette
er bakgrunnen for at TUI den 18. oktober informerte nemnda om at TUI har kommet til
enighet med klager.

TUI kan ikke se at det er grunnlag for ytterligere prisavslag.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest.

Klageren hadde bestilt et rom med balkong, men fikk ikke dette ved ankomst.
Dette er partene enige om.  Det fremgår av vedleggene at klageren kontaktet både
hotellresepsjonen og de stedlige guidene om saken.  Saken ble etter nemndas syn dårlig
håndtert på stedet.  Det ser ut til at det var liten interesse for å hjelpe klageren med å få
det rommet han hadde bestilt og betalt for.  Guiden dro blant annet på en liten ferie uten
å informere de andre guidene om saken og uten å kontakte hotellresepsjonen. Klageren
greide selv å skaffe seg et rom med balkong ved å kontakte resepsjonen flere ganger
fordi han så at det sjekket ut gjester fra rom som var i samsvar med det han hadde
bestilt. Slik nemnda forstår saken tok det seks dager før han fikk korrekt rom.  Nemnda
legger klagerens opplysninger til grunn fordi destinasjonsloggen er svært vag og uklar på
dette punktet.

Spørsmålet blir etter dette hvilket prisavslag mangelen og slett oppfølgning skal føre
til.  Det legges til grunn at klageren brukte mye tid av de første seks feriedagene på
problemet, i tillegg til at det legger en demper på feriefølelsen å få så dårlig assistanse på
destinasjonen til å rette en åpenbar mangel. 

Nemnda har delt seg i et flertall og et mindretall.  Flertallet, lederen og de to
forbrukerrepresentantene, anbefaler etter en samlet vurdering at klageren gis et
prisavslag på 30% av reisens pris, avrundet til kr. 10.700.

Nemnda mindretall, reisebransjens representanter, er enig i at forholdene er en mangel
ved ferien. I og med at klager fikk bytte rom etter 6 dager, mener mindretallet at
kompensasjonen på 30% skal regnes ut fra en ukes opphold, og ikke hele oppholdet.

Vedtak

Pakkereisenemnda anbefaler at klageren gis et prisavslag på 30% av reisens pris,
avrundet til kr. 10.700.

Vedtaket er fattet med den dissens som fremgår ovenfor.