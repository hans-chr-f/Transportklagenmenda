Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.05.2020

Saksnummer
2019-04095

Tjenesteytere
TAP Air Portugal

Klager har i det vesentlige anført

Klager skulle reise fra Oslo til Rio de Janeiro via Lisboa den 17. april 2019 kl 19.15
med ankomst kl 05.25 den 18. april. TP763 ble forsinket slik at klager mistet sin
videreforbindelse. Han ble booket om og ankom endelig bestemmelsessted den 19. april
ca kl 10.20, mer enn 24 timer forsinket.

Klager krever 600 euro i henhold til EU-forordning 261/2004.

Tjenesteyterne har i det vesentlige anført
TP763 ble forsinket som følge av ATC-restriksjoner ved Oslo lufthavn Gardermoen, TAP
Air Portugal viser til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor TAP Air Portugals kontroll.

TAP Air Portugal kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at klager ankom sitt endelige bestemmelsessted Rio de Janeiro i
overkant av ett døgn forsinket. 

Flyselskapet TAP Air Portugal har lagt frem en rapport som viser at flyvningen ble
forsinket som følge av endringer i slot-tidene ved Oslo lufthavn Gardermoen; estimert
avgangstid på TP763 var kl 18.15 UTC (lokal tid kl 19.15), og at ny avgangstid var kl
19.07 UTC (lokal tid kl 20.07). Slik nemnda ser det har flyselskapet godtgjort at verken
forsinkelsen eller de ekstraordinære omstendighetene kunne vært unngått selv om alle
rimelige tiltak var truffet; forsinkelsen skyldtes at TAP Air Portugal fulgte pålegg fra  ATC -
Air Traffic Control. Dette pålegget hadde ikke flyselskapet kontroll over. Klager har etter
dette ikke rett til erstatning.

Klager ble booket om og ankom Rio de Janeiro omtrent et døgn forsinket. Nemnda anser
dette etter forholdene å være innen rimelig tid. 

Klager har etter dette ikke rett til standarderstatning.

Vedtaket er fattet med deltakelse fra bare ett forbrukermedlem på grunn av Corona-
krisen i medhold av §5-5 (5).

Vedtak

Transportklagenemnda - fly anbefaler ikke at klager gis medhold.