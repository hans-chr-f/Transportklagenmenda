Vedtak i Transportklagenemnda - Fly

Sammendrag

Krav om erstatning av ekstrautgifter som følge av kansellering.

Dato
27.08.2010

Saksnummer
303/09F

Tjenesteyter
Tyrkiareiser AS

Krav om erstatning av ekstrautgifter som følge av kansellering.

Klager har i det vesentlige anført:

Klager kjøpte sin flyreise t/r Bergen - Antalya 8. - 22. oktober 2009.

Denne reisen ble kansellert og klager fikk refundert beløpet som han hadde betalt for
flybillettene. Klager fikk også tilbud om forskjellige alternative reiser, men disse var ikke
relevante for klager. Klager valgte å ordene saken selv. Dette medførte ekstra utgifter for
klager, og han krever å få dekket beløpet på kr 2.010 som det kostet for å få etablert en
rimelig reise tilsvarende den som opprinnelig var bestilt fra Tyrkiareiser AS, og som uhjemlet
ble avlyst fra arrangøren.

TyrkiareiserAS har i det vesentlige anført:

Tyrkiareiser AS viser til at de dessverre måtte kansellere sine to siste flyvninger fra Bergen
i oktober 2009, dette på grunn av for dårlig bookinginngang. De viser til at de har fulgt de
vanlige retningsliner i slike tilfeller, kunden ble ringt opp og fikk også tilbud med alternativer.

Tyrkiareiser viser også til:

«Reisevilkårenes § 6.1, som stadfester turarrangørens rett til å kansellere eller endre reisen
uten erstatningsplikt og har for øvrig ingen ytterlige kommentarer. Vi gjør også oppmerksom
på at våre individuelle vilkår som angis i kursiv kun er et tillegg som kompletterer Alminnelige
vilkår for Pakkereiser.»

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

I dette tilfellet hadde Tyrkiareiser tatt forbehold om at reisen kunne kanselleres dersom
det ikke melder seg tilstrekkelig antall reisende på en avgang eller en serie avganger,
jf reisevilkårene pkt 6.1. Bestemmelsen må sees i sammenheng med alminnelig vilkår
for pakkereiser pkt 6.1 der det fremkommer at arrangøren kan kansellere den enkelte
reise dersom det ikke blir solgt det antall plasser eller beleggsandel som arrangøren i
sine respektive betingelser har satt om vilkår for å avvikle reisen. Avlysing etter denne
bestemmelse gir ikke rett til erstatning ut over refusjon av innbetalt beløp.

Forbrukernes representanter bemerker at avlysning av en flyreise fordi
pakkereisearrangøren ikke har solgt et tilstrekkelig antall plasser på flyet er et vilkår
som gjelder bare der flyreisen er kjøpt gjennom en pakkereisearrangør.

Ved kjøp av flyreiser gjennom andre kanaler gjelder ikke tilsvarende forbehold.

Det kan derfor være vanskelig for kundene å kjenne til denne regelen, og det er derfor viktig
at kundene som ønsker å foreta en bestilling av kun flybillett gjennom en pakkereisearrangør
klart og tydelig opplyses om dette forbeholdet forut for bestillingen.

Flyklagenemnda legger på bakgrunn av de foreliggende opplysninger til grunn at vilkårene
for å kansellere reisen som følge av for få påmeldte var til stede i dette tilfellet. Retten til
kansellering følger direkte av det forbehold som er tatt ved salget av flybilletten, og nemnda
er av den oppfatning at en slik kansellering ikke gir rett til erstatning.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA