Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01184

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY413 fra Ålesund (AES) til Oslo lufthavn
(OSL) 12. mars 2018 kl. 16.35. Flyvningen ble kansellert, og klager ble booket om
til neste flyvning DY417 kl. 19.20. På denne bakgrunn har klager fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY413 fra Ålesund til Oslo 12. mars 2018 ble kansellert.
Kanselleringen skyldtes værforholdene i Norden 11. og 12. mars 2018. Det var mangel
på kabinpersonale da værforholdene rammet blant annet Oslo, Stavanger, Gøteborg,
Stockholm, København og Ålborg. Norwegian så seg derfor nødt til å kansellere DY410 og
DY413 tur/retur Oslo til Ålesund som følge av dette. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY413 fra Ålesund til Oslo 12. mars 2018 kl. 16.35 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes kanselleringen  utfordrende værforhold i hele Norden i perioden
11. til 12. mars 2018. Værforholdene medførte forsinkelser, som igjen førte til at mye
kabinpersonale "gikk ut på tid".  Dette ledet til mangel på kabinpersonale, og klagers
flyvning ble kansellert. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble booket om til ny flyvning til Ålesund
samme dag kl. 19.20. Nemnda legger til grunn at forsinkelsen ikke kunne vært unngått
selv om alle rimelige tiltak var truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.