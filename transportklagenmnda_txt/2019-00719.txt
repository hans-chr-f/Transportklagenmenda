Vedtak i Pakkereisenemnda

Sammendrag

Krav om prisavslag grunnet insekter på rommet og mangelfull rengjøring.

Dato
20.06.2019

Saksnummer
2019-00719

Tjenesteytere
TUI Norge AS

Klager har i det vesentlige anført

Klager bestilte en pakkereise for to personer med innkvartering i et dobbeltrom
på Clubhotel Riu Karamboa, Sal Rei, Boa Vista, Kapp Verde i perioden 03.04.2018 -
17.04.2018. Totalpris kr. 29.224.

Klager var ikke fornøyd med:
- Rengjøring
- Hotell

Klager skriver at det var små, svarte krypdyr over hele leiligheten. Hundrevis på vegger,
gulv og tak. Klager klødde over hele kroppen når de la seg om kvelden, men de hadde
ingen merker etter bitt. Sengetøyet ble byttet uten at dette hjalp. Mange netter måtte
klager stå opp for å dusje, så det ble lite søvn. De grudde seg til å gå tilbake i leiligheten
for å sove. 

Klager kontaktet TUI som fikk renholdspersonalet til å spraye rommet med gift to ganger.
Det ble en intens lukt og det var ubehagelig å sove der. Klager fikk sår hals, kvalme og
hodepine. Alle klær luktet "giftstoff" i flere dager. Insektene ble færre, men på langt nær
borte. Etter at det ble sprayet oppdaget klager at de også krøp i sengklærne, på puter og
laken.

Klager ba om nytt rom og de fikk tilbud om å bytte neste dag. Klager ble vist til en annen
del av området og håpet dette skulle være løsningen. Klager kontrollerte veggene og
bak gardinene og så at det også i dette rommet var de samme småkrypene. Klager anså
at det derfor ikke var noen hensikt å bytte rom. Fra resepsjonen ble klager fortalt at
insektene ikke var farlige. 

Klager er klar over at TUI ikke er ansvarlig for insekt/dyr på stedet, men de hadde
forventet et renere rom på et 4- stjerners hotell. Det var støv i hjørner og på lister,
"myglede" gardiner og lamper. 

Klager var i kontakt med TUIs representanter flere ganger. De ba klager prøve å ordne
opp selv direkte med hotellet. Klager gjorde som han ble bedt om, uten at forholdene
bedret seg. Klager ble fortalt at det ikke fantes noe annet hotell i nærheten som TUI
hadde avtale med.

Klager krever 50 % av reisens pris refundert, kr. 14.000, eller en ny reise.

Det vises for øvrig til korrespondanse fra klager.

Tjenesteyterne har i det vesentlige anført
Infrastrukturen på Kapp Verde øyene er under stadig utvikling, men at standarden er
ikke som i Skandinavia. Det finnes ikke eksterne «skadedyr- firmaer». RUI er en stor
hotellkjede med hoteller i mange land og de følger selv opp slike forhold på Kapp Verde. 

Da klager henvendte seg til TUI etter hjemkomst, den 23. april 2018, var reisemålet Kapp
Verde stengt for Skandinaviske gjester og den stedlige representanten som jobbet på
hotellet hvor klager bodde, jobbet ikke lenger for TUI. Det foreligger derfor ingen rapport
fra TUIs stedlige representant.

Klager skriver at de var i dialog med TUI på feriedestinasjonen før hotellpersonalet
sprayet rommet. Det er ukjent for TUI om klager ga beskjed til hotellpersonalet om at
forholdene ikke ble tilfredsstillende nok avhjulpet. Dersom klager ikke var fornøyd burde
han ha tatt videre kontakt med TUIs stedlige representanter og fortalt at de ikke ønsket å
bo på dette hotellet. TUIs reiseleder kunne ha undersøkt muligheten for å flytte de til et
annet hotell.

RIU Karamboa ble bygget i 2008 og har 750 rom. I perioden 04.05.2018 - 29.03.2019 har
TUI kun mottatt 12 reklamasjoner som gjelder insekter fra kunder i Sverige, Norge og
Danmark. Etter TUIs syn kan insekter følgelig ikke har vært et stort problem for hotellet.

Klager har fått tilbud om et prisavslag på kr. 1.500 overført til konto eller et reisegavekort
på totalt kr. 2.500 ettersom de hadde flere insekter på rommet enn det de burde vært
forberedt på. 

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man normalt ikke nå frem med krav om prisavslag i ettertid.

Klageren anfører at han hadde et svært stort antall bitte små sorte insekter på rommet.
Insektene skal ha befunnet seg på veggene, spesielt bak gardinene og etterhvert også
i sengene.  Sengetøyet ble skiftet og rommet sprayet mot insektene, uten at det hjalp
nevneverdig.  Insektene var ikke av et slag som ga utslett, men ifølge klageren klødde
han slik at han måtte stå opp om natten og dusje.  Han kontaktet hotellet og ble tilbudt å
bytte rom, men det fant han ikke hensiktsmessig da det også var insekter på det rommet
han ble tilbudt. Det er ikke skrevet noen rapport om forholdet av arrangørens stedlige
representant.

Arrangøren har vedlagt en liste over klager på insekter inngitt av skandinaviske gjester
som bodde på hotellet i perioden 4. mai 2018 til 29. mars 2019.  Det er registrert 13
klager. Hotellet har 750 rom. Nemnda kan, basert på disse tallene, ikke se at insekter kan
ha vært et stort problem på hotellet.

Det er den som påberoper seg å ha et problem som har bevisbyrden.  I denne saken
er det ikke fremlagt tilstrekkelig bevis for de manglene som er påberopt, nemlig dårlig
renhold, mugg på gardinene og store mengder insekter. Arrangøren har ikke mottatt
noen rapport fra den stedlige representanten om at forholdet er tatt opp på stedet på en
måte som ga turarrangøren en mulighet til å avhjelpe manglene. 

Den mest vanlige måten å dokumentere avvik på, er å ta bilder av de forskjellige
punktene det klages over.  I denne saken er det ikke tilbudt noen form for bevis ut over
en billedfil som ikke lar seg åpne (Watermark). Nemnda finner på denne bakgrunn at
det ikke er sannsynlighetsovervekt for at manglene var så omfattende at det bør gis
prisavslag ut over det som allerede er tilbudt av arrangøren.

Vedtak

Pakkereisenemnda kan ikke anbefale at klageren gis medhold i sitt krav.