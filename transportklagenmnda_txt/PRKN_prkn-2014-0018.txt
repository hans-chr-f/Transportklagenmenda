Vedtak i Pakkereisenemnda

Sammendrag

Krav om standarderstatning etter EU-forordning 261/2004 på 600 euro pr. person.

Dato
07.10.2014

Saksnummer
18/14PF

Tjenesteyter
Star Tour AS

Saken gjelder:

Krav om standarderstatning etter EU-forordning 261/2004 på 600 euro pr. person.

Klager har i det vesentlige anført:

Klager og hans reisefølge skulle reise fra Oslo lufthavn Gardermoen til Krabi i Thailand den
26.12.13 med ArkeFly rute OR7603 kl. 22.50.

Da de ankom Gardermoen så de at flyet var forsinket med 2 timer. Det var kun en liten kafé
og taxfree-butikken som var åpen. De kjøpte seg noe mat i kaféen.

Etter noen timer fikk de beskjed om at det var delt ut matkuponger. Det viste seg at noen
hadde fått og andre ikke. Ingen informasjon fra Star Tour. Om bord i flyet tok det hele 4-5
timer før maten ble servert. Skjermen i setet foran klager virket ikke.

På hjemreisen den 10.01.14 skulle de reise med ArkeFly rute OR7604 kl. 19.30 fra Krabi. Også
denne gangen ble det en forsinkelse på to timer før flyet tok av.

Under flyturen sa plutselig kapteinen at de måtte mellomlande på Arlanda, da de ikke
hadde nok bensin til å komme seg hjem til Norge. Det ble gitt beskjed om at ventetiden
ville bli omtrent to timer og at de ville få mer informasjon når de ankom flyplassen. Under
oppholdet på flyplassen fikk de ingen informasjon om hvor de skulle oppholde seg eller hvor
de skulle få informasjon fra. På skjermene så de at flyet ble forsinket igjen og det ble så delt
ut matkuponger. Ventetiden på Arlanda ble 5 timer. Om bord i flyet fra Stockholm til Oslo fikk
de så beskjed fra kapteinen om at halvparten av bagasjen lå igjen i Thailand. Klager og hans
reisefølge skulle bli hentet på flyplassen i bil, men endte opp med å måtte ta tog, buss og taxi
for å komme seg hjem da de ankom Gardermoen nesten 10 timer forsinket.

Klager krever standarderstatning på 600 euro pr. person, jf. EU-forordning 261/2004.

Star Tour har i det vesentlige anført:

Forsinkelsen på utreisen skyldtes sent innkommet fly til Gardermoen grunnet tekniske
problemer på foregående flyvning. Dette medførte en forsinkelse på 3 timer og 22 minutter
på utreisen til Thailand. Totalt har Star Tour tilbudt klager kr 800 for manglende utdeling
av matkuponger i ventetiden og for at skjermen ikke virket ved klagers sete. Star Tour vil
alternativt refundere eventuelle utgifter til mat mot innsendte kvitteringer.

På hjemreisen skulle ArkeFly rute OR 7604 lande på Oslo lufthavn Gardermoen kl. 02.40 den
11.01.14, men landet ikke før kl. 10.57. Forsinkelsen ble på 8 timer og 17 minutter.

På grunn av sterk motvind og for at flyet skulle kunne gå direkte fra Krabi til Oslo, ble det
lastet av 150 kofferter før avreise fra Krabi. Flyet fikk på grunn av dette ca. én time forsinket
avgang fra Krabi. Koffertene ble fraktet hjem den 12.01.14 og deretter fortløpende kjørt hjem
til passasjerenes hjemadresser.

Flyet ble etter avgang omdirigert av Air Traffic Control Turkmenistan.

På grunn av denne omdirigeringen ville ikke drivstoffet holde som planlagt til Oslo lufthavn
og flyet måtte derfor mellomlande på Arlanda, Stockholm. På grunn av pålagt hviletid
for besetningen måtte ny besetning hentes inn og dette tok dessverre tid. Det ble utdelt
matkuponger til passasjerene.

Star Tour viser til fremlagt rapport fra flyselskapet med detaljert beskrivelse av årsak og
hendelsesforløp i forbindelse med forsinkelsene.

Star Tour finner ikke grunnlag for utbetaling av standarderstatning etter EU-forordning
261/2004 eller prisavslag etter Alminnelige vilkår for pakkereiser da forsinkelsen skyldtes
værforholdene og en omdirigering underveis som verken flyselskapet eller Star Tour kunne ha
noen innvirkning på.

Nemnda bemerker:

Nemda har merket seg at avreisen fra Gardermoen var ca. 2 timer forsinket.

Etter det som er opplyst, ble det delt ut matkuponger til noen passasjerer, men ikke til alle.
Dette har imidlertid reisearrangøren tilbudt å rette opp ved å utbetale kr 100,- pr. reisende.
Nemnda finner dette tilfredsstillende. Når det gjelder ødelagt skjerm om bord i flyet har
arrangøren likeledes tilbudt et beløp på kr 200,- pr. reisende for manglende underholdning.
Nemnda tar dette til etterretning.

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt.

Hjemreisen ble forsinket med 8 timer og 17 minutter. I følge rapport innhentet fra flyselskapet
måtte 150 kofferter lastes av flyet pga mye sterkere motvind enn normalt. En vedlagt logg
viser at gjennomsnittlig motvind er 41 knts, mens det den aktuelle dagen var 61 knts.
Omlastingen tok ca. 2 timer. Kapteinen hadde da beregnet at man ville ha tilstrekkelig
drivstoff til å nå Gardermoen.

Imidlertid ble flyet omdirigert av Turkmenistan Military Air Trafic Control som ba kapteinen om
å returnere til det punktet hvor de kom inn over Turkmenistansk territorium. Dette medførte
en lengre fløyet distanse enn det som var forutsatt, og flyet måtte av den grunn mellomlande
på Arlanda i Stockholm for å fylle drivstoff og for å skifte flymannskap. Flyet landet kl. 03.20
og tok av mot Oslo 08.55. Passasjerene oppholdt seg på Arlanda i 5 timer og 35 minutter, og
forsinkelsen ble totalt på 8 timer og 17 minutter.

Reklamasjonsnemnda for pakkereiser finner i dette tilfellet at årsakene til forsinkelsen
lå utenfor flyselskapets kontroll. Forsinkelsen gir dermed ikke rett til erstatning etter EU-
forordning 261/2004.

Nemnda kan heller ikke se at forsinkelsen berettiger til erstatning etter lov om pakkereiser og
Alminnelige vilkår for pakkereiser punkt 8.2f) V.

Følgende forhold anses normalt ikke som mangel ved pakkereisen etter bestemmelsene i
punkt 8:

«Forsinkelser under transport eller endrede avgangstider/ankomsttider, når oppholdet på
reisemålet ikke forkortes med mer enn maksimalt 6 timer for reiser med varighet under 5
døgn, eller 8 timer for reiser med varighet mellom 5 og 8 døgn, eller maksimalt 12 timer for
reiser med varighet over 8 døgn.

Om forsinkelsen/endringen i avgang/ankomsttider skyldes tiltak fra luftfartsmyndigheter,
eksepsjonelle værforhold, trengsel i luftrommet eller andre, lignende forhold arrangøren
eller transportøren ikke kan ha innvirkning på, fordobles de foran angitt frister. At forholdet
ikke betegnes som mangel etter denne bestemmelsen hindrer ikke at kunden skal ha
den assistanse og den eventuelle kompensasjon kunden er berettiget til etter nevnte EU-
forordninger.».

Reisearrangøren har, som det fremgår av bestemmelsen ovenfor, et omsorgsansvar for
passasjerer som på grunn av forsinkelse må oppholde seg på flyplassen i flere timer. Det er
opplyst at arrangøren har valgt å utbetale et beløp på kr 100,- pr. person til dekning av utgifter
til mat og drikke ved den ovenfor beskrevne forsinkelse på 8 timer og 17 minutter.

Nemnda legger til grunn at et fly ikke medbringer mat ut over det som var planlagt
forpleining, og flyet var forsinket allerede før det tok av fra Krabi. Klageren er i ettertid tilbudt
ytterligere utgiftsdekning, men kun mot originale kvitteringer.

Som det fremgår av det som er sitert ovenfor, har passasjerene rett til forpleining etter
rådsforordning nr. 261/2004 artikkel 9 nr. 1, som blant annet gir rett til måltider og
forfriskninger som står i rimelig forhold til ventetiden. Kr. 100,- til dekning av utgifter til mat
og drikke ved en mer enn 8 timer lang forsinkelse oppfyller neppe reglene i rådsforordningen.
Nemnda viser blant annet til at prisnivået på flyplasser generelt er høyt. Nemnda anbefaler
at arrangøren erstatter utgifter til forpleining med kr 400,-. Nemnda bemerker videre at
passasjerer som får hjemreisen forsinket med mange timer bør holdes underrettet om
utviklingen slik at de i størst mulig grad har et avgangstidspunkt å forholde seg til.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet, men anbefaler at arrangøren dekker måltider etc. under ventetiden med kr 400,- pr.
person.

Vedtaket er enstemmig.