Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.02.2020

Saksnummer
2019-01636

Tjenesteytere
Widerøe

Klager har i det vesentlige anført

Klager med reisefølge (tilsammen fire personer) skulle reise fra Kristiansund til Bergen
den 1. januar 2019 med WF571 kl. 16:25. Flyet ble kansellert, og klager ble booket om til
Kristiansund kl. 19:35 til Bergen via Oslo med ankomst Bergen kl. 22:50.

Widerøe har avvist klagers krav med henvisning til værforholdene. Det var imidlertid
mange andre flyvninger som landet og tok av på tidspunktet klager med reisefølge skulle
reist.

Klager hevder at Widerøe har kansellert mange avganger i vinter/høst til og fra
Kristiansund, og han mener at flyselskapet bruker været som unnskyldning.

Klager krever standarderstatning på 250 euro per person, totalt 1000 euro, i henhold til
EU-forordning 261/2004.

Tjenesteyterne har i det vesentlige anført
Kanselleringen skyltes været på Kristiansund lufthavn. Det vises til vedlagt
«Hendelseshåndtering» hvor WF570 Bergen-Kristuansund og returen WF571
Kristiansund-Bergen ble innstilt på grunn av vær. Passasjeren ble booket om til første
mulige avgang via Oslo lufthavn og var fremme i Bergen samme kveld.

Været i Kristiansund var utenfor selskapets vindbegrensninger.
Det var svært urolige forhold, turbulens med sterk variabel vind både i retning og styrke
med bygeforhold. Det var på det aktuelle tidspunktet målt vind i 230 meters høyde over
orkanstyrke. I bygeforhold kan været variere, og det er fullt mulig at det en time senere
er forhold innenfor selskapets begrensninger. Derfor var det muligheter for andre fly å
lande 01.01.2019. 

Widerøe kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda mener at de ovennevnte værforhold må anses som en ekstraordinær
omstendighet i forordningens forstand. Kanselleringen skyldtes værforholdene i
Kristiansund som var utenfor selskapets vindbegrensninger. Widerøe iverksatte tiltak
ved å booke om klager via Oslo samme kveld. Nemnda legger til grunn at kanselleringen
ikke kunne vært unngått selv om alle rimelige tiltak var truffet. Kanselleringen gir etter
dette ikke rett til standarderstatning, og nemnda anbefaler ikke at klager gis medhold i
sitt krav.

Vedtak

Transportklagenemnda-fly anbefaler ikke at klager gis medhold.