Vedtak i Transportklagenemnda - Fly

Sammendrag

Krav om refusjon av utgifter ved forsinkelse.

Dato
31.10.2017

Saksnummer
2017-00286

Tjenesteytere
Norwegian

Klager har i det vesentlige anført

Klager skulle reise fra Sandefjord - Torp (TRF) til Alicante (ALC) med Norwegians flyvning
D85331 3. februar 2017 kl. 11.00. Planlagt ankomsttid var kl. 14.35. Klager hadde bestilt
en videreforbindelse med Iberia fra Alicante til Ibiza (IBZ) kl. 17.35. Da Norwegians
flyvning fra Sandefjord -Torp ble forsinket, mistet klager videreforbindelse. Det var ingen
tilgjengelige flyvninger til Ibiza denne dagen, og klager måtte overnatte i Alicante. 

Klager har videre forklart at årsaken til forsinkelsen var tåke på Sandefjord - Torp, men
stiller spørsmålstegn ved at andre flyvninger fikk lande i samme tidsperiode. 

Klager har på ovennevnte bakgrunn fremsatt krav om refusjon av diverse merutgifter på
totalt 216 euro.

Tjenesteyterne har i det vesentlige anført
Norwegians flyvning D85531 fra Sandefjord - Torp til Alicante 3. februar 2017 ble
forsinket på grunn av dårlige værforhold rundt Sandefjord. Foregående flyvning, D85330
ble omdirigert til Oslo lufthavn som følge av de dårlige værforholdene. 

Det var snø og tåke, samt sikt på kun 600 meter denne dagen. Norwegian anfører at
værforholdene denne dagen må regnes som en slik ekstraordinær omstendighet som
fritar flyselskapene for sitt erstatningsansvar etter EU-forordning 261/2004, og at alle
rimelige tiltak ble truffet i denne forbindelse. Selskapet avviser derfor ethvert krav
om standardkompensasjon etter EU-forordningen, samt klagers refusjonskrav etter
luftfartsloven/Montrealkonvensjonen.

Nemnda bemerker

Norwegians flyvning D85531 fra Sandefjord - Torp til Alicante 3. februar 2017 kl. 11.00 ble
forsinket. Klager mistet dermed sin videreforbindelse med Iberia til Ibiza, og pådro seg i
denne forbindelse ekstrautgifter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet. Dette
må vurderes konkret. 

Nemnda legger til grunn at forsinkelsen skyldtes vanskelige værforhold på Sandefjord -
Torp denne dagen. Det fremgår av fremlagte rapporter at det var snø, tåke og begrenset
sikt den aktuelle dagen. Maskinen EI-FJH opererte flere ruter samme dag, blant annet
foregående flyvning D85530 fra Alicante til Sandefjord - Torp. Denne flyvningen ble
omdirigert til Oslo. 

Etter nemndas syn må værforholdene i denne sammenheng anses som ekstraordinære
omstendigheter, og forsinkelsen kunne ikke vært unngått selv om alle rimelige tiltak var
truffet. 

Nemnda kan derfor ikke se at klager har krav på standarderstatning etter forordningen
eller rett til erstatning på annet grunnlag.

Vedtak

Transportklagenemnda - fly anbefaler ikke at klager gis medhold.