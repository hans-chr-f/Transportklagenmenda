Vedtak i Pakkereisenemnda

Sammendrag

Krav om prisavslag grunnet mangelfull aircondition og manglende solsenger.

Dato
16.01.2020

Saksnummer
2019-04155

Tjenesteytere
TUI Norge AS

Klager har i det vesentlige anført

Klagen gjelder pakkereise for to personer med innkvartering i et dobbeltrom på Hotel
Be Live Adults Only Marivent, Cala Mayor, Mallorca, i perioden 06.07.2019 - 20.07.2019.
Totalpris 45 874 kroner.

Klagen dreier seg om mangelfull aircondition. Om natten var temperaturen på rommet
mer enn 28 grader og klager kan følgelig ikke se at aircondition fungerte tilfredsstillende.
Klager hadde gjentatte besøk av hotellets teknikere som fortalte at det hadde vært
problemer med aircondition på noen av rommene, spesielt om natten.   
Hotellet hadde ikke solsenger til alle gjestene og klager måtte kjøpe sine egne
solmadrasser. 

Klager har anført at tilsvaret fra TUI er feil, noe som fremkommer i dokumentet
"message history" fra TUI. Klager skriver han ble tilbudt hotellbytte mot å betale et gebyr
på 100 euro, i tillegg full betaling for hotellet de flyttet til. TUI bemerket også i SMS at
hotellbestillingen ikke var refunderbar. 

Klager forstår fortsatt ikke hvorfor teknikere brydde seg med å komme til klagers rom
flere ganger for å se på og korrigere klimaanlegget dersom det ikke var noe problem. 

Krav: Fra 5 000 - 8 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
TUI har anført at de har fått bekreftelse på at luftkondisjoneringssystemet har fungert
som normalt hele sesongen og fungerer via et sentralsystem på hele hotellet. Dersom
det er et problem på et rom, så vil det være samme problem på alle andre rom. På grunn
av dette, er det ikke mulig å justere gradene. TUI har ikke mottatt andre henvendelser
vedrørende samme problem gjennom sesongen. 

Guidene på plass har tilbud klager å bytte til et annet hotell, noe klager takket nei til. Det
vil alltid være en form for kostnad i bytte av hotell, som guidene er pliktige til å bekoste
kunden. 

Når det gjelder manglende solsenter, viser TUI til sine nettsider hvor følgende fremgår
under "Å reise med TUI", som klager har bekreftet å ha lest og forstått da reisen ble
betalt: "De fleste hotell har færre solsenger rundt bassenget enn antall gjester som bor
på hotellet."

TUI kan ikke se at det har vært noen konkrete mangler i reisearrangementet som gir rett
til kompensasjon. De har likevel tilbudt klager et reisegavekort på 2 000 kroner. 

Det vises for øvrig til korrespondanse fra TUI Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.
Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32.

Klager har særlig gjort gjeldende mangler ved airconditionanlegget og manglende
solsenger på hotellet. Når det gjelder manglende solsenger, har TUI tatt forbehold på
sine hjemmesider om nettopp solsenger hvor det fremkommer at de fleste hotell har
færre solsenger rundt bassenget enn antall gjester som bor på hotellet. Forholdet utgjør
sånn sett ikke et avvik fra avtalen mellom partene. 

Når det gjelder problemer med airconditionanlegget mener TUI at dette er et sentralisert
anlegg som det ikke har vært mangler med hele sommeren. Til tross for at det ikke
var rapport feil ved anlegget fikk klager likevel gjentatte ganger lovnader fra hotellet
om at teknikere skulle se på det og klager opplyser at i alle fall en natt ble bedre etter
at teknikerne hadde vært der. Klager oppgir også at en tekniker bekreftet ovenfor
han at hotellet hadde hatt problemer på noen av rommene med aircondition og
dette spesielt om natten. Basert på dette fremstår det for nemnda som troverdig at
airconditionanlegget ikke fungerte tilfredsstillende. Forholdet utgjør et avvik fra avtalen
mellom partene. 

Nemnda anbefaler derfor at TUI utbetaler 4587 kroner i prisavslag som tilsvarer 10 % av
reisens sum.

Vedtak

Pakkereisenemnda anbefaler at klager gis delvis medhold.