Vedtak i Transportklagenemnda - Fly

Sammendrag

Krav om standarderstatning og refusjon av
ekstrautgifter grunnet nektet ombordstigning.

Dato
27.04.2023

Saksnummer
2022-01558

Tjenesteytere
Air Baltic

Klager har i det vesentlige anført

Klager (fire passasjerer) hadde bestilt reise Oslo-Riga-Rhodos den 2. juli 2022 med
AirBaltic gjennom Travellink:

BT152         Oslo-Riga         09:25-11:55         lørdag 2. juli 2022
BT1613      Riga-Rhodos    14:05-17:40         lørdag 2. juli 2022

Ved ankomst på Gardermoen ble klager nektet ombordstigning BT152 Oslo-Riga grunnet
overbooking. Klager fortalte personalet at de hadde en videreforbindelse BT1613 Riga-
Rhodos og at de reiste med to barn. Personalet svarte at overbooking ofte skjer og
at klager måtte vente på neste flygning. Klager hevder at personalet ikke fulgte opp
dette nærmere og ikke spurte om noen passasjerer frivillig ville avstå fra sine plasser.
Klager hevder videre at personalet ikke prioriterte familier som reiste med barn eller
passasjerer med videreforbindelser.

Klager hevder det var tilgjengelige seter på flyet og viser til bilder mottatt fra passasjerer
som allerede hadde gått ombord. Disse ledige setene var ikke tilgjengelige for personalet
ifølge klager. Klager ble fortalt av personalet at det var tekniske problemer med systemet
deres som medførte at det ikke var mulig å bruke disse ledige setene.

Klager fikk til slutt nye ombordstigningskort med setenummer og navn på, men fikk ikke
tilgang til å bruke disse. Klager ble igjen nektet ombordstigning. Grunnen var at det var et
teknisk problem i systemet som ikke talte riktig antall seter.

Klager ble oppfordret til å hente bagasjen og kontakte kundeservice for mer informasjon.
Klager hevder de ble instruert til å sjekke inn på hotell og ta vare på kvitteringer for
hotell, mat og transport mens de ventet på en løsning på problemet. 

Først fikk klager tilbud om følgende omruting 2. juli 2022 kl. 10:42:

SK803     Oslo-London     07:55-09:20     tirsdag 5. juli 2022
BA636      London-Athen   11:10-17:00    tirsdag 5. juli 2022
A3214      Athen-Rhodos   18:35-19:35    tirsdag 5. juli 2022  

Etter dialog med personalet på kundeservice ble de enige om at dette omrutingen
ikke passet for familien med to barn og at det var stor sannsynlighet for å miste
videreforbindelsen. Derfor takket klager nei til dette tilbudet.

Klager fikk deretter et nytt omrutingstilbud 2. juli 2022 kl. 17:16:

BT152     Oslo-Riga          09:25-11:55     onsdag 6. juli 2022
BT613     Riga-Rhodos    14:15-17:50     onsdag 6. juli 2022 

Dagen etter, den 3. juli 2022, fikk klager e-post fra Air Baltic om at setene ikke var
ledige på omrutingstilbudet. Da Air Baltic ikke var i stand til å finne et tilstrekkelig
omrutingstilbud, ble klager spurt om å kjøpe egen alternativ reise innenfor rimelighetens
grenser. Klager kjøpte på egen hånd alternativ reise med Norwegian:

DY1900     Oslo-Rhodos     22:45-xxxx       onsdag 6. juli 2022  

På grunn av opprinnelig nektet ombordstigning mistet klager videreforbindelsen
Riga-Rhodos, mistet feriedager og forhåndsbetalt hotell i Rhodos med 5 netter,
bryllupsjubileum og datterens bursdagsfeiring.

Klager pådro seg utgifter til flybilletter, ekstra bagasje, hotell, transport og mat og drikke
som klager ønsker refundert. Klager krever at Air Baltic utbetaler 78 737,73 NOK.

Tjenesteyterne har i det vesentlige anført
Air Baltic skriver at det er vanlig for flyselskap å selge flere flybilletter enn det er seter
for å sørge for at alle setene faktisk blir brukt. Det finnes passasjerer som ikke dukker
opp uten å ha sagt ifra om det. Derfor finnes det situasjoner hvor passasjerer blir nektet
ombordstigning selv om passasjeren har en gyldig billett.

Air Baltic viser til EU-forordning 261/2004 artikkel 4. Hvis en passasjer blir nektet
ombordstigning mot egen vilje, skal opererende flyselskap umiddelbart gi kompensasjon
i henhold til EU-forordning 261/2004 artikkel 7. Air Baltic ga klager tilbud om voucher på
1 600 euro (400 euro per passasjer) og etter korrespondanse med flyselskapet 20. juli
2022 ble klager informert om retten til å motta penger istedenfor voucher.

Air Baltic hevder at klager også ble tilbudt følgende omruting:

SK803           Oslo-London           tirsdag 5. juli 2022
SN2094        London-Brussel     tirsdag 5. juli 2022
SN3229        Brussel-Rhodos     tirsdag 5. juli 2022

Klager ønsket heller refusjon av flybilletter istedenfor omruting ifølge Air Baltic.

Videre viser Air Baltic til EU-forordning 261/2004 artikkel 9 om flyselskapenes plikt til å
sørge for retten til ivaretaking mens passasjerer venter på alternativ flygning. Da klager
ikke brukte tilbudt omruting og heller ønsket full refusjon, kan ikke Air Baltic refundere
utgifter etter denne artikkelen.

Air Baltic kan ikke imøtekomme klagers krav om refusjon av ubrukte hotellutgifter på
siste destinasjon, da flyselskapet ikke er ansvarlig for slike utgifter i henhold til EU-
forordning 261/2004.

Anvendelsen av EU-forordning 261/2004 skal ikke berøre en passasjers rett til ytterligere
erstatning. Erstatning gitt i henhold til EU-forordning 261/2004 kan imidlertid trekkes fra
en slik erstatning, jf. forordningens artikkel 12.

Nemnda bemerker

Nemnda legger til grunn at klager først ble nektet ombordstigning den 2. juli 2022. For
dette har Air Baltic tilbudt å utbetale standarderstatning med voucher på 400 euro per
person, totalt 1 600 euro, slik de plikter etter EU-forordning 261/2004. Klager skal ha
fått beskjed om muligheten til å få penger istedenfor vouchers. Nemnda anbefaler at
Air Baltic utbetaler standarderstatningen i form av penger istedenfor voucher, hvis ikke
dette allerede har blitt gjort. 

Nemnda viser videre til at klager den 3. juli 2022 fikk beskjed om at det likevel ikke
var plass på flyvningen den 6. juli, etter at de hadde fått bekreftet plassreservasjonen
dagen før. Dette anses som nektet ombordstigning, som også gir grunnlag for
standarderstatning.  Nemnda anbefaler derfor at Air Baltic utbetaler ytterligere 1 600
euro i standarderstatning.  

Det neste spørsmålet omhandler ekstrautgiftene klager pådro seg som følge av nektet
ombordstigning.

Nemnda legger til grunn at klager pådro seg utgifter til nye flybilletter, hotell, transport
og mat og drikke som følge av at de ble nektet ombordstigning mot deres vilje.

Klager hevder de ble oppfordret av Air Baltic til å kjøpe nye flybilletter på egen hånd.
Air Baltic har vist til et omrutingstilbud Oslo-London-Brussels-Rhodos den 5. juli 2022
som klager hevder ikke fantes. Tjenesteyter har ikke dokumentert denne påstanden
nærmere til tross for oppfordring. Derfor legges klagers anførsler til grunn, nemlig at
dette omrutingstilbudet ikke ble gitt.

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig. Plikten til omruting inkluderer omruting
med andre selskaper.

Nemnda anbefaler etter dette at Air Baltic refunderer klagers utgifter til nye flybilletter
på 13 898 NOK, samt forpleining i ventetiden; klagers dokumenterte utgifter til måltider
og forfriskninger som står i rimelig forhold til ventetiden med 5 822 NOK, og transport
mellom hotell og flyplass med 606 NOK. For det tilfellet at selskapet har refundert
klagers opprinnelige flybilletter så kommer dette til fradrag. Klager skal ikke reise gratis.

Når det gjelder kostnader til hotell i Oslo på 10 066 NOK, anses dette omfattet av
forpleiningsansvaret til flyselskapet.

Klager krever i tillegg refusjon av 9 956,81 NOK for forhåndsbetalt hotell som de ikke
fikk brukt som følge av at de ankom noen dager senere enn planlagt. Nemnda oppfatter
dette som krav om erstatning basert på luftfartsloven § 10-20.

Nemndas flertall – lederen og bransjerepresentanten – mener at utgifter til hotelI som
ikke kan benyttes på grunn av nektet ombordstigning ikke er en utgift som selskapet er
ansvarlig for, fordi et slikt tap ikke er påregnelig for flyselskapet, jf. FLYKN-2022-01696.

Mindretallet – forbrukerrepresentantene – er av den oppfatning at tapt overnatting på
hotell er å anse som en påregnelig følge av nektet ombordstigning.

Mindretallet viser til at det er svært vanlig at en passasjer har forhåndsbestilt hotell på
destinasjonen. Ved kansellering av en flyreise vil det være en nærliggende konsekvens
at passasjerer helt eller delvis ikke vil kunne nyttiggjøre seg av forhåndsbestilte
hotellreservasjoner. Mindretallet mener følgelig at det foreligger en påregnelig og
adekvat årsakssammenheng mellom kanselleringen og klagers tap. Slike tap har også i
tidligere nemndspraksis blitt ansett for å være påregnelige skadefølger, se blant annet
FLYKN-2021-648, FLYKN-2021-692 og FLYKN-2021-1464. Etter mindretallets syn er det
grunnlag for å få dekket tapet etter luftfartsloven § 10-20.

Klager har videre fremlagt krav om refusjon av nytt hotell på Rhodos (1 323,03 euro)
og taxi (75 euro). Nemnda mener at disse utgiftene er påregnelige og at de skal
samordnes med standarderstatningen, jf. EU-forordning 261/2004 artikkel 12 nr.
1. Standarderstatningen er ment å dekke både økonomisk og ikke-økonomisk tap.
Standarderstatningen på 1 600 euro overstiger nevnte utgifter. Disse utgiftene må derfor
anses dekket av standarderstatningen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Nemnda konkluderte deretter i tråd med flertallets oppfatning.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Air Baltic utbetaler standarderstatning til klager
med totalt 3 200 euro. Transportklagenemnda anbefaler også at Air Baltic refunderer
klagers utgifter til nye flybilletter på 13 898 NOK, samt forpleining i ventetiden; klagers
dokumenterte utgifter til måltider og forfriskninger, hotell i Oslo og transport mellom
hotell og flyplass. For det tilfellet at selskapet har refundert klagers opprinnelige
flybilletter så kommer dette til fradrag.