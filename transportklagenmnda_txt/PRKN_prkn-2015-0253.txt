Vedtak i Pakkereisenemnda

Sammendrag

Krav om prisavslag pga. hotellstandarden på Tobago og fordi
reisen ikke oppfylte de ønsker og krav de hadde til sin reise.

Dato
05.10.2016

Saksnummer
253/15P

Tjenesteyter
KARIBA TRAVELS AS

Saken gjelder:

Krav om prisavslag pga. hotellstandarden på Tobago og fordi reisen ikke oppfylte de ønsker og
krav de hadde til sin reise.

Klager har i det vesentlige anført:

Klager bestilte sin bryllupsreise for 2 voksne og 2 barn til Karibia, Tobago, Barbados og Miami i
perioden 13.07.15 - 04.08.15.

Ved kjøp av reisen til Tobago, Barbados og Miami gav klager uttrykk for at de ønsket en
kombinasjon av flere steder, det skulle være det beste av Karibia. Videre at selv om klager liker
strand, bade- og sjøliv, så ville de ha behov for tilgang til et sentrum hvor det var litt liv og røre
og aktiviteter og muligheter for et utvalg av spisesteder. Klager ønsket å bo komfortabelt, men
hadde ikke behov for noe spesielt luksuriøst, og de ville ha en boenhet med to soverom.

Tobago som destinasjon oppfylte ikke klagers ønsker, bortsett fra at de hadde tilgang til en
vakker strand. Klager gjorde også som anbefalt av KARIBA TRAVELS og reiste rundt hele øya
med en lokalguide. Det som gjorde det umulig for familien å bli værende der i de planlagte 7
dagene, var ikke bare det faktum at Tobago var primitivt, men de dårlige forholdene på Coco
Reef Resort.

Klager oppgir at Coco Reef Resort var:

Klager kontaktet hotellets ansatte gjentatte ganger angående problemer, feil og mangler de
opplevde på Coco Reef Resort.

Klager skriver at de tydelig sa fra til KARIBA TRAVELS etter ca. 33 timers opphold på Tobago/
Coco Reef at de ville derifra og at de ville dokumentere og beskrive de feil og mangler
de opplevde. Klager opplevde ikke at KARIBA TRAVELS var tilgjengelige eller behjelpelige
med å forsøke å finne ut av hva problemene var og hvordan de kunne løses - klager fikk
tilbakemelding fra KARIBA TRAVELS om at ombooking av flyreise ikke var mulig, og beskjed om
at familien skulle kose seg videre på Tobago. Dette fant klager svært forunderlig. Klager fikk
booket om flyreisen på egenhånd. Klager mener de hadde klart å få booket om reisen til en
enda tidligere avreise om de ikke hadde avventet respons fra KARIBA TRAVELS.

Klager finner det merkelig at KARIBA TRAVELS ved deres henvendelse ett og et halvt døgn
etter deres ankomst Tobago, hevder de ikke kan booke om klagers flyreise fra Tobago, men at
de selv klarte å gjøre det uten problemer. Klager finner det også merkelig at KARIBA TRAVELS
ikke oppfatter klagers henvendelse som en klage/reklamasjon.

De ga utfyllende informasjon til KARIBA TRAVELS da de svarte og klager informerte om at de
skulle gi detaljert dokumentasjon om hva de opplevde og hvorfor de ville reise fra Tobago. Det
har klager gjort. Det var for klager ikke så lett å sende all detaljert dokumentasjon med meget
begrenset nettilgang og ingen hjelp fra hotellets ansatte, og med begrenset tilgjengelighet fra
KARIBA TRAVELS. At KARIBA TRAVELS ikke oppfatter dette som en reklamasjon mener klager
er vanskelig å forstå.

Klager informerte om at de var tilgjengelig på mobil, og ble i senere henvendelse fra KARIBA
TRAVELS spurt om hvorfor de ville reise fra Tobago. Klager svarte her at det ble «..litt vel
primitivt på hotellet....»

Når det gjelder klagers videre reise, så endret de selv avreise fra den andre destinasjonen
Barbados, til Miami. Dette var en direkte konsekvens av problemene på Tobago. Klager ankom
derfor Barbados tidligere enn planlagt. De var på Barbados de 9 dagene de hadde planlagt før
de reiste videre til Miami.

Klager meldte fra til Ocean2 Resort på Barbados to døgn før de sjekket ut at de kom til å
reise 2 dager tidligere. Ved utsjekk fikk de vite av resepsjonen at gjenværende saldo for de
2 ubenyttede nettene var på 5014 BBD (Barbados dollar), tilsvarende kr 20.495. Klager ba
KARIBA TRAVELS om å få dette refundert. Dette betyr at 5.092 TTD (Trinidad dollar), kr 7.415,
ble refundert til KARIBA TRAVELS. Etter hva klager kan forstå så kan og bør KARIBA TRAVELS ha
fått refundert totalt kr 27.910. Klager betalte kr 184.554 for denne reisen, tilbudet fra KARIBA
TRAVELS er på ingen måte dekkende for de problemer, kostnader og følger en ødelagt reise
har for klager.

KARIBA TRAVELS hevder de har solgt den reisen klager bestilte og har levert denne på alle
elementer.

I salgsprosessen opplevde klager rask og god service fra KARIBA TRAVELS og har bare påpekt
at de fikk svært liten tid til å godta det endelige tilbudet. I de tilbudene klager fikk, fulgte
det med generelle reisevilkår på en side mens det i ordrebekreftelsen fulgte det med de
reisevilkårene som ligger på hjemmesiden til KARIBA TRAVELS som er på 8 sider. Klager
understreker at dette ikke er det viktigste punktet i klagen, men de finner det merkelig at de
ga klager mindre enn en time på å godkjenne reisevilkårene på 8 sider og betale depositumet.

I klagers henvendelse per e-post til KARIBA TRAVELS den 10.03.2015 skriver de følgende:

«Hvordan er hotelstandarden på Tobago? Vi ønsker å bo godt og komfortabelt, uten at det
trenger å være luksuriøst.» Klager hevder at de aldri har brukt utrykk som at de ønsket noe
unikt og uspolert.

Hvis KARIBA TRAVELS mener de har solgt det klager bestilte, så er det åpenbart for klager at
de ikke fikk dette levert. KARIBA TRAVELS skriver også til klager at

« - det er uansett min feil at jeg ikke har klart å tyde hva dere ønsket, for ellers hadde jeg nok
ikke foreslått Tobago i første omgang. Det er jeg veldig lei meg for.»

Likevel tar ikke KARIBA TRAVELS ansvar for dette når det kommer til klagen og håndtering av
denne.

Klager fastholder sin reklamasjon basert på hva de opplevde og erfarte, og finner det
irrelevant hva andre aktører markedsfører denne destinasjonen som. Dessuten mener klager
at KARIBA TRAVELS selv sagt at de sendte familien til feil destinasjon.

Klager vurderte aldri cruise - de skrev i alle henvendelser til de aktørene de kontaktet, at
familien ville oppleve flere Karibiske øyer i kombinasjon med Miami, men at de ikke ønsket
cruise. Ut ifra hva klager skrev og kommuniserte om hva som var viktig av opplevelser,
muligheter, hvem de er og hva de liker og hvilke ønsker de hadde for en Karibiareise, burde
nok ikke Tobago dukke opp som en ideell destinasjon å foreslå. Coco Reef, er et av få hoteller
å velge mellom på Tobago, men det holder på ingen måte hotellstandard.

Klager har avvist KARIBA TRAVELS foreslåtte kompensasjon, da dette er penger som de ble
lovet refundert fra Coco Reef Resort for 2 overnattinger de ikke benyttet. De hadde i god tid
før avreisen meldt fra om at de ville reise derfra. Dette er på ingen måte dekkende for de
problemer, ekstra kostnader og følger en ødelagt reise fikk for klager.

Klager finner det useriøst av KARIBA TRAVELS at de mener de har brukt så lang tid på denne
saken at de ikke lenger ser grunn til å gi økonomisk erstatning. Klager kjøpte en reise til kr
184.554 og anser det som sannsynlig at Karibia Travels har fått refundert kr 27.910.

Klager anser ikke en kompensasjon på 5.000 NOK som en reell erstatning da dette forøvrig
også var penger som klager ordnet refusjon av.

Reisens pris økte fra kr 119.567 til kr 184.554 og klager antok at de har den reisen de ønsker
seg. Da de mottok ordren kl. 22:44 om kvelden, fikk de beskjed om at denne måtte bekreftes
samme dag for at KARIBA TRAVELS skulle kunne gi de oppgitte prisene, uten flere endringer
og prisøkninger. Klager oppfattet at de måtte bekrefte og betale depositum innen denne
fristen for å få denne reisen til denne prisen.

Klager forventer at KARIBA TRAVELS tar ansvar og rydder opp når de åpenbart sendte klager
til feil sted. De forventer også kompensasjon for de opplevelsene klager hadde på Coco Reef
Resort, Tobago, og de følgene det fikk for klager.

Klager mener de fikk sin bryllupsreise spolert og ødelagt. De har brukt masse tid og ressurser
under og etter reisen på dette. Klager finner det useriøst av KARIBA TRAVELS at de skriver
at de har brukt så mye tid og ressurser på denne saken at de ikke ser noen grunn til noe
økonomisk erstatning. Klager forventer at et reisebyrå som selger reiser i denne prisklassen
tar ansvar og håndterer klager profesjonelt og med en viss forståelse for hva klager ble utsatt
for.

Det vises for øvrig til klagers brev.

KARIBA TRAVELS har i det vesentlige anført:

KARIBA TRAVELS mener klager skriftlig har akseptert og bestilt en reise som familien selv
vurderte var den rette for dem. KARIBIA TRAVELS har levert alle elementer på reisen som
beskrevet i det aksepterte reisetilbudet. Klager har ikke gitt umiddelbar og tydelig beskjed om
feil og mangler på reisemålet/hotellet, og KARIBIA TRAVELS har dermed ikke hatt mulighet for
å behandle reklamasjonen mens klager var på reisemålet.

Først den 18 juli, etter at klager selv hadde endret reiseruten, ble KARIBA TRAVELS gjort
oppmerksom på at hvordan de opplevde Hotel Coco Reef og reisemålet Tobago. Da hadde
familien allerede bodd på Tobago i 5 dager, og hadde ifølge deres opprinnelige reiseplan kun
2 dager igjen på Tobago.

Klager har godtatt KARIBA TRAVELS gjeldende reisevilkår da de skriftlig aksepterte deres
endelige reisetilbud den 10.03.15. I alle fremsendte tilbud står det svært tydelig at KARIBA
TRAVELS ber alle kunder om å lese og gjøre seg forstått med deres generelle betingelser.
Disse betingelsene er nøyaktig de samme betingelsene som ble sendt i en egen PDF til klager
ved bestilling av reisen. Når klager skriver i deres klage at: «Disse betingelsene var endret og
langt mer omfattende enn de vi fikk i det opprinnelige tilbudet», er det på ingen måte sant.

Det står tydelig i de generelle betingelser, under pkt. 7 Endringer og PKT. 11 Reklamasjon,
at endringer medfører et gebyr på minst kr 400 per person hvis endringen er mulig å
gjennomføre. KARIBIA TRAVELS kan ikke endre flybilletter. Dersom kunden ønsker å reklamere
skal KARIBIA TRAVELS samt den lokale aktør umiddelbart kontaktes og gis tydelig beskjed om
eventuelle feil eller mangler.

«PKT.7 Endringer

a) Kundens rett til endringer En endring av allerede bekreftet reise vil medføre et gebyr på
kr 400,- per person, med mindre annet er angitt, dersom den ønskede endring er mulig å
gjennomføre.

Dersom kundens ønskede endring resulterer i at KARIBIA TRAVELS, skal hefte overfor
tredjepart, skal kunden dekke KARIBIA TRAVELS sine omkostninger i forhold til dette.

KARIBIA TRAVELS har ikke endringsrett ved de anvendte flyselskaper, og flybilletter kan
derfor ikke endres av kunden. Dette gjelder for samtlige flybilletter, bestilt gjennom KARIBIA
TRAVELS, både alene og som del av en pakkereise.

PKT.11 Reklamasjon

b) Feil og mangler etter avreise: Dersom pakkereisen allerede er startet, og dersom kunden
opplever feil og mangler i forhold til det avtalte reiseforløp, skal KARIBIA TRAVELS og de lokale
aktørene, det vedrører umiddelbart kontaktes. KARIBIA TRAVELS vil forsøke å hjelpe sine
reisende så langt det lar seg gjøre. Dersom du ikke har kontaktet den lokale agenten eller gitt
oss tydelig beskjed under oppholdet, vil dette kunne redusere muligheten for en eventuell
refusjon eller kompensasjon.»

Da klager to dager etter ankomst, den 15.07.15, sendte sms til KARIBA TRAVELS, ble det ikke
gitt tydelig beskjed om at de opplevde feil og mangler i forhold til den bestilte reisen.

Da klager ikke ga umiddelbart uttrykk for hvorfor de ville reise videre, eller at de opplevde
problemer med noe av de som ble bestilt, ble det ikke gitt klar og tydelig beskjed om at de
ønsket å reklamere eller at de opplevde feil og mangler ved det avtalte reiseforløpet.

KARIBA TRAVELS spurte selv klager om hvorfor de ønsket å reise videre, og heller ikke i
etterfølgende sms ble det opplyst noe om alle de feil og mangler som de senere påpeker. Den
18 juli skrev klager følgende sms:

«Vi ville ikke hatt problemer selv om det var primitivt og enkelt»

Familien hadde tidligere nevnt at de pleide å bo på hotell av minst 4-stjerners standard.
Deres sms ble derfor oppfattet som at de blott følte seg litt utenfor komfortsonen sin og ikke
var vant til det primitive livet/lavere levestandard på Tobago, ikke at det var snakk om en
reklamasjon.

For å være hjelpsom sjekket KARIBA TRAVELS naturligvis om det var mulig for å ombooke
flybillettene fra Tobago til Barbados (til tross for at de i utgangspunktet ikke har endringsrett
ved anvendte flyselskap). Alle mulige avreiser som KARIBIA TRAVELS kunne velge mellom var
fullt booket og billettene var ikke mulige å endre.

Da familien aldri ga inntrykk av at problemene på Tobago og hotellet var så store som de i
ettertid har beskrevet, var det aldri naturlig å behandle saken som en reklamasjon. For å være
hjelpsom og vennlig, kom de istedenfor med mange forslag til hva de kunne se og gjøre på
Tobago for å få det meste ut av opplevelsen.

Den 17 juli, forteller familien at de selv har arrangert en flyreise fra Tobago til Barbados, samt
booket hotell på Barbados.

Heller ikke nå opplyser de at de anser dette for å være en reklamasjon og at de vil ha
refundert utgiftene for endringene - kun at de ville si ifra og at de har kost seg på stranden.

Den 18 juli, etter at de selv har endret reiseruten, kommer de med deres beskrivelse av
hvordan de opplevde hotellet og reisemålet. Da har familien allerede bodd på Tobago i 5
dager, og hadde ifølge deres opprinnelige reiseplan kun 2 dager igjen på Tobago.

Først den 28 juli (etter at de også ønsket å endre flyreisen fra Barbados til Miami - ikke på
grunn av reklamasjon men endrede ønsker/behov), skriver de at opplevelsen av Tobago/
hotellet ikke var i samsvar med det de mener å ha bestilt. Først da gir familien uttrykk for at
det tidligere var snakk om en reklamasjon.

KARIBIA TRAVELS har på daværende tidspunkt ikke mulighet for å behandle reklamasjonen. I
alle mailer samt klagebrevet, og ikke minst telefonsamtaler ble det lagt stor vekt på at familien
ønsket å oppleve det ekte Karibien, kombinert med Miami.

Klager ønsket en spesiell bryllupsreise og flere reisemål i Karibien ble nevnt. Unikt, uspolert
og «unngå turistfeller» er ord KARIBA TRAVELS nesten alltid bruker for å beskrive bl.a. Tobago.
Klager samtykket over telefon at de ønsket å oppleve unike, uberørte, autentiske øyer som
ikke var ødelagt av turismen. Tobago er nettopp dette. Lite utviklet og noe av det nærmeste
man kommer det ekte Karibien. Land og reisemål som er i utvikling og ikke berørt av turisme
i høy grad, byr som regel på primitiv infrastruktur. Man kan ikke forvente at alt er lagt til rette
for en, og at det bugner av spisesteder og butikker i den standarden som vi kjenner det i
Europa, når man ønsker å oppleve noe som er autentisk/ekte/genuint i Karibien.

Fra aller første mail har KARIBA TRAVELS skrevet at Tobago har en avslappende atmosfære og
rytme. Dette hører med i Karibien generelt. At ting går saktere der (f.eks servicen på hotellet
og i restauranten), er hva man kan forvente på et reisemål som fortsatt er i utvikling og
spesielt på Tobago.

Klager ble altså før bestilling av reisen, opplyst om at Tobago er en øy i utvikling med en
avslappet atmosfære, i motsetning til destinasjoner som tiltrekker flere turister, noe de ønsket
å unngå. Det fremheves at familien ville oppleve det ekte og idylliske Karibien.

I tilbudet som klager fikk tilsendt var det en direkte link til Coco Reefs hjemmeside hvor man
kan se bilder og beskrivelser av hotellet.

KARIBA TRAVELS var selv på Tobago senest i juni 2015, hvor de var innom Coco Reef på en
omvisning. Hotellet stod som tidligere til deres forventninger, det var rent og pent, flotte
rom og gode fasiliteter. Interiøret er særdeles preget av karibisk design i lyse pastell farger
og bambus møbler. Hotellet ligger dessuten rett ved Crown Point som er en av de stedene
på Tobago hvor det også «skjer litt». Det er den den beste beliggenheten med tanke på å bo
nærme en flott strand.

Fra begynnelsen har KARIBA TRAVELS tilbudt klager en pakkereise som deres beste bud på
klagers drømmereise, basert på deres beskrivelse. De ønsket seg både suiter/leiligheter
med 2 separate soverom samt en kombireise med flere destinasjoner. I begynnelsen var
deres budsjett rundt kr 100.000 - 120.000. Da det ikke var mulig å oppfylle alle deres ønsker
innenfor det gitte budsjettet, kom KARIBA TRAVELS med de best mulige alternativer i forhold
til prisen. Hver gang klager sendte en mail med ønske om å endre noe i de fremsendte
tilbudene, fikk de raskt svar med nytt oppdatert reisetilbud.

Prisen steg etterhvert som KARIBA TRAVELS måtte oppjustere standard og romtyper på
hotellene, etter familiens ønske om høyere standard og større/bedre romkategorier.

Prisene hos leverandørene er som de er, og KARIBA TRAVELS finner det svært merkelig at de
stiller spørsmål ved prisen i ettertid, når det var de selv som ønsket å heve standarden på
samtlige hoteller. Alle tilbudene var uforpliktende, og de hadde rik mulighet for å selv sette
sammen/kjøpe deres reise hvis de mener at de kunne gjøre det billigere.

Familien skriver i mail d. 10/3 kl. 22.06 at de er «ganske happy med tilbudet slik det er nå. Det
er en litt dyrere enn vi hadde tenkt oss, men også en bedre løsning.»

KARIBA TRAVELS påpeker at det er klagers eget ansvar å føle seg sikker på at de reiser til rett
reisemål, før de aksepterer et tilbud. KARIBIA TRAVELS kjenner ikke familien eller kundene
personlig, og kan kun komme med forslag ut fra deres beskrivelse av den reisen de ønsker.

Klager må selv ta ansvar for at de ikke har undersøkt grundig nok om Tobago var det rette
valget for dem. Spesielt når det er en reise i denne prisklassen og av sentimental betydning
for familien.

KARIBA TRAVELS har tidligere tilbudt klager å refundere tilbakebetalingen fra Coco Reef minus
et administrativt gebyr tilsvarende totalt kr 5.000. (kr 7.415 - 2.415) Dette ble avvist av klager. I
ettertid har KARIBA TRAVELS brukt så langt tid på denne saken at de ikke lenger ser grunn til å
skulle gi økonomisk erstatning.

KARIBIA TRAVELS har dessuten levert alle avtalte elementer (flyreiser og hotellopphold), som
inngikk i det avtalte reiseforløpet.

Da KARIBIA TRAVELS ikke ble gjort tydelig oppmerksomme på at klager opplevde feil og
mangler, umiddelbart etter at de ankom Tobago, og dermed ikke har hatt mulighet for å
behandle saken som en reklamasjon, ser de ikke at klager har et grunnlag for å få økonomisk
erstatning.

Coco Reef ble foreslått fordi dette er et av de beste hotellene på øya Tobago. KARIBIA TRAVELS
rangerer Coco Reef som et 3+ stjernet hotell - til tross for at flere leverandører rangerer
hotellet høyere.

KARIBA TRAVELS har kontaktet hotellet, som ikke kjenner seg igjen i klagers opplevelse og
beskrivelse da de ikke ble gjort oppmerksomme på problemene i løpet av klagers opphold og
følgelig ikke fikk anledning til å rette opp ev. mangler.

Klager sier at de opplevde problemer med kommunikasjonen når de forsøkte å si ifra til
hotellet om deres problemer. Klager ikke har nevnt til KARIBIA TRAVELS hverken på sms eller
mail under oppholdet på Tobago, at de har forsøkt å få hjelp til å løse problemene på hotellet.

KARIBIA TRAVELS har aldri tidligere hatt problemer med å kommunisere med ledelsen på
Coco Reef eller Tobago generelt (deres offisielle språk er bl.a. engelsk), og finner det derfor
vanskelig å tro at klager har gitt tydelig uttrykk for alle de problemene som klager nevner.

KARIBIA TRAVELS finner fortsatt ikke grunnlag for at familien Aune har krav på kompensasjon
på deres opphold på Tobago.

Det vises for øvrig til brev fra Kariba Travel.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet.

Nemnda har gjennomgått sakens dokumenter. Det klages først og fremst over oppholdet
på Tobago, som ble forkortet med to dager. Dette medførte at klagerne reiste fra den neste
destinasjonen Barbados to dager før tiden, og følgelig ankom Miami tidligere enn opprinnelig
planlagt. To av flyreisene måtte derfor også endres og hotelloppholdet på Barbados ble
forkortet med to dager i forhold til de datoer som opprinnelig var bestilt. Det er opplyst
at hotellet på Tobago har refundert romprisen for de to dagene som ikke ble benyttet,
kr 7.415,54. Klageren skal i første omgang være tilbudt kr 5.000 av disse, men i løpet av
klagebehandlingen har arrangøren trukket dette tilbudet tilbake. Nemnda legger til grunn
opplysningen om at hotellet i på Barbados ikke har refundert noe beløp. Nemnda har merket
seg at arrangøren ikke kunne være behjelpelig med å ombooke flybilletter fra Tobago,
angivelig fordi alle fly var fulle. Klageren klarte imidlertid selv å booke om billettene. Det
samme gjorde han på strekningen Barbados/Miami.

Klagen begrunnes med at hotellet på Tobago var av lav standard med slitte rom og at
betjeningen generelt var lite tjenestevillige. Alt tok lang tid.

SMS-korrespondansen mellom partene de første dagene gir - slik arrangøren ser det - ikke
noen klar forståelse av at det klages over hotellet. Nemnda er enig i at tekstmeldingen
avsendt onsdag 15. juli kl. 13.12 ikke gir noen slik opplysning. Heller ikke i meldingen senere
på kvelden, eller i meldingen 17. juli fremgår det at hotellet er grunnen til tidligere avreise.
Tvert i mot virker det som om klagerne mener at de har fått sett det meste av øya, og derfor
vil reise videre tidligere enn planlagt. Først i melding av 18. juli nevnes det at hotellet var
«rimelig slitent».

Slik reglene i pakkereiseloven og Alminnelige vilkår for pakkereiser praktiseres, må arrangøren
eller stedlig hotellrepresentant kontaktes for at man skal ha sin klagerett i behold. Reglene
forutsetter at arrangøren har utbedringsrett. I dette tilfellet kunne f.eks. klageren muligens ha
blitt flyttet til et annet og bedre hotellrom. Det er under enhver omstendighet vanskelig for
nemnda å ta standpunkt til rommets beskaffenhet fordi det ikke er fremlagt noen bilder fra
det. Bilder finnes så vidt nemnda kan se kun av utsikten fra rommet.

De utgiftene som senere ble pådratt, var, slik nemnda ser det, en konsekvens av to dager
tidligere avreise fra Tobago. Nemnda kan ikke se at det - slik saken ligger an - kan belastes
arrangøren. Nemnda finner imidlertid ingen grunn til at arrangøren skal beholde noen del av
det beløpet som ble refundert fra hotellet i Tobago. At man må bistå gjester under reisen er
en del av det man som reisearrangør har tatt seg betalt for når individuelle reiser arrangeres.

Nemnda anbefaler at klageren får tilbakebetalt hele det refunderte beløpet, nemlig kr
7.415,54.

Vedtak:

Pakkereisenemnda anbefaler at klageren får refundert kr 7.415,54, som arrangøren har fått
tilbakebetalt fra hotellet.

Vedtaket er enstemmig.