Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.03.2019

Saksnummer
2018-01517

Tjenesteytere
British Airways

Klager har i det vesentlige anført

Klager skulle reise med British Airways fra Oslo lufthavn (OSL) via London - Heathrow
(LHR) og Johannesburg (JNB) til Victoria Falls (VFA) med utreise 1. mars 2018. British
Airways flyvning BA763 fra Oslo til London ble kansellert, og passasjerene ankom sin
endelige destinasjon om lag 48 timer forsinket. Passasjerene ble omrutet et døgn senere,
men mistet også sin videreforbindelse fra Johannesburg til Victoria Falls. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 600 euro pr. person, totalt 1 200 euro for to
passasjerer.

Tjenesteyterne har i det vesentlige anført
Klager skulle reise med følgende reiserute: 

BA763 fra Oslo til London - Heathrow 1. mars 2018 med avgang kl. 11.40 og ankomst kl.
13.10. 
BA55 fra London - Heathrow til Johannesburg 1 mars 2018 med avgang kl. 18.10 og
ankomst kl. 07.15 neste dag. 
BA6285 (som betjenes av Comair) fra Johannesburg til Victoria Falls 2. mars 2018 med
avgang kl. 11.25 og ankomst kl. 13.05. 

British Airways' flyvning BA763 ble kansellert. Kanselleringen skyldtes dårlige
værforhold 1. mars 2018. Værforholdene, herunder snø og frost, var varslet i forkant,
og flyselskapene måtte redusere sine planlagte avganger med 25 prosent mellom
kl. 08.00 og 22.00 etter beskjed fra London - Heathrow. Flyselskapet viser til fremlagt
dokumentasjon. Kanselleringene denne dagen var forårsaket av begrensninger i
flytrafikken som følge av værforholdene. British Airways er det største flyselskapet
ved London - Heathrow, og må derfor bære den største byrden ved innføring av slike
restriksjoner. 

Selskapet anfører at de ovennevnte forhold utgjør ekstraordinære omstendigheter i EU-
forordningens forstand. 

Passasjerene ble booket om med BA763 2. mars 2018, med videreforbindelse med BA55
og BA6285 nøyaktig ett døgn forsinket. Passasjerene mistet også sin videreforbindelse
fra Johannesburg til Victoria Falls 3. mars og ble booket om til BA6285 den 4. mars. 

I henhold til EU-forordningens artikkel 8 og 9 reiste passasjerene på billettene, og de
har følgelig ikke krav på refusjon. British Airways' sine registre viser at passasjerene ble
tilbudt forpleining da de mistet sin videreforbindelse i Johannesburg. 

British Airways anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

British Airways flyvning BA763 fra Oslo til London 1. mars 2018 ble kansellert, og klager
mistet sine videreforbindelser til Johannesburg og Victoria Falls. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen snøvær og frost i London. Værforholdene var varslet,
og flyplassen hadde innført restriksjoner som medførte at en rekke flyvninger måtte
kanselleres denne dagen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand, og at klager ikke har krav på standarderstatning
for denne forsinkelsen. 

Passasjerene ble booket om til BA763 neste dag, 2. mars 2018.  Både klager og
flyselskapet har forklart at passasjeren også etter omrutingen mistet sin flyvning fra
Johannesburg til Victoria Falls 3. mars 2018. De ble derfor omrutet til samme flyvning 4.
mars 2018. 

Det fremgår av forordningens tolkningsveiledning punkt 4.2, nest siste avsnitt, at
passasjerene kan få en ny rett til kompensasjon etter forordningen artikkel 7 dersom den
omlagte flyavgangen også kanselleres eller er forsinket.

Flyselskapet har ikke beskrevet årsaken til den nye forsinkelsen, som medførte at
klager mistet videreforbindelsen til Victoria Falls og kom ytterligere ett døgn forsinket
frem. Nemnda mener at flyselskapet ikke har godtgjort at denne forsinkelsen skyldtes
ekstraordinære forhold som ikke kunne vært unngått selv om alle rimelige tiltak var
truffet. Klagerne har derfor krav på standarderstatning på 600 euro pr. person.

Vedtak

Transportklagenemnda - fly anbefaler at British Airways utbetaler til klager og hans
reisefølge 600 euro pr. person i standarderstatning.