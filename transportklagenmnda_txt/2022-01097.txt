Vedtak i Transportklagenemnda - Fly

Sammendrag

Krav om standarderstatning og refusjon av ekstra
utgifter som følge av nektet ombordstigning.

Dato
22.10.2022

Saksnummer
2022-01097

Tjenesteytere
SAS
United Airlines

Klager har i det vesentlige anført

Klager skulle opprinnelig reise med SAS fra Oslo via København til Washington den 12.
november 2021. Avgang kl. 09:55 med ankomst kl. 15:15.

Klager mottok melding om rute endring fra SAS på avreisedagen. Klager ble booket om
til å reise med SAS til København som planlagt, deretter med SAS til New York, og videre
med United Airlines til Washington. Klager ble nektet ombordstigning fra New York  til
Washington, da det ifølge United Airlines skal ha blitt gjort en feil under ombooking av
reisen, og at SAS ikke hadde betalt for setet. "Paper ticket only" var begrepet som ble
brukt.

Klager fikk et ufrivillig opphold i New York, uten sin bagasje. Klager kjøpte ny flybillett  fra
New York til Washington med avreise den 13. november kl. 15:00. Klager krever i tillegg
til standarderstatning å få dekket sine utgifter til hotellopphold, taxi til og fra flyplass, ny
flybillett, og sine innkjøp av klær.

Tjenesteyterne har i det vesentlige anført
Verken SAS eller United Airlines  har tross oppfordring inngitt tilsvar til nemnda.

Nemnda bemerker

SAS har ikke inngitt tilsvar i saken, på tross av anmodning om dette. Nemnda treffer
da vedtaket basert på opplysningene som er fremkommet tidligere i saken, i tråd med
transportklagenemnd-forskriften § 5-3 tredje ledd.

Nemnda legger til grunn at SK925 fra København til Washington den 12. november 2021
ble kansellert.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7. SAS ga
beskjed om kanselleringen på avreisedagen og SAS har ikke godtgjort at innstillingen
skyldes ekstraordinære omstendigheter. Klager har dermed krav på standarderstatning
på 600 euro. Nemnda mener at klager i tillegg har rett på standarderstatning som følge
av uberettiget nektet ombordstigning på strekningen NY - Washington, jfr. artikkel.
4. Problemet oppsto på strekningen NY - Washington, men er opprinnelig en del av
klagers gjennomgående reise. Ved tilfeller av gjennomgående reiser skal det sees hen
til flyplassen for utreise og flyplassen ved endelig ankomststed ved beregningen av
distansen, jfr. artikkel 7. Standarderstatning i dette tilfellet blir derfor 600 euro.

SAS har ikke svart nemnda, og nemnda legger derfor til grunn at SAS gjorde en feil ved
ombookingen av klager. Nemnda mener at klager dermed fikk en mangelfull omruting
og har krav på refusjon av utgiften på kroner 2183 til kjøp av billetter fra New York til
Washington for å kunne gjennomføre reisen.

Det er videre på det rene at klager måtte overnatte i New York. Utgiftene klager hadde
til hotellovernatting og transport er en direkte følge av SAS manglende omruting
og kan kreves dekket etter EU-forordning 261/2004 artikkel 9. Passasjeren kan
kreve erstattet utgifter som er rimelige og nødvendige. Klager har i et slikt tilfelle en
tapsbegrensningsplikt. Nemnda mener at kravet på 3532 kroner til hotell på Manhattan
og taxi til og fra hotellet på til sammen 149 USD fremstår som rimelige og påregnelige
utgifter. 

Klager har opplyst at han ikke fikk utlevert sin bagasje i New York. Nemnda mener
at klager har krav på å få dekket ekstrautgifter som følge av dette. Klager en
tapsbegrensningsplikt, og nemndas flertall - lederen og bransjerepresentantene - mener
at utgiftene overskrider det som er nødvendig, og at klager ikke har rett på dekning for
ny bukse og genser i en slik situasjon. Klager har ikke krevet eller dokumentert utgifter til
toalettartikler eller andre innkjøp. Nemndas flertall mener på denne bakgrunn at klager
ikke har rett på dekning av USD 128.

Mindretallet – forbrukerrepresentantene – er av den oppfatning at klager har krav
på å få dekket utlegg til innkjøp av klær i New York, som følge av at bagasjen ikke ble
utlevert. Selskapet har ikke svart i saken, og har ikke anført at klagers innkjøp ikke
var et nødvendig innkjøp. Slik saken er opplyst er det uklart hvor lenge klager kunne
påregne å være uten sin bagasje. Videre har klager ikke fått konkret oppfordring om
å begrunne nærmere sitt faktiske behov for det konkrete innkjøpet i forbindelse med
klagebehandlingen i nemnda. Det kan etter mindretallets syn derfor ikke uten videre
konkluderes med at innkjøpet ikke var nødvendig.

Nemnda konkluderte deretter i tråd med flertallets oppfatning.

Vedtak

Transportklagenemnda anbefaler at SAS utbetaler standarderstatning på 1200 euro,
erstatter utgifter til ny flybillett med kr 2183 og forpleiningsutgifter med kr 3532 for
hotell, og USD 149.