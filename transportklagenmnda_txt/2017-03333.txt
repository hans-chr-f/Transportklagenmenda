Vedtak i Pakkereisenemnda

Sammendrag

Krav om prisavslag grunnet tidligere hjemreise fra Bali grunnet vulkanutbrudd.

Dato
15.02.2018

Saksnummer
2017-03333

Tjenesteytere
Jomfrureiser

Klager har i det vesentlige anført

Klager bestilte reise for en person som deltaker på en gruppereise til Bali og Gili øyene i
perioden 24.11.2017 - 08.12.2017. Totalpris kr. 24.350.

Gruppereisen til Bali begynte med at vulkanen Mount Agung, som hadde vært aktiv
allerede i september, fikk et utbrudd den dagen gruppen landet. Hjemreisen ble endret
fra 08.12.2017 til 02.12.2017.

Reisens første del som skulle inneholde sju dager på tre-stjerners hotell på Seminyak,
fellesmiddag og tur til Ubud med engelskspråklig guide, ble det eneste de fikk oppleve
på Bali. Turen til Ubud var mangelfull da guiden snakket dårlig/elendig engelsk. Gruppen
ble kjørt rundt til noen butikker, var på et tempel, og måtte betale for lunsjen selv på en
middelmådig restaurant utenfor Ubud. De skulle innom "Sacred Monkey forest", men da
parkeringen var stengt ble det ikke noe av. De fikk heller ikke sett rismarkene, kulturelle
innsalg, eller det lokale markedet, men ble satt av utenfor et typisk turistmarked. De
endte opp med en time i Ubud by.  

Reisen skulle gå videre til Gili den 02.12.2017, og der skulle de være fire netter. Inkl.
videre var middag, båtreise til og fra Gili, snorkelkurs og vandring. Gili var høydepunktet
på reisen, men grunnet uro i gruppen som dreide seg om konsekvensen av den
pågående vulkanaktiviteten, ønsket ikke et flertall å dra dit. De var tre som ønsket å dra,
men det ville i så tilfelle blitt uten treningsinstruktør. Reisen ville blitt noe helt annet enn
den gruppereisen klager kjøpte. Klager aksepterte av den grunn å få lagt om reisen, men
ikke å betale et ekstra beløp på kr. 2.200 for tre netter på Ulu Watu og en ekstra natt
på Jimbaran. Beskjeden var at reise tur/retur Gili, felles middagen og snorkelkurset, alt
innholdet de allerede hadde betalt for på Gili, ikke ville bli kompensert, men gå tapt. Det
kom for øvrig frem i internasjonale media at askeskyen nå hadde kommet over Gili, og de
som bodde der var oppfordret til å bruke maske da asken var giftig. I tillegg var bølgene
høyere enn normalt. 

Diskusjonen om reisens videre forløp var stadig aktiv blant deler av deltakerne, og
spesielt en deltaker var redd og ønsket å dra hjem. Vedkommende hadde fra dag en gitt
til kjenne betydelig uro i forhold til å være på Bali, og hennes stadig tilbakevendende
samtaler om dette farget klimaet i gruppa, og hun dro med seg de andre. De fikk
liten og ingen informasjon fra reisearrangøren. De formidlet sin informasjon til
treningsinstruktøren. Jomfrureiser hadde i reisebeskrivelsen beskrevet henne som
reiseleder, men hun informerte gruppen allerede på første dag om at hun kun var
treningsinstruktør og ikke reiseleder. Dette hadde hun gjentatte ganger informert
Jomfrureiser om, med det har de ikke forholdt seg til.  

Den ene deltakeren kontaktet Jomfrureiser og ba om hjelp til å få reise hjem.
Jomfrureiser definerte turen som en gruppereise, og hevdet at da måtte alle dra. Hennes
reise kunne derfor ikke endres.  

Kvelden den 01.12.17 fikk treningsinstruktøren er e-post der Jomfrureiser krevde en
avstemming for hvem som ønsket hjemreise og hvem som ønsket å bli på Bali. Svaret var
krevd snarest, innen ca. 10 minutter.  Jomfrureiser påførte på denne måten et betydelig
stress i gruppa. Fremgangsmåten gjorde deltakerne ansvarlige for hverandres ferie, og
eventuelle videre opphold og/ eller hjemreise fra øya. Dette opplevdes som «splitt og
hersk-taktikk» for å fremtvinge en avgjørelse, og Jomfrureiser informerte om at de hadde
kontaktet advokat. Videre ble det informert om at ingen kompensasjon ville bli gitt ved
et avbrudd av reisen. Jomfrureiser krevde videre at deltakerne skulle signere et brev hvor
de frasa seg alle rettigheter på kompensasjon. Dette brevet nektet de å signere, men
avstemming ble fortatt. Seks deltakere stemte for å bli, fem stemte for å dra hjem. I den
siste gruppen var nok også treningsinstruktøren slik at denne gruppen også utgjorde
seks. Klager stemte mot å dra hjem.  

Natt til 02.12.2017, ca. 03:30 lokal tid, fikk de e-post om at de måtte reise hjem neste
dag og ville bli hentet på hotellet kl.10.30 neste dag. Klager ble sendt hjem mot sin vilje.
Klagers billett Oslo – Bodø, som var en bonusreise med SAS, og kunne ikke endres. Ny
ble bestilt fra flyplassen i Bangkok til en pris av kr. 2.351. I tillegg ble 5800 bonuspoeng
benyttet for å få prisen ned.

Selve reisen kostet kr. 21.500 + kr. 2.850 i enkelromstillegg, til sammen kr. 24.350.
I tillegg kommer opprinnelig flybillett Bodø - Oslo – Bodø på kr. 431, hotellrom på
Gardemoen i forbindelse med reise til Bali på kr. 571. Ytterligere utgifter en ubenyttet
datapakke og telefonregning for telefon fra Bangkok for å bestille ny flybillett: kr. 200 +
kr. 52.  

Klagers opplevelse er at Jomfrureiser som ansvarlig reisearrangør har vært dårlig til å
holde deltakerne oppdatert på situasjonen, og det har opplevdes som at Jomfrureiser
overhodet ikke brydde seg om den meget spesielle situasjonen de befant seg i. Likeså
at servicen var kritikkverdig og at det ble benyttet ufine metoder for å fremtvinge at
en avgjørelse skulle fattes av deltakerne i gruppa, slik at Jomfrureiser slapp å ta den.
Fordi situasjonen var uavklart, og man risikerte å bli askefast, ønsket deler av gruppa
å reise hjem. Man kan stille spørsmål om Jomfrureiser valgte denne fremgangsmåten
for å slippe å sitte med ansvaret for gruppa dersom vulkanen fikk et utbrudd, og de ble
aksefast over lengre tid. 

Hele klagers opplevelse av turen er betydelig forringet pga. en svært uprofesjonell
håndtering fra Jomfrureisers side. Klager anfører at hun har opplevd å få dårlig service,
lite informasjon og ikke bli ivaretatt.    Det var mye uro innad i gruppa helt fra første dag
av ferien. Opplevelsen ble noe helt annet enn den energigivende, fantastiske ferien hun
hadde spart til, kjøpt og hadde gledet seg til.  

Kun den første delen ble gjennomført, nettene på Seminyak ble gjennomført, men
også den med påpekte mangler. Klager fikk ikke den varen betalte for og har fortsatt
utestående båttur tur/retur Giliøyene og fire netter på hotellet der. I tillegg snorkelkurset
og den planlagte fellesmiddagen. Klager har også til gode en natt på luksushotell på
Jimbaran med fellesmiddag. I tillegg kommer daglige pilatestreninger for disse dagene. 

Klager har henvendt seg til sitt forsikringsselskap Sparebank1, men siden det ikke forelå
noe reiseråd om å forlate Bali, får hun ingen forsikringsutbetaling fra deres side. At
klager ble tvunget til å avslutte ferien og reise hjem fra Bali på grunn av andres uro og
angst, gir ingen rettigheter i forhold til reiseforsikringen. 

Med bakgrunn i manglene som er beskrevet, anfører klager at disse er betydelige og at
reisen derfor ble betydelig forringet j. Pakkereiselovens §6. 

Klager krever derfor å få heve avtalen og krever tilbake det innbetalte beløpet på kr.
24.350. I tillegg krever klager erstatning på kr. 3.605 for det faktiske tapet hun har hatt
som følge av mangelen og kompensasjon for 15.800 SAS Eurobonuspoeng. 

Det vises for øvrig til korrespondanse fra klager.

Tjenesteyterne har i det vesentlige anført
Jomfrureiser har svart klager utførlig i sitt brev av 13.12.2017.  Thai Airways som var
deres fly leverandør har fortalt at det var enorm pågang fra alle som oppholdt seg på Bali
for å komme hjem raskest mulig etter at flyplassen ble gjenåpnet. 99,9 % av alle turister
som hadde ankommet med Thai Airways de siste to ukene før utbruddet reiste hjem i
løpet av fire dager etter at flyplassen åpnet. Jomfrureisers gruppe var noen av de siste
som dro. Thai Airways og Jomfrureiser mener fortsatt at de foretok en riktig beslutning
med å få deltakerne trygt og godt hjem når det var mulighet for det. 

Thai Airways forteller videre at Jomfrureisers kunder fikk en fantastisk oppfølging og
assistanse gjennom Jomfrureiser, i motsetning til andre som ikke hadde booket via en
norsk turoperatør.  

Jomfrureiser selger kun gruppereiser og viser til reglene for en gruppereise: "Du kan
foreta gruppebestilling når ti eller flere passasjerer skal reise sammen på samme fly t/
r".  Såfremt ikke dette kravet oppfylles er det ikke noen gruppereise og Jomfrureiser får
ikke booket flybilletter eller hotellrom til sine kunder som en gruppe. Klager var booket
som en gruppe og den betingelsen endret seg ikke selv om det var en naturkatastrofe.
Jomfrureiser anfører at dette er regler fastsatt av IATA som Jomfrureiser er medlem av og
hvor all verdens flybilletter utstedes gjennom.  

Det er korrekt at det ikke var noen reiseråd mot å reise til Bali. Jomfrureiser valgte
likevel å få deltakerne raskt, behagelig og trygt hjem når TG hadde ledig kapasitet den
02.12.2017. Det var helt uvisst fremover om flyplassen ville være åpen fremover eller
ikke. Hotellet delte ut masker, lokalbefolkningen hamstret mat og vann, det var lite varer
å få kjøpt og det var ingen direkte feriefølelse. Jomfrureiser hørte på flertallet i gruppen
som tok beslutningen om tidligere retur. Det var en naturkatastrofe og for Jomfrureiser
var tryggheten for sine kunder viktigere enn å ev. utsette de for askeskyer eller å sitte
fast ute på Gili øyene.  Alle kart viste at asken var på vei mot Gili, men likevel var det
ingen som ble frarådet om å reise dit. Dette måtte Jomfrureiser akseptere og de forsøkte
å løse det med hotell på Bali, noe som flertallet i gruppen ikke ønsket da de ville hjem.  

Jomfrureiser anfører at de har refundert kr. 9.065 til de som ikke stemte for hjemreisen
til tross for at de, ifølge pakkereiseloven paragraf 5 - 3 ikke er ansvarlige ved
naturkatastrofer. Jomfrureiser kan ikke akseptere ytterligere krav. 

Det vises for øvrig til korrespondanse fra Jomfrureiser.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Klageren bestilte og betalte for en gruppereise til Bali og Giliøyene i perioden 24.
november til 8. desember 2017.  Turen ble forkortet med 6 dager, angivelig på grunn av
en naturkatastrofe.

Årsaken til at turen ble avbrutt og klageren hjemsendt var et utbrudd fra vulkanen Mount
Agung.  Utbruddet førte ikke til at det ble gitt noe reiseråd fra UDs side om at man ikke
burde reise til området. 

Arrangøren kan da etter nemndas syn ikke påberope seg at det forelå en naturkatastrofe
slik dette begrepet blir brukt i reise- og forsikringssammenheng. Nemnda viser også
til den utførlige informasjonen om vulkanen og dens aktivitet som ble formidlet til
deltakerne før reisen startet. Vulkanens aktivitet økte, men klagerens reisefølge oppholdt
seg i god avstand fra den.  UDs reiseråd endret seg ikke.

Deltakerne ble likevel tilbudt fremskutt hjemreise.  Etter en avstemning delte de seg på
midten, slik at fem deltakere og pilatesinstruktøren ønsket å reise, mens seks deltakere
ønsket å bli.  Arrangøren hevder at man ikke kunne ta hensyn til at halvparten ønsket
å fullføre turen, fordi dette var en gruppereise hvor deltakerne ikke kunne behandles
individuelt. Nemnda stiller seg undrende til dette og kan ikke se at dette er en korrekt
fremstilling av de alternativene som forelå.  

Gruppereisebilletter var bestilt med Thai Airlines tur/retur. Hvis arrangøren ønsket å
tilby halvparten av deltakerne fremskutt hjemreise, burde hun ha forhandlet en pris
med Thai Airlines for returreisen for disse deltakerne. Alle hadde billetter til hjemreise
den 8.desember, så det er relativt uforståelig at ikke disse billettene kunne benyttes
av de deltakerne som ønsket å fullføre turen.  Det samme gjelder for båtturen og
overnattingene. Hotellbestillingen omfattet for klagerens vedkommende rom med
enkeltromstillegg.  Klageren hadde innbetalt det hotellene kostet i forbindelse med
betaling for turen. Slik arrangøren har beskrevet situasjonen, hvor mange turister valgte
å reise hjem, kunne det knapt være mangel på hotellrom og flyseter for de turistene som
valgte å bli. 

Klageren aksepterte for øvrig å få reisen lagt om slik at Giliøyene ble utelatt, men ville
ikke betale et ekstrabeløp på kr. 2.200 for tre netter på Ulu Watu og en ekstra natt på
Jimbaran.

Spørsmålet blir hvilket prisavslag den avbrutte reisen skal føre til. Jomfrureiser har
refundert kr. 9.065, som utgjør en del av hotellkostnadene.  Klageren krever kr. 26.701
inkludert en flybillett Oslo Lufthavn/Bodø. Så vidt nemnda kan se har SAS refundert kr.
580 i forbindelse med den tidligere bestilte billetten. Hotellrom på utreisen kan nemnda
ikke se kommer saken ved. Det samme gjelder ubenyttet datapakke.  Telefonutgifter i
forbindelse med bestilling av ny flybillett, kr. 52 finner nemnda vedkommer saken. Totalt
krav blir etter dette etter nemndas syn kr. 26.173.

Nemnda finner å måtte legge til grunn at reisen led av vesentlige mangler.  I tillegg
til at den ble avbrutt seks dager før tiden, var det ingen profesjonell reiseleder som
kunne ta ansvar når reisen utviklet seg irregulært.  Den eneste som var med på vegne
av arrangøren var en pilatesinstruktør som fraskrev seg reiselederansvaret.  Klageren
var heller ikke fornøyd med en utflukt som ikke hadde det innholdet som ble forespeilet.
Guiden snakket i tillegg dårlig engelsk.

Etter en samlet vurdering hvor også ulempene med diskusjoner med andre deltakere,
manglende reiseledelse og mailer til og fra arrangøren er vektlagt, anbefaler nemnda
at klageren gis et prisavslag på 70% av reisens pris. Slik turen og den etterfølgende
saksbehandlingen hos arrangøren er beskrevet ga ferien lite feriefølelse og var opphav til
mye frustrasjon. Avrundet blir beløpet kr. 18.300.  Til fradrag går kr. 9.065 som allerede
er utbetalt.

Vedtak

Pakkereisenemnda anbefaler at det blir gitt et prisavslag på 70% av reisens pris avrundet
til kr. 18.300. Til fradrag går kr. 9.065 som allerede er utbetalt.