Vedtak i Pakkereisenemnda

Sammendrag

Krav om prisavslag og erstatning for mangler ved hotellet.

Dato
31.08.2015

Saksnummer
280/14P

Tjenesteyter
Ving Norge AS

Saken gjelder:

Krav om prisavslag og erstatning for mangler ved hotellet.

Klager har i det vesentlige anført:

Klager og hennes medreisende bodde på hotell Sun Connect Sea World og hadde all inclusive.

Det var svært dårlig hygiene og service ved vasking av hotellrommet. Ved flere anledninger
fant de hår i maten, både til frokost, lunsj og middag. Første dagen ble de servert kjøtt som
ikke var ordentlig stekt, noe som førte til at de ble syke og kastet opp.

De avventet med å klage for å gi hotellet en sjanse. De følte det litt beklemt da de ikke er vant
med å klage. De kontaktet Vings representant søndag 7. september da begeret hadde rent
over i forhold til hva de kunne akseptere. Det var langt til andre restauranter og de hadde et
begrenset reisebudsjett. Det var nettopp derfor de hadde bestilt all inclusive for å vite hva de
hadde i utgifter. De måtte kjøpe brødmat og hadde dette som middag i ni dager. De hadde
ikke penger til å unne seg noe annet og måtte begrense utgiftene.

Vings representant tilbød dem å bytte hotell tirsdag i uke 2, men da måtte de betale et
mellomlegg, samt ordne med egen transport til flyplassen hjemreisedagen. De fikk ikke lov til
å sjekke ut det nye hotellet, før de takket eventuelt ja til tilbudet. Dette fant de urimelig og de
takket nei til tilbudet om å bytte hotell.

De sendte en e-post til Vings kundesenter i Norge torsdag den 11. september.

Til svar ble de tilbudt et gavekort på kr 500 som kompensasjon, noe de avslo.

Forholdene ble tatt opp med Vings representant på reisemålet, uten at mangelen ble
tilfredsstillende utbedret. På denne bakgrunn krever klager et prisavslag, jf. pakkereiseloven
§ 6-2, på kr 6.000. At mangelen ikke ble tilfredsstillende ordnet, jf. pakkereiseloven § 6-4, førte
til at klager fikk utgifter på ca. kr 2.000 (brødmat og pålegg) i forsøk på å ordne mangelen selv.
Dette kreves erstattet. Etter klagers syn var mangelen til vesentlig ulempe for dem, og hun
krever derfor en kompensasjon på kr 3.000 i tillegg.

Ving har i det vesentlige anført:

Ving viser til rapport fra reisemålet vedrørende saken. Klager og hennes reisefølge ankom
hotellet den 30. august. Det var først den 7. september de tok opp sin misnøye med Vings
representant. De sendte Ving en e-post den 11. september og denne ble videresendt til
reisemålet for oppfølging der. Når klager tok opp sin misnøye med renholdet, ble dette
omgående tatt opp med hotellet. De fikk tilbud om å flytte, noe de ikke ønsket.

Ving har tilbud klager et prisavslag på kr 1.000 fordi klager og hennes reisefølge er gode
kunder og har bestilt en ny reise. Ving finner ikke grunnlag for ytterligere prisavslag eller
erstatning.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet.

Dersom turarrangøren ikke har gitt anvisning på noe annet, vil det etter nemndas
vurdering være naturlig å ta opp manglene direkte med hotellet. Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en måte
som gir turarrangøren mulighet til å avhjelpe manglene, vil man ikke nå frem med krav om
prisavslag i ettertid.

Klageren anfører at renholdet på hotellrommet var mangelfullt og at hun fant hår i maten ved
flere anledninger. Dette førte til at hun og hennes mann, på grunn av begrenset feriebudsjett,
kjøpte brød og pålegg som de spiste i stedet for lunsj og middag på hotellet. Hun ville i
utgangspunktet ikke fremsette noen klage, og renholdet ble etter hvert bedre. Maten bedret
seg imidlertid ikke.

Det fremgår både av klagen og av de vedlagte dokumenter at klageren først tok kontakt med
Ving lokalt den 7. september, etter at hun og mannen hadde vært på hotellet i mer enn en
uke. Arrangøren ordnet samme dag med ytterligere vask av rommet, og klageren ble også
tilbudt å bytte hotell de siste dagene av ferien mot å betale et lite beløp i mellomlegg. Det
ønsket hun ikke. Hun ble videre tilbudt en refusjon på kr 1.000 som goodwill fordi hun hadde
reist mye med Ving, men også dette avslo hun.

Reklamasjonsnemnda viser til en klage må fremsettes så snart som mulig, slik at arrangøren
har en mulighet til å gjøre noe med problemet. Dersom manglene ikke tas opp på reisemålet
på en måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Slik nemnda ser det, er klagen i dette tilfellet ikke fremsatt på et tidspunkt som ga arrangøren
en mulighet til å løse problemet. Nemnda kan derfor ikke anbefale at det blir gitt noe
prisavslag, ut over de kr 1.000 som allerede er tilbudt.

Vedtak:

Reklamasjonsnemnda for pakkereiser kan ikke anbefale at det blir gitt prisavslag ut over de kr
1.000 som allerede er tilbudt.

Vedtaket er enstemmig.