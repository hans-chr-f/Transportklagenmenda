Vedtak i Transportklagenemnda
- Kollektivreiser

Sammendrag

Krav om refusjon av utgifter til nye flybilletter ved forsinkelse.

Dato
10.10.2018

Saksnummer
2018-02606

Tjenesteytere
NSB AS

Klager har i det vesentlige anført

Klager hadde togbilletter med NSB Regiontog fra Flåm til Myrdal 2. juli 2018 kl. 18.40,
med planlagt ankomsttid kl. 19.36. Han hadde korresponderende togreise med NSB
Region 3. juli kl. 01.05 fra Myrdal til Oslo S. Derfra skulle han videre fra Oslo S kl. 06.24
med linje R11 til Eidsvoll, med ankomst til sin endelige destinasjon Oslo lufthavn kl.
06.47. Toget fra Myrdal til Oslo S ble forsinket, og klager rakk ikke planlagt avgang med
linje R11 til Oslo lufthavn kl. 06.24. Forsinkelsen medførte at klager kom for sent til
innsjekking på flyvning DY932 fra Oslo lufthavn til København kl. 07.40. 

Klager måtte kjøpe nye billetter med Norwegian. For to passasjerer kostet billettene med
D83226 kl. 15.55 kroner 4 691. På bakgrunn av forsinkelsen har klager fremsatt krav om
refusjon av sine utgifter til nye flybilletter.

Tjenesteyterne har i det vesentlige anført
Klager hadde kjøpt billett med NSB fra Flåm til Oslo lufthavn. Fra Myrdal ble ruten
operert med tog med registreringsnummer 80606. Toget gikk på rutetid, men ble
forsinket mellom Hønefoss og Oslo S. Planlagt reisetid for tog med registreringsnummer
80606 var fem timer og 58 minutter til Oslo S, mens den faktiske reisetiden ble
seks timer og 41 minutter. Toget var altså forsinket med 43 minutter. Klager tok et
korresponderende tog til Oslo lufthavn, og kom frem cirka 43 minutter forsinket. Det
vises til fremlagt logg for tog nummer 80606. 

Tog 80606 var forsinket inn til Oslo S som følge av brann på linjen, samt at togsporene
var sklidd ut som følge av svært varme temperaturer. Begge disse årsakene må
anses å ligge utenfor NSBs kontroll. Ingen rimelige tiltak kunne dessuten forhindret
driftsforstyrrelsen. 

Som hovedregel vil ikke NSB være erstatningsansvarlig ved forsinket ankomst, men et
unntak fra denne regelen er ved transport til flyplasser. Når passasjeren har en togbillett
til en flyplass, toget blir mer enn en halvtime forsinket, og passasjeren følgelig mister sin
flyvning som følge av forsinkelsen, kan passasjerene ha krav på dekning av sine utgifter
til alternative billetter og overnatting. Passasjeren må imidlertid ha planlagt en viss tid på
flyplassen, jf. NSBs vilkår for befordring § 7D. Bestemmelsen lyder som følger: 

"Erstatning kan likevel ikke kreves dersom passasjeren ikke har beregnet tidsmarginen
på 60 minutter på alle NSBs tog mellom Oslo og Trondheim, Oslo og Bergen, Oslo og
Kristiansand/Stavanger, samt Trondheim og Bodø og 30 minutter på alle andre tog.
Dette gjelder tilsvarende også togankomst til flyplass og innsjekkingstidspunkt på fly.
Dette vil si at det må beregnes 60/30 minutter ekstra tid ved ankomst flyplass i tillegg til
innsjekkingstiden til flyselskapet". 

Norwegians gjeldende innsjekkingsfrist er 30 minutter før planlagt avgangstid. Det vises
til Norwegians nettsider. NSB anfører at dette er et minimum for å komme gjennom
sikkerhetskontrollen og ankomme gaten til riktig tid. 

Planlagt rutetid for DY932, som var klagers flyvning, var kl. 07.40, slik at frist for
innsjekking ville være kl. 07.10. Klager hadde derfor planlagt klaring på syv minutter for
å rekke innsjekkingsfristen med sin opprinnelige reiserute. NSB anfører derfor at de, i
henhold til sine vilkår § 7D, ikke er erstatningsansvarlige for klagers utgifter. NSB har
imidlertid refundert 50 prosent av billettprisen i henhold til vilkårenes § 7J. Klager mottok
refusjon av kroner 789 den 22. august til sitt MasterCard. 

NSB viser til tidligere avgjørelser med lignende problemstillinger i
Transportklagenemnda, blant annet 2016-00415, 2017-00298 og 2017-02404, hvor
nemnda kom til at togselskapet ikke var ansvarlig for klagers utgifter. NSB avviser på
ovennevnte grunnlag klagers krav.

Nemnda bemerker

Klager og hans reisefølge tok tog fra Myrdal til Oslo S den 3. juli 2018. Toget hadde
planlagt ankomst kl. 05.58, men ble forsinket og ankom Oslos S kl. 06.41.20 dvs. 43
minutter forsinket. Klagerne rakk ikke planlagt tog til Gardermoen med avgang kl. 06.47
og heller ikke fly til København med avgang kl. 07.40. 

Klagerne krever dekket utgifter til nye flybilletter med kr. 4 691.

NSB har i sine transportvilkår bestemmelser om refusjon tilsvarende 50% av billettprisen
og  erstatning ved forsinkelser, jf. § 7 A-J. Klagerne har fått 50 % refusjon av billettprisen. 

Ved vesentlig forsinkelse vil passasjeren kunne fremme krav om dekning av
dokumenterte påregnelige utgifter, jf. § 7 B. Ved togreise på denne strekningen anses en
forsinkelse på mer enn 60 minutter for vesentlig. 

Den reisende forutsettes imidlertid i rimelig utstrekning å måtte ta hensyn til muligheten
for mindre forsinkelser. Dersom man skal reise med tog til en flyplass og videre med fly,
må det beregnes noe ekstra tid. I transportvilkårenes § 7 D forutsettes at det beregnes
minst 30 minutter fra ankomst flyplass og fram til flyselskapets siste innsjekkingstid.  

Etter klagernes reiserute skulle de ankomme med tog til Gardermoen kl. 06.47 og
flyavgangen var kl. 07.40. Innsjekking for  reiser innen Norden med Norwegian er 30
minutter. Det var følgelig beregnet mindre enn en times overgangstid. 

Nemnda kan ikke se at det er grunnlag for å anbefale at klagerne får dekket utgiftene til
nye flybilletter.

Vedtak

Transportklagenemnda finner ikke å kunne anbefale at klager gis medhold.