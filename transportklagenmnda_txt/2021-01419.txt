Vedtak i Transportklagenemnda
- Kollektivreiser

Sammendrag

Krav om refusjon av utgift til taxi grunnet forsinket buss.

Dato
14.12.2021

Saksnummer
2021-01419

Tjenesteytere
Fram

Klager har i det vesentlige anført

Klager har fremsatt krav om refusjon av utgift til taxi grunnet forsinket buss. 

Klager ankom Sjøholt bussterminalen med en annen buss kl. 17.25. Ruteinformasjonen
ved terminalen oppga at bussen mot Fremmerholen skulle gå fra spor 1 kl. 17.30. Ved
spor 1 og de andre sporene sto det ingen buss 644 mot Fremmerholen. Klager antok
at bussen var noe forsinket og ventet 5 minutter. Fordi klager måtte være fremme ved
Bursdalsvegen 238 før kl. 17.55 måtte han finne alternativ transport. Infotavlen ved
terminalen og Fram-appen hadde ingen beskjed om noen forsinkelse på den aktuelle
bussavgangen. 

Klager krever at Fram refunderer utgiften til taxi.

Tjenesteyterne har i det vesentlige anført
Fram viser til reisegarantien som sier at det ikke gis refusjon for forsinkelser under 20
minutter på reiser under en time. I denne saken var forsinkelsen på 9 minutter og det er
derfor ikke grunnlag for refusjon.

Nemnda bemerker

Klager krever refusjon av utgift til drosje grunnet forsinket buss. 

Det følger av Frams reisegaranti, som er gjengivelse av den Nasjonale reisegarantien
for busstransport, at utgift til alternativ transport refunderes inntil 550 kroner dersom
bussen minimum er 20 minutter forsinket på reiser under 1 time. 

Klager har opplyst at han måtte benytte seg av alternativ transport fordi bussen ikke var
på angitt holdeplass til opplyst tidspunkt for avgang. Klager har fremlagt kvittering for
reise med drosje med starttidspunkt kl.17.35. Fram har i sitt tilsvar til nemnda opplyst at
bussen med annonsert avgang kl.17.30 ble 9 minutter forsinket. Klager har følgelig ikke
krav på refusjon av alternativ transport etter reisegarantien.

Vedtak

Transportklagenemnda kan ikke anbefale at klager gis medhold.