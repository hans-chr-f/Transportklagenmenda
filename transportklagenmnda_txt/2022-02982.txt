Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
22.05.2023

Saksnummer
2022-02982

Tjenesteytere
Norse Atlantic Airways

Klager har i det vesentlige anført

Klager og hans kone hadde billetter med Norse fra Orlando til Oslo den 27. oktober
2022. Det ble mottatt beskjed om kansellering den 3. oktober. Klager ble ombooket til
den 28. oktober og da fra ny flyplass, Fort Lauderdale som ligger ca. 30 mil unna. Klager
kan ikke se å ha mottatt noen informasjon i forkant av avreisedato om hvordan Norse
ønsket at de skulle forholde seg til mat, ekstra overnatting eller forflytning til ny flyplass. 

Klager krever refundert måltider til 2953 NOK og leiebil inkludert bensin til 1846 NOK.

Tjenesteyterne har i det vesentlige anført
Norse har i det vesentlige anført at klagers reise fra Orlando til Oslo den 27. oktober ble
kansellert den 30. september 2022 og det ble sendt ut to varsler, 1. og 3. oktober 2022, til
klager. I varselet så ble det informert om at klager hadde blitt booket om til flyvingen den
28. oktober fra Fort Lauderdale.

Norse ble kontaktet av klager den 4. november 2022 med krav om tilbakebetaling av
ekstra utgifter. Det sendes svar dagen etter om at det tilbys 250 USD i forbindelse
med utgifter grunnet ombookingen. Ved denne kanselleringen ble klager tilbudt
busstransport til de passasjerer som ønsket dette og passasjerer som ikke ønsket å
benytte dette fikk muligheten til å bestille leiebil eller alternativ transport for opptil 50
USD per passasjer. Agenten til Norse har også tilbudt en tilbakebetaling på 150 USD for
mat basert på kvitteringene som er mottatt.

Det tilbys en tilbakebetaling på 250 USD for ekstra utgifter på klagers reise. Norse har
bedt klager om å ta kontakt for å tilbakebetale.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Retten
til standarderstatning faller bort dersom passasjeren får beskjed om innstillingen mer
enn to uker før planlagt avgang. 

Klager ble informert om kanselleringen over to uker før planlagt avgang og har derfor
ikke krav på standarderstatning.

Klager har fremmet krav om refusjon for utgifter til mat og drikke på 271 USD under
ventetiden, samt 1846 NOK for leiebil og bensin til flyplassen i Fort Lauderdale

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på transport mellom flyplassen og hotellet, og rett på å få dekket
måltider og forfriskninger, som står i rimelig forhold til ventetiden, jf. EU-forordning
261/2004 artikkel 9, jf. artikkel 5. Klagers rett på refusjon av forpleiningsutgifter er
avgrenset til hva som var «nødvendige, passende og rimelige» ut fra ventetidens lengde.
Dette følger av dom fra EU-domstolen i sak C-12/11 McDonagh avsnitt 51.

Nemnda mener at utgiftene klager pådro seg til mat og drikke i dette tilfellet var rimelige
og påregnelige, og derfor bør dekkes av Norse. Det gjøres fratrekk på 39 USD for
tips. Klager har dermed krav på 232 USD for utgifter til mat og drikke. Når det gjelder
transport til flyplassen har klager en tapsbegrensingsplikt. Nemnda mener derfor at
klager ikke kan kreve mer enn det en bussreise ville kostet. Til sammen for to personer
utgjør dette 100 USD.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norse dekker forpleiningsutgifter med 232 USD og
transportutgifter med 100 USD.