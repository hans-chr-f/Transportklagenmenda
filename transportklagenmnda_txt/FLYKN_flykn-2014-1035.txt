Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.05.2015

Saksnummer
1035/14F

Tjenesteyter
Vueling

Klager har i det vesentlige anført:

Klager skulle reise fra Stavanger til Barcelona den 4. september 2014 kl. 15:55 med VY2702.
Avgangen ble 8 timer forsinket.

Klager krever standarderstatning 400 euro per person, i henhold til EU-forordning 261/2004.

Det vises for øvrig til klagers brev.

Vueling har i det vesentlige anført:

VY2702 ble dessverre forsinket som følge av en uforutsett hendelse. Passasjerene ble tilbudt å
utsette reise mot gratis ombooking, eller å avbryte reisen mot full refusjon.

Hendelsen er ikke kompensasjonsberettiget da årsaken til forsinkelse ble forårsaket av
ekstraordinære omstendigheter utenfor Vuelings kontroll.

Det vises for øvrig til Vuelings brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag åtte timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012.

Vueling har opplyst at forsinkelsen skyldes en ekstraordinær omstendighet. Dette er ikke
nærmere forklart eller underbygget. Vueling har følgelig ikke godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Det gir rett til en standarderstatning på 400 euro per person. Nemnda anbefaler at
Vueling utbetaler standarderstatning.

Vedtak:

Transportklagenemnda-fly anbefaler at Vueling utbetaler en standarderstatning på 400 euro
per person.

Vedtaket var enstemmig.