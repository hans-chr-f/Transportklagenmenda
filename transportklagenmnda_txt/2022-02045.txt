Vedtak i Transportklagenemnda - Fly

Sammendrag

Krav om erstatning for utgifter og refusjon av flybilletter
som følge av pilotstreiken i SAS sommeren 2022.

Dato
22.05.2023

Saksnummer
2022-02045

Tjenesteytere
SAS

Klager har i det vesentlige anført

Klager og hans ektefelle hadde kjøpt billetter med SAS i to forskjellige reisereservasjoner
og skulle reise fra Tromsø til Oslo den 5. juli 2022 og videre fra Oslo til Nice den 7.
juli 2022. Returreisene fra Nice til Oslo og fra Oslo til Tromsø var bestilt til den 18.
juli. De skulle feriere med sine barn og barnebarn og hadde bestilt hotell i Nice og en
ferieleilighet i Italia. Den 4. juli ble flyvningen fra Tromsø til Oslo kansellert på grunn av
pilotstreiken i SAS. Det viste seg å ikke være mulig å finne reisealternativer til Oslo slik at
de kunne rekke flyvningen til Nice. Da det var fare for at også reisen fra Oslo til Nice ville
bli kansellert, måtte klager avlyse ferien. Avbestillingsfristen på hotellet i Nice var gått ut
og ferieleiligheten fikk de ikke benyttet. 

Klager har fremsatte krav om erstatning for ubenyttet hotell i Nice som utgjør en ikke
refunderbar utgift på kr 10193, samt erstatning for klages andel av familiens leie av
ferieleilighet i Italia med kr. 30000. I tillegg krevde klager hele billettprisen refundert,
både i poeng på 83128 og kr 838 x 2 betalt i penger for bestillingen som gjaldt Tromsø-
Oslo-Tromsø og kr 15262 som ble brukt til å betale for billettene i bestillingen som gjaldt
Oslo-Nice-Oslo. I tillegg krever klager forsinkelsesrente på 9,25% fra 9. august i henhold
til forsinkelsesrenteloven. 

Klager har mottatt standarderstatning på 400 euro per person, tilsvarende 2 x kr 4292
=  totalt kr 8584 og en delvis refusjon av utgiftene til hotell og ferieleilighet på kr 6435
(tilsvarende 600 euro) Bonuspoengene og pengene betalt for bestillingen som gjaldt
billettene Tromsø-Oslo-Tromsø er tilbakeført i sin helhet. 

Klager krever resterende utgift til hotell og ferieleilighet refundert med kr 33758,
resterende billettpris refundert med kr 6678 siden han har mottatt kr 8584, samt
forsinkelsesrente.

Tjenesteyterne har i det vesentlige anført
SAS har tross oppfordring ikke inngitt tilsvar til nemnda. 
I sitt svar til klager har SAS innvilget standarderstatning i henhold til EU-forordning
261/2004 med 400 euro per person og utbetalt totalt kr 8584. SAS har svart at kravet
om dekning av bokostnader er for høyt og at de derfor vil refundere et rimelig beløp
tilsvarende 600 euro og utbetalt kr 6435.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Klager hadde to forskjellige reservasjonsnummer for sine reiser bestilt hos SAS:

5. juli: Tromsø-Oslo
18. juli: Oslo - Tromsø

7. juli: Oslo - Nice
18. juli: Nice - Oslo

Nemnda legger til grunn at klagers reise fra Tromsø til Oslo den 5. juli ble kansellert som
følge av pilotstreiken i SAS som varte fra 4. til 19. juli 2022. 

Kansellering gir passasjeren rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf EU-forordning 261/2004 artiklene 5
og 7. Pilotstreiken i SAS er i henhold til nemndas tidligere praksis og EU-domstolens
behandling av pilotstreiken i SAS i 2019, ikke ansett å utgjøre en slik ekstraordinær
omstendighet.

Det er ikke opplyst i saken om reisen fra Oslo til Nice den 7. juli også ble kansellert,
men klager har forklart at de har mottatt 400 euro per person i standarderstatning pr
stekning. Nemnda legger derfor til grunn at klager har fått utbetalt standarderstatning
knyttet til reisen Oslo - Nice - Oslo. SAS har også betalt standarderstatning for
kanselleringen den ene veien av Tromsø - Oslo - Tromsø, og nemnda anbefaler at SAS
utbetaler kompensasjon også for den andre strekningen med 250 euro per person. 

Ved kansellering har passasjeren valget mellom omruting eller refusjon av flybillettene,
jf. EU-forordning 261/2004 artikkel 8. Klager har forklart at det ikke fantes alternative
reisemuligheter fra Tromsø og har krevd billettene refundert da reisen ikke lot seg
gjennomføre. Billettene Tromsø-Oslo-Tromsø er ifølge klager refundert i sin helhet.
Klager har oppfattet utbetalingen av standarderstatningen som en delvis refusjon av
billettene Oslo-Nice-Oslo. Nemnda understreker at refusjon av billettene etter at en reise
er kansellert skal skje i tillegg til utbetaling av standarderstatningen. SAS har opplyst at
billettene allerede er refundert, hvis dette ikke er gjort fullt ut anbefaler nemnda at dette
gjøres.

Klager har opplyst at de som følge av den kansellerte feriereisen, har hatt et tap på totalt
kr. 40193 for ubenyttet hotell i Nice og leie av ferieleilighet i Italia. De har mottatt kr 6435
fra SAS og krever gjenstående beløp erstattet med kr. 33758.

Nemnda oppfatter dette som krav om erstatning basert på luftfartsloven § 10-20.

Nemndas flertall - lederen og bransjerepresentantene - mener at utgifter til hotelI
og ferieleilighet som ikke kan benyttes på grunn av forsinkelse eller kansellering i
utgangspunktet ikke er en utgift som selskapet er ansvarlig for, fordi et slikt tap ikke er
påregnelig for flyselskapet. SAS har likevel valgt å tilby å erstatte 600 euro av klagers
utgifter til ubenyttet feriebolig, og dette må selskapet derfor betale. Dette er allerede
utbetalt, og kommer ikke til fradrag i det SAS nå må betale til klager.

Mindretallet – forbrukerrepresentantene – er av den oppfatning at tapt overnatting på
hotell og ferieleilighet er å anse som et påregnelig tap som følge av kanselleringen.

Mindretallet viser til at det er svært vanlig at en passasjer har forhåndsbestilt hotell på
destinasjonen. Ved kansellering av en flyreise vil det være en nærliggende konsekvens
at passasjerer helt eller delvis ikke vil kunne nyttiggjøre seg av forhåndsbestilte
hotellreservasjoner. Mindretallet mener følgelig at det foreligger en påregnelig og
adekvat årsakssammenheng mellom kanselleringen og klagers tap. Slike tap har også i
tidligere nemndspraksis blitt ansett for å være påregnelige skadefølger, se blant annet
FLYKN-2021-648, FLYKN-2021-692 og FLYKN-2021-1464. Etter mindretallets syn er det
grunnlag for å få dekket tapet etter luftfartsloven § 10-20.

Klager ble ikke tilbudt omruting og måtte avlyse ferien. Nemnda har i enkelte saker
konkludert med at brudd på omrutingsplikten kan utgjøre et selvstendig grunnlag for
ansvar, der hvor det er sannsynlig at bruddet har medført at klager ikke fikk nyttiggjort
seg av oppholdet, se blant annet FLYKN-2022-89 og FLYKN-2022-1582. Dersom SAS
hadde omrutet klager, hadde tap av forhåndsreservert hotell- og ferieleilighet vært
unngått eller begrenset. Etter mindretallets syn vil derfor bruddet på omrutingsplikten
også kunne føre fram som selvstendig ansvarsgrunnlag i denne saken.

Nemnda konkluderte deretter i tråd med flertallets oppfatning.

Klager har fremsatt krav om forsinkelsesrente. Nemnda anbefaler at SAS utbetaler slik
rente, regnet fra 30 dager etter at klager har krevd erstatning, og fra 7 dager etter at
klager har krevd refusjon av billettene.

Bransjerepresentant Benum fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd. Nemndas leder har i et slikt tilfelle
dobbeltstemme

Vedtak

Transportklagenemnda anbefaler at SAS utbetaler standarderstatning på 250 euro per
person.