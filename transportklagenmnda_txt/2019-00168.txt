Vedtak i Transportklagenemnda - Fly

Sammendrag

Krav om refusjon av håndbagasjegebyr.

Dato
25.09.2019

Saksnummer
2019-00168

Tjenesteytere
Norwegian Air Shuttle

Klager har i det vesentlige anført

Klager og hans reisefølge skulle reise med Norwegians flyvning D86071 fra Oslo lufthavn
(OSL) til Madrid (MAD) 15. november 2018 kl. 11.50. I det klager skulle gå om bord, fikk de
beskjed om at håndbagasjen var for stor, og at de måtte betale kroner 600 pr. kolli. Dette
ble klager ikke informert om ved innsjekking. Klager hadde tidligere reist med Norwegian
med den samme kofferten uten problemer, og han har vist til at bare enkelte kolli ble
sjekket. Klager har anført at behandlingen fremstod som tilfeldig og urettferdig, og har
fremsatt krav om refusjon av ilagt gebyr på kroner 1 200.

Tjenesteyterne har i det vesentlige anført
Klagers håndbagasje var for stor i henhold til Norwegians bagasjemål, og klager ble
belastet totalt kroner 1 200 i gebyr for to kolli. 

Det er Norwegians representanter ved innsjekking og ved ombordstigning som har
ansvaret for å kontrollere all bagasje, både innsjekket bagasje og håndbagasje. Hver
passasjer kan ta med ett kolli håndbagasje inn i kabinen, samt en ekstra eiendel. Dette
kan være en lite håndveske, en liten PC-veske eller lignende. Håndbagasjen kan ikke
overstige 55 x 40 x 23 centimeter, mens den personlige eiendelen ikke kan overstige
25 x 33 x 20 cm. Eventuelle hjul og håndtak må være innenfor målene. Maks vekt for
håndbagasjen er ti kilo for alle billetter. 

Disse begrensningene er der for å sikre at flyet er innenfor vektbegrensningene og å
unngå forsinkelser. Norwegian ønsker at passasjerene skal få ta med håndbagasje om
bord, men det kan være utfordrende å få plass til all bagasje i hattehyllene. På grunn av
et økende problem med at passasjerer tar med seg for store og for mye håndbagasje,
har selskapet begynt med tilfeldige stikkprøver. Det er Norwegians representanter
på flyplassen som skal sørge for at bagasjen ikke overstiger begrensningene, men på
grunn av høyt volum og begrenset tid er det vanskelig å få full oversikt over omfanget.

Håndbagasjen skal være innenfor maksimalt mål og vekt. Det vil derfor bli gjennomført
stikkprøver ved innsjekking eller ombordstigning. Dersom håndbagasjen er utenfor
mål/vekt, må den sjekkes inn mot en avgift. Vurderingen på flyplassen gir ikke grunnlag
for refusjon i ettertid. Norwegian minner også om at dette gjøres av sikkerhetsmessige
hensyn. 

Klager har vist til at han reiste med samme koffert tidligere. Dette beviser ikke
at kofferten faktisk var innenfor målene. Norwegian har ingen grunn til å betvile
vurderingen gjort på flyplassen, og har på ovennevnte grunnlag avvist klagers krav.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 55x40x23 cm. Det finnes en
«håndbagasjemåler» der den reisende kan kontrollere om bagasjen er innenfor tillatte
mål. 

Klager har ikke fremlagt noen form for dokumentasjon som viser at kofferten faktisk var i
henhold til Norwegians oppgitte mål. 

Hvor stor kofferten faktisk var, er det slik saken ligger an ikke mulig for nemnda å ta
stilling til. Saken reiser bevisspørsmål som ikke kan klarlegges under saksbehandlingen,
og saken avvises derfor, jf. transportklagenemndforskriften § 6-2 bokstav d.

Vedtak

Saken avvises.