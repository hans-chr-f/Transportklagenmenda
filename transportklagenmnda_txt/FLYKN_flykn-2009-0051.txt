Vedtak i Transportklagenemnda - Fly

Sammendrag

Ruteendring. Krav om erstatning for påløpte utgifter.

Dato
24.03.2010

Saksnummer
51/09F

Tjenesteyter
Finnair

Ruteendring. Krav om erstatning for påløpte utgifter.

Klager har i det vesentlige anført:

Klager og hans medreisende, totalt 7 personer, krever refundert påløpne utgifter på USD
606, 06 for hotellovernatting i Hong Kong, på grunn av at de ikke var blitt informert om at
returreisen fra Hong Kong var kansellert.

Finnair har i det vesentlige anført:

A bestilte sine billetter 17. januar 2008 over internett på Lavpris.no, Berg-Hansen Reisebyrå.
Reisebyrået informerte A om endring i avreisetidspunktet vedr. hjemreisen fra Hong Kong
22. januar 2008. Returreisen var endret fra 1. til 2. januar 2009. Denne informasjonen ble gitt
klager 11 måneder før reisen til Hong Kong. Og ga A muligheten til å endre sine planer.

På bakgrunn av ovenstående avslår Finnair klagen.

Nemnda bemerker:

Klagerne hadde kjøpt billetter Oslo-Hong Kong med avreise 19. desember 2008 og retur 1.
januar 2009.

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Finnair besluttet å endre rutetidene slik at hjemreisen ble utsatt til den 2. januar 2009. Finnair
har ikke godtgjort at de i henhold til avtalen ensidig kunne endre rutetidene uten å erstatte
kundene eventuelle tap de blir påført.

Utsettelsen førte til at klagerne fikk utgifter på til sammen USD 606,06 til en ekstra natt på
hotell i Hong Kong. Nemnda anbefaler at Finnair dekker disse utgiftene.

Selv om klagerne fikk beskjed om endringen i god tid, kan ikke nemnda se at det var mulig for
klagerne å redusere/eliminere tapet.

Vedtak:

Flyklagenemnda anbefaler at Finnair erstatter klagernes utgifter på USD 606,06.

Vedtaket var enstemmig.