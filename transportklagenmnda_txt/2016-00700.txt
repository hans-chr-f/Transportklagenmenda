Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.04.2017

Saksnummer
2016-00700

Tjenesteytere
British Airways

Klager har i det vesentlige anført

Klager skulle reise fra Stavanger til Palma Mallorca via London Heathrow den 17. juni
2016 kl 18.05, de var ti personer i reisefølget både voksne og barn. BA747 fra Stavanger
til London ble forsinket slik at klager mistet sin videreforbindelse. Han stod i kø i 4 1/2
time for ombooking, reisefølget ble innlosjert på hotell og fikk nye seter dagen etter kl
12.50. Reisefølget fikk ikke tilgang til sin bagasje. Klager ankom bestemmelsesstedet 16
timer forsinket. 

Klager har ikke mottatt svar fra British Airways annet enn at selskapet vil komme tilbake
så snart de har funnet årsaken til forsinkelsen. 

Klager mistet en natt på forhåndsbetalt hotell, han krever dette erstattet. Videre krever
han standarderstatning i henhold til EU-forordning 261/2004, 400 euro per person.

Tjenesteyterne har i det vesentlige anført
BA747 ble forsinket som følge av dårlige værforhold. Hele sør-øst England ble rammet
av kraftig tordenvær som reduserte flytrafikken. Det vises til fremlagt dokumentasjon.
Klager og hans reisefølge ble booket om til dagen etter, som var neste fly til Palma. De
ble innlosjert på hotell og fikk måltider.

Hendelsen er ikke kompensasjonsberettiget i henhold til EU-forordning 261/2004. Når
det gjelder følgeskader, som feks forhåndsbetalt hotell på destinasjonen, er ikke British
Airways ansvarlig. 

British Airways kan på grunnlag av ovennevnte ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet British Airways godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon for at det var vanskelige værforhold førte til
at flyet fra Oslo landet forsinket i London med den følgen at klageren og reisefølget (til
sammen 10 personer) mistet sin videre forbindelse til Palma de Mallorca. Den samme
dokumentasjonen viser at forsinkelsen ikke kunne vært unngått selv om alle rimelige
tiltak var truffet. Flyselskapet fulgte bare anvisningene fra flygeledelsen. 

Forsinkelsen gir etter dette ikke rett til standarderstatning. Forsinkelsen gir av samme
grunn heller ikke rett til erstatning av utgifter til forhåndsbetalt hotell i Palma de
Mallorca.

Vedtak

Transportklagenemnda - fly anbefaler ikke at klageren gis medhold.