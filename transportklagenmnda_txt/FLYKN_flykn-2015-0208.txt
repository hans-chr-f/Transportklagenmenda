Vedtak i Transportklagenemnda - Fly

Sammendrag

Krav om erstatning for feilaktig bekreftelse av bestilt reise. Saken
ble behandlet etter transportklagenemndsforskriften § 5-4.

Dato
28.08.2015

Saksnummer
0208/15F

Tjenesteyter
Solfaktor

Klager har i det vesentlige anført:

Fredag den 30. januar 2015 bestilte klager en reise på Solfaktors nettside en reise for to
personer t/r Torp - Amsterdam for reise 22. - 25. mai.

Lørdag 31. januar kl. 10:11 mottok klager en e-post fra Solfaktor hvor det i emnefeltet
står: «Bestillingsbekreftelse 1036695». I e-posten står det: «Hei, Klikk her for å se din
bestillingsbekreftelse: http://.....». Klager antok med dette at bestillingen var i orden.

Da klager søndag kveld 1. februar klikket på linken som fulgte med bestillingsbekreftelsen,
oppdaget han at vedlegget inneholdt en avbestillingsbekreftelse.

Klager stiller seg sterkt kritisk til at reisebyrået sendte en e-post hvor det tydelig kommer frem
at bestillingen er bekreftet, når det viser seg at vedlegget var en avbestillingsbekreftelse.

Klager prøvde å bestille reisen på nytt men prisen var da ca. 3 - 4 000 kroner dyrere per
person. Han valgte derfor retur den 24. mai i stedet da prisen var mer akseptabel, og for at
ferien ikke skulle bli helt spolert.

Klager krever erstatning for at de ikke fikk reisen de først hadde bestilt, og for at ferien ble
forkortet med en dag.

Det vises for øvrig til klagers brev.

Solfaktor har i det vesentlige anført:

Klager bestilte en reise den 30. januar på Solfaktors nettsider. Reisen ble ikke betalt innen
fristen og derfor automatisk kansellert. Det vises til fremlagt avbestillingsbekreftelse sendt
klager på e-post den 30. januar.

Den 1. februar bestiller klager en ny reise, nå med en annen returdato, og betalingen går
gjennom. En reisebekreftelse sendes klager umiddelbart.

Først 12 dager senere den 13. februar blir Solfaktor kontaktet av klager vedrørende endring av
retur. Solfaktor stiller seg undrende til klagers påstand om å ha blitt lurt. Han har selv booket
reisene, den ene ble ikke betalt innen fristen, den andre ble betalt og bekreftet. Dersom klager
har booket feil returdato på andre bestillingsforsøk, må han selv betale de endringsgebyr
dette vil medføre.

Solfaktor kan ikke imøtekomme klagers krav.

Det vises for øvrig til Solfaktors brev.

Nemnda bemerker:

Betalingen gikk ikke igjennom da klager søkte å bestille billetter om kvelden 30. januar.
Bestillingen ble av denne grunn automatisk kansellert av Solfaktor. Etter nemndas vurdering
var Solfaktor berettiget til å kansellere bestillingen i og med at betalingen ikke gikk i orden.
Spørsmålet blir om Solfaktor er erstatningsansvarlig som følge av mangelfull/villedende
informasjon.

Klager var klar over at det var problemer med bestillingen. Nemnda viser til klagers forklaring
samt til e-posten han sendte Solfaktor samme kveld kl. 21.40. E-posten er svar på Solfaktor e-
post med overskrift «Bekreftelse Ordre 10366957», jf. tittelen i klagers svarmail (Subject: Re:
Bekreftelse Ordre 10366957). Vedlegget til Solfaktors e-post var en avbestillingsbekreftelse.
Nemnda er av den oppfatning at klager må lastes om han ikke åpnet vedlegget til Solfaktors e-
post. Nemnda viser til at klager var klar over at det hadde vært problemer med bestillingen.

Solfaktor svarte klager påfølgende dag kl. 10:11. Det fremkommer her klart at reisen var
avbestilt da betalingen ikke gikk igjennom.

Nemnda er av den oppfatning at Solfaktor ikke er å laste i saken og finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.