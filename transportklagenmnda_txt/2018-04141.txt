Vedtak i Transportklagenemnda - Fly

Sammendrag

Krav om prisavslag ved manglende underholdningstilbud på businessklasse.

Dato
26.11.2019

Saksnummer
2018-04141

Tjenesteytere
Lufthansa German Airlines

Klager har i det vesentlige anført

Klager hadde kjøpt en kostbar reise med Lufthansas flyvning LH453 fra Los Angeles
(LAX) til München (MUC), og deretter videre fra München via Stockholm (ARN) til
Tromsø (TOS) med henholdsvis Lufthansa og SAS. Klager hadde kjøpt kostbare billetter i
businessklasse. Billetten for reisen fra Los Angeles til München på businessklasse kostet
5 345,60 euro. 

Under reisen fant klager raskt ut at underholdningsanlegget tilknyttet klagers sete var
defekt. Han fikk dermed ikke sett på TV, hørt på musikk eller lignende på en flyvning på
nesten tolv timer. Han har vist til at han kjøpte billetter på businessklasse for å ha en
ekstra behagelig og fin reise, og at turen ikke levde opp til forventningene når det ikke
var mulig å benytte underholdningsanlegget. På bakgrunn av dette har klager fremsatt
krav om prisavslag på 30 prosent av billettprisen.

Tjenesteyterne har i det vesentlige anført
Lufthansa har beklaget at klagers underholdningsanlegg om bord på LH453 fra Los
Angeles til München 9. august 2018 ikke fungerte. Selskapet har forståelse for at
produktet ikke tilfredsstilte klagers forventninger. 

Tilbud om underholdning om bord er imidlertid ikke en del av transportavtalen mellom
passasjeren og flyselskapet. Lufthansa har på dette grunnlag avvist klagers krav om
prisavslag.

Nemnda bemerker

En reisende kan ha krav på prisavslag i de tilfeller hvor det foreligger en mangel
ved reisen. Ved vurderingen av mangelsspørsmålet finner nemnda veiledning i
pakkereiseloven § 6-1 annet punktum, selv om bestemmelsen ikke kommer direkte til
anvendelse på flyreiser. Etter pakkereiseloven § 6-1 annet punktum skal avvik som er av
mindre betydning og av det slag en kunde må regne med kan inntreffe fra tid til annen,
ikke anses som en mangel.

Nemnda har forståelse for at klager mener at reiseopplevelsen ble dårligere enn
forventet. For at et defekt underholdningsanlegg skal gi grunnlag for prisavslag, er det
likevel en forutsetning at dette må antas å ha innvirket på avtalen, jf. kjøpsloven § 18.
Nemnda viser i denne sammenheng til Borgarting lagmannsretts dom av 1. februar 2016
(LB-2015-37187), der passasjeren ikke ble innvilget prisavslag som følge av at flyvningen
ble gjennomført med et Airbus-fly, og ikke et Dreamliner-fly som opprinnelig forutsatt, og
at erstatningsflyet manglet underholdningssystem.

Nemnda kan derfor ikke se at det i dette tilfellet foreligger en mangel av  en slik art at det
gir grunnlag for prisavslag.

Vedtak

Transportklagenemnda - fly anbefaler ikke at klager gis medhold.