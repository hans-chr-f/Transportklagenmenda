Vedtak i Transportklagenemnda - Fly

Sammendrag

Krav om refusjon av kostnader grunnet kanselleringer.

Dato
15.01.2016

Saksnummer
0557/15F

Tjenesteyter
Norwegian Air Shuttle ASA

Krav om refusjon av kostnader grunnet kanselleringer.

Klager har i det vesentlige anført:

Klager skulle reise på følgende strekninger:

Oslo - Ålesund 6. mars 2015 kl. 21:00 med DY418

Ålesund - Oslo 9. mars 2015 kl. 18:30 med DY417

Oslo - Bergen 11. mars 2015 kl. 14:50 med DY616

Alle avganger ble kansellert grunnet streik, og klager ble fortalt at hun kunne kjøpe nye
billetter med andre selskap og få disse refundert. I ettertid ville ikke Norwegian refundere
billettene da det var satt opp busstransport på strekningene. Klager ble ikke informert om at
hun måtte benytte seg av busstransportene.

Klager krever refusjon av nye billetter med SAS på alle tre strekningene, til sammen kroner
4&nbsp;797.

Det vises for øvrig til klagers brev.

Norwegian har i det vesentlige anført:

DY418 ble kansellert den 5. mars som følge av pilotstreik. Norwegian ønsker å refundere
mellomlegget klager måtte ut med for ny SAS billett på denne strekningen.

DY417 ble kansellert den 8. mars som følge av pilotstreik. Umiddelbart etter at klager mottok
sms om kanselleringen kjøpte hun ny billett med annet selskap uten å kontakte Norwegian
om det var satt opp alternativ transport. Det var satt opp buss på strekningen. Dersom man
ikke valgte ikke å benytte seg av denne, må man selv stå for utgiftene til annen transport. Som
tegn på goodwill har Norwegian refundert 50% av differansen mellom Norwegian-billetten og
SAS-billetten.

DY616 ble kansellert den som følge av pilotstreik. Norwegian ønsker å refundere
mellomlegget mellom opprinnelig og ny billett.

Norwegian viser til fremlagt dokumentasjon.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav utover det som allerede er utbetalt.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda finner det på bakgrunn av de foreliggende opplysninger mest sannsynlig at
klagers flygninger ble kansellert på grunn av streiken. Nemnda finner det videre godtgjort
at kanselleringene ikke kunne vært unngått selv om alle rimelige tiltak var truffet.
Kanselleringene gir etter dette ikke rett til standarderstatning. Det er heller ikke krevet.

Ved kansellering plikter Norwegian å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Norwegian
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Klager har gitt en detaljert redegjørelse for kommunikasjonen med Norwegian vedrørende
kanseleringene, kjøp av nye billetter med annet selskap og alternativ transport. Norwegian
har akseptert ansvar for refusjon av merkostnad til nye billetter for DY418 og DY616. For DY
417 aksepterer ikke Norwegian ansvar, men har utbetalt en goodwill-kompensasjon på 50 %
av merkostnaden. Nemnda er etter en samlet vurdering av den oppfatning at Norwegian bør
erstatte også det resterende. Nemnda viser til kommunikasjonen som var foregått forut, og
til at det ikke var satt opp alternativ transport eller informert om muligheten for det da klager
kjøpte billett med SAS.

Vedtak:

Transportklagenemnda-fly anbefaler at Norwegian erstatter klagers samlede merutgifter. Til
fradrag går tidligere utbetalinger.

Vedtaket var enstemmig.