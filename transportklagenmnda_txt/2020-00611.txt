Vedtak i Transportklagenemnda - Fly

Sammendrag

Krav om refusjon av bestilling.

Dato
01.12.2020

Saksnummer
2020-00611

Tjenesteytere
Travellink
Turkish Airlines
SAS

Klager har i det vesentlige anført

Den 8. februar 2020 bestilte klager flybilletter via Travellink.no. Reisen skulle foretas
neste dag fra Bergen til Istanbul via Oslo. Klager fikk ingen referansenummer eller mail
fra Travellink.  Klager forsøkte å kontakte Travellink sin kundeservice, og ringte flere
ganger. Han fikk ingen kontakt. 

På vei til Bergen lufthavn den 9. februar forsøkte han å ringe Turkish Airlines sin
kundeservice i Tyrkia. De fant ingen billett på hans havn og sa at han ikke hadde noen
flybillett til Istanbul. Klager ringte deretter til Travellink sin kundeservice i England og
snakket med en mann som kunne bekrefte at klager ikke hadde noen gyldig flybillett og
at turen var kansellert. De klarte ikke si av hvem og hvorfor reisen var kansellert.  

Automaten på flyplassen må ha et referansenummer, noe klager ikke hadde fått. Klager
fikk først referansenummeret noen dager etter at han skulle fløyet. 

Mandag den 10. februar ringte klager til Travellink sin kundeservice i Norge. Han sa det
samme som kundeservice i England hadde sagt og ba han svare på en mail. Han fikk
fortalt at han ville få tilbake pengene etterpå.  Klager ventet til neste dag, men mottok
ingen mail. Klager ringte med dette flere ganger til kundeservice både i Norge og England
og fikk forskjellige svar på spørsmålet om refusjon. En sa at Turkish Airlines hadde
kansellert og at de hadde sendt kravet ditt, andre sa at han hadde brukt flybilletten. En
annen sa at turen var bekreftet og at de ikke var berettiget refusjon.

Klager sendte en klage gjennom et skjema på Travellink sine nettsider. Etter flere
telefonsamtaler har klager fått beskjed om at han ikke får refusjon.

Klager ønsker at Transportklagenemnda tar stilling til saken og hjelper han med refusjon.

Tjenesteyterne har i det vesentlige anført
Travellink har anført følgende:

Bookingen ble gjort på Travellink sine hjemmesider den 8. februar kl. 17:34 CET.
Bookingen ble bekreftet, og en e-postbekreftelse ble sendt til e-postadressen oppgitt av
klager. 

Passasjeren sjekket ikke inn på flyplassen og ble markert som "no show". Dette resulterte
i at hele bookingen ble kansellert.

Det er nå uansett en chargeback-tvist på den aktuelle bookingen, og Travellink kan ikke
assistere før denne eventuelt er avsluttet.

Ettersom det ikke har blitt gjort noen feil fra Travellink sin side avvises en hver form for
kompensasjon eller refusjon. 

Turkish Airlines har anført følgende:

Turkish Airlines har sjekket reisebyråets opplastede PNR-historie, men det finnes ikke
noe billettnummer. Turkish Airlines sine billettnummer består av et ti-sifret nummer.
Dersom det ikke er noe billettnummer har ikke reisebyrået utstedt billetten. Passasjeren
må sende forespørsel om refusjon til reisebyrået. 

SAS har anført følgende: 
Bakgrunnen for kravet er at klager tilsynelatende ikke hadde noen gyldig reisedokument
i form av billetter.
SAS bemerker at billettene er skrevet ut på et Turkish-dokument. SAS kan ikke svare
sikkert på hva som eventuelt har gått galt, men bekrefter at det ved gjennomgang av PNR
ikke ser ut til at det er noen feil ved selve billetteringen. Hva som konkret har skjedd må
derfor svares ut av enten reisebyrået eller Turkish Airlines.

SAS legger til at begge SK-flyvningene mellom BGO-OSL og OSL-SVG gikk son normalt.
SAS har dermed ikke noe ansvar i saken.

Nemnda bemerker

Klager har anført at han ikke mottok referansenummer eller mail fra Travellink etter at
han bestilte billetter. 

Travellink har anført at passasjeren ikke sjekket inn på flyplassen og at reisen ble
kansellert som følge av dette. 

Turkish Arlines har anført at Travellink ikke har utstedt billett.

SAS har anført det deres fly gikk som normalt, og at det er utstedt billetter på Turkish-
dokumententer så de er ikke ansvarlige.

Det er uklart for nemnda hva som har skjedd i denne saken. Nemnda mener at
spørsmålet om hva som faktisk skjedde er et bevisspørsmål som ikke egner seg til
behandling i nemnda. Saken avvises, jf. transportklagenemndforskriften § 6-2 d

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Saken avvises jf. transportklagenemndforskriften § 6-2 d.