Vedtak i Transportklagenemnda - Fly

Sammendrag

Krav om dekning av ekstrautgifter som følge av forsinkelser og kansellering.
Videreforbindelse på separat booking. Spørsmål om dobbel standardkompensasjon.

Dato
29.09.2023

Saksnummer
2023-00998

Tjenesteytere
Lufthansa German Airlines

Klager har i det vesentlige anført

Klager (3 passasjerer) skulle den 14. desember fly fra Stavanger til Paris via Frankfurt
med Lufthansa. Klagers flyvning Stavanger-Frankfurt (LH879) hadde planlagt avgang
12:55 og ankomst 14:45, mens videreforbindelsen Frankfurt-Paris (LH 1040) hadde
planlagt avgang 16:50 og ankomst i Paris 18:05.

Klagers langdistanseflyvning som skulle fly fra Paris til Sao Paulo i Sør-Amerika hadde
planlagt avgang 23:20 samme dag. Derfra hadde klager billetter til Santa Cruz. Disse
billettene var bestilt separat gjennom andre selskaper. 

Problemet startet i Stavanger da LH879 ble utsatt for en rekke forsinkelser. Etter den
siste meldingen om forsinkelse var avgangstiden klokken på LH879 17:25. Først da fikk
klager begynt reisen. Klager mottok i løpet av ventetiden en matvoucher til € 10. 

På flyplassen i Stavanger forsøkte klager å få kontakt med ansatte fra Lufthansa for
å gjøre dem oppmerksom på situasjonen hans og bekymringene hans rundt å rekke
ankomst i Paris i tide for å nå flyvningen fra Paris. Klager ble fortalt at han ikke trengte å
bekymre seg, og fikk beskjed om at de ville bli ombooket til en ny flyvning (LH 1050). LH
1050 hadde avgang klokken 21:30, og skulle ankomme i Paris 22:30. 

Da klager endelig landet i Frankfurt, var flyvningen fra Frankfurt til Paris (LH 1050)
innstilt. Det var umulig å få tak i personale fra Lufthansa som kunne forklare årsaken til
at flyvningen var kansellert. 

Klager ble da ombooket fra Frankfurt til Paris med ny flyvning neste dag, 15. desember,
kl. 06:30. 

Da klager endelig kom fram til Paris, måtte klager bruke mye tid på å snakke med
personell fra Air France og forklare hvorfor de var «no show» på flyvningen natten før.
Etter mye diskusjon, gikk de med på å ombooke klager til kveldens flyvning mot at klager
betalte mellomlegg for billettprisen. Beløpet klager måtte betale i mellomlegg for nye
billetter var NOK 5234 (€ 500). Fremme i Sao Paulo måtte klager arrangere siste strekning
som skulle være fra Sao Paulo (GRU) til Santa Cruz (VVI) med det brasilianske flyselskapet
GOL. GOL var mye strengere, og ombooking kostet klager totalt 14 938.6 NOK (€ 1439). 

Totalt hadde klager utlegg på NOK 5234 + NOK 14938.6, totalt 20 172.6 NOK (€ 1943) for
de nye flyvningene han måtte arrangere som følge av forsinkelsene og kanselleringen
kvelden før. Klager krever disse utgiftene erstattet.

Tjenesteyterne har i det vesentlige anført
Lufthansa har i det vesentlige anført: 

Passasjeren var booket på følgende flyvninger: 
14.12.22 LH879 SVG – Frankfurt  1255 - 1455
14.12.22 LH1040 Frankfurt – Paris 1650 - 1850
08.01.23 LH1051 Paris – Frankfurt 0725 – 0840
08.01.23 LH878 Frankfurt – SVG 1000 – 1150

Flyvningen LH879 ble forsinket med 4 timer og 38 minutter ved ankomst grunnet sen
ankomst av den forutgående flyvningen. 
Den forutgående flyvningen var LH878 fra Frankfurt til Stavanger 14 desember 2022,
forsinket med 4 timer og 15 minutter ved ankomst grunnet dårlig vær, slik som kraftig
snøvær. 

Forsinkelsen av flyvningen LH879 ledet til at klager mistet sin videreforbindelse LH1040.
Vi ombooket da klager til følgende: 
14.12.22 LH1050 Frankfurt – Paris 2130 – 2245 

Dessverre ble denne flyvningen kansellert grunnet dårlig vær, som kraftig snøvær. 

Vi ombooket da klager til følgende: 
15.12.22 LH1034 Frankfurt – Paris 1220 – 1335 

For flyvningene LH879 og LH1050, grunnet årsakene nevnt ovenfor, henviser vi til
ekstraordinære omstendigheter i henhold til EU forordningen 261/04 artikkel 5.3. 

Klager har ikke fremlagt kvittering for måltider, og dette gir oss ikke anledning til å
utstede refusjon for ekstrautgifter for dette. Dersom passasjeren sender inn kvitteringer,
vil vi revurdere dette. 

Videre hadde klager reservert sine langdistanse flyvninger med et annet flyselskap
og flyvningene var ikke under samme booking som våre. Vi kan derfor ikke holdes
ansvarlige for dette fordi vår kontrakt med passasjerene kun gjaldt fra Stavanger til Paris.

Nemnda bemerker

En passasjer som kommer mer enn tre timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Lufthansa har anført at klagers flyvning fra Stavanger til Frankfurt ble forsinket som følge
av for sent innkommen flyvning fra Frankfurt som følge av kraftig snøvær. Lufthansa har
også anført at klagers omrutede flyvning fra Frankfurt til Paris, LH1050, ble innstilt som
følge av kraftig snøvær. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Transportklagenemnda har i sin henvendelse om tilsvar forklart flyselskapet hva
som kreves av dokumentasjon ved forsinkelser og kanselleringer som følge av været.
Selskapet er bedt om å dokumentere eksistensen av og forbindelsen mellom de
ekstraordinære omstendighetene og den aktuelle uregelmessigheten, samt fremlegge
dokumentasjon på hva som ble gjort for å unngå eller minimere følgene av de
ekstraordinære omstendighetene. 

Lufthansa har ikke fremlagt noen dokumentasjon som dokumenterer værforholdene
på tidspunktene for klagers flyvninger (f.eks. værrapporter/METAR), eller annen
dokumentasjon som godtgjør at ekstraordinære omstendigheter var årsaken til
uregelmessighetene for klagers flyvninger. Nemnda mener at selskapet ikke har
sannsynliggjort at forsinkelsene skyldtes ekstraordinære omstendigheter, og klager har
krav på standarderstatning.

Nemnda mener at klager har rett på standarderstatning både for vesentlig forsinkelse
av reisen fra Stavanger til Paris, og kanselleringen av LH1050 fra Frankfurt til Paris som
klager ble omrutet til, jf. EU-dom C-832/18 (Finnair). De to uregelmessighetene gir klager
rett til standarderstatning på 250 EUR per passasjer for hver av hendelsene, totalt 1500
EUR. 

Klager har også krevet dekket utgifter han har hatt til å ombooke billettene han
ikke fikk benyttet seg av som følge av forsinkelsene, totalt 20 172.6 NOK. Klagers
endelige destinasjon på billetten med Lufthansa var Paris. I henhold til forordningen
pliktet Lufthansa med dette å sørge for kostnadsfri omruting til Paris. Dette mottok
klager. Reisen videre fra Paris til Sør-Amerika kan ikke kreves dekket i henhold til
omrutingsreglene i artikkel 8, da disse flybillettene var på en separat booking med andre
flyselskaper. 

Selv om forordningen ikke dekker dette, kan klager ha krav på erstatning på annet
grunnlag. Det følger av luftfartsloven § 10-20 at fraktføreren er ansvarlig for tap som
følge av forsinkelse ved lufttransport av passasjerer, reisegods og gods, med mindre han
godtgjør at han selv og hans folk har tatt alle forholdsregler som med rimelighet kan
kreves for å unngå tapet, eller at dette ikke har vært mulig for dem.
Erstatningen kan settes ned eller helt falle bort dersom selskapet godtgjør at
den skadelidte ved egen skyld har medvirket til skaden, jf. luftfartsloven § 10-21
Montrealkonvensjonen artikkel 20.

Det er videre et grunnvilkår for erstatning at det aktuelle tapet er en adekvat, påregnelig
følge av det ansvarsbetingende forhold.

Lufthansa har bestridt kravet om erstatning av ekstrautgifter til flybilletter med andre
selskaper fordi dette var billetter kjøpt av andre selskaper, og ikke del av kontrakten
Lufthansa hadde med passasjeren. 

Nemndas flertall – lederen og bransjerepresentanten – mener at tapene ligger utenfor
det påregnelige. Bookingen til Sør-Amerika er bestilt separat. Det er mer nærliggende for
klager å søke erstatning for denne typen tap gjennom reiseforsikring eller andre private
forsikringsordninger. 

Mindretallet, forbrukerrepresentanten, mener det er påregnelig for Lufthansa at
passasjerer som reiser med fly til Paris skal videre med fly til andre destinasjoner.
Ved kansellering av en flyvning og påfølgende omruting flere timer senere, er det en
nærliggende konsekvens at passasjerer mister planlagte videreforbindelser. I dette
tilfellet hadde klager beregnet fem timer overgangstid i Paris, men ankom ikke Paris før
dagen etter. Dette medførte tap på 20 172.6 NOK til nye flybilletter fra Paris-Sao Paulo,
og Sao Paulo – Santa Cruz. Mindretallets oppfatning er at kostnadene til nye flybilletter er
følgetap som klager har krav på å få dekket iht. luftl. § 10-20. Mindretallet viser til at dette
er tap som normalt ikke dekkes av reiseforsikring. 

Forbrukerrepresentanten mener at klager i dette tilfellet har krav på forsinkelsesrente i
henhold til forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra syv dager etter at klager har krevd
refusjon.

Vedtak

Transportklagenemnda anbefaler at Lufthansa utbetaler 500 EUR i standarderstatning
per passasjer, totalt 1500 EUR, til klager. For øvrig anbefaler nemnda at klager ikke gis
medhold.