Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-01993

Tjenesteytere
SAS

Klager har i det vesentlige anført

Klager skulle reise fra Tromsø til København via Oslo den 5. mai 2017 kl 17.05. SK4425
ble forsinket slik at klager mistet sin videreforbindelse. Han ble booket om og ankom
København påfølgende morgen. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK4425 ble forsinket 3 timer og 1 minutt grunnet omrokkering av crew som følge av
dårlige værforhold i Bodø. Crewet som skulle operere på SK4425 skulle fraktes (som
vanlige passasjerer) med SK4566 fra Bodø til Tromsø. Flyets rute var Trondheim - Bodø
- Tromsø. Grunnet dårlige værforhold var det ikke mulig for SK4566 å lande i Bodø.
flyet måtte derfor fly over Bodø direkte fra Trondheim til Tromsø. SAS viser til fremlagt
dokumentasjon.  

SAS har ikke base i Tromsø, det var derfor ikke mulig å skaffe strandby-crew herfra.
Crewet ble fraktet til Tromsø ved første mulighet og landet kl 19.45. SK4425 tok så av mot
Oslo kl 20.12. 

Klager ble innlosjert på hotell på Gardermoen og mottok måltider. Han ble booket om til
første flight dagen etter fra Oslo til København kl. 06.00.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.  

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har flyselskapet SAS godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Flyselskapet har fremlagt dokumentasjon som viser at vanskelige værforhold førte til
at crewet som skulle operere klagers flyvning ankom Tromsø forsinket. Den samme
dokumentasjonen viser at forsinkelsen ikke kunne vært unngått selv om alle rimelige
tiltak var truffet. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.