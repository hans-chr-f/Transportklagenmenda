Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
25.08.2020

Saksnummer
2019-04857

Tjenesteytere
Wizz Air
Bravofly

Klager har i det vesentlige anført

Klager med reisefølge (til sammen to personer) hadde bestilt en reise t/r Torp - Gdansk
10. - 17. juli 2017. Begge to ble nektet ombordstigning på Wizz Airs flight W6 1744 den 10.
juli grunnet overbooking. Hendelsen var svært ubehagelig og ydmykende for klager. 

Klager hadde forhåndsbetalt leilighet i Gdansk, kroner 2 732,50 kroner for syv netter,
som han tapte. Klager krever denne utgiften refundert. Videre krever han refusjon av
flybillettene 230 euro, samt standarderstatning 250 euro i henhold til EU-forordning
261/2004. Klager krever også refusjon av togbilletter fra Oslo til Skien den 8. juli og fra
Torp til Oslo den 10. juli. Videre krever han refusjon av diverse innkjøp i Norge fra 8. - 10.
juli, samt erstatning for den psykiske påkjenning han ble utsatt for.

Tjenesteyterne har i det vesentlige anført
Bravofly har i det vesentlige anført:

Da hendelsen oppstod på flyvningen bes klager henvende seg direkte til flyselskapet.

Wizz Air har i det vesentlige anført:

Wizz Air ønsker å utbetale 250 euro per person. 

I henhold til flyselskapets regler og vilkår kan Wizz Air dessverre ikke refundere klagers
utgifter da dette er å anse som følgeutgifter.

Det vises for øvrig til Wizz Airs brev.

Nemnda bemerker

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9. Standarderstatningen er ment å kompensere
for både økonomisk og ikke-økonomisk skade. 

Flyselskapet Wizz Air har tilbudt klager og hans medreisende 250 euro per person. 

Klager tapte forhåndsbetalt overnatting, og krever denne refundert sammen med de
ubenyttede flybillettene. 

I henhold til Montrealkonvensjonen artikkel 19 er fraktføreren ansvarlig for tap som følge
av forsinkelse ved lufttransport av passasjerer, med mindre han godtgjør at han selv og
hans folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig. 

Wizz Air har ikke forklart eller dokumentert hva som var årsaken til overbookingen.
Flyselskapet kan dermed ikke sies å ha godtgjort at det har tatt alle forholdsregler som
med rimelighet kan kreves for å unngå tapet. Selskapet er dermed ansvarlig for det tap
klager led som følge av forsinkelsen.

I henhold til EU-forordning 261/2004 om flypassasjerers rettigheter artikkel 12 kan
standarderstatning etter EU-forordningen trekkes fra erstatning på annet grunnlag.
Etter fast praksis gjøres det et slikt fratrekk. Passasjeren har således alltid krav på å få
utbetalt standarderstatningen dersom vilkårene er til stede for dette. Har passasjeren
også rett til erstatning på annet grunnlag, kommer standarderstatningen til fradrag.
Dersom utgiftene er lavere enn standarderstatningen, anses de dekket av denne. I denne
saken er de dokumenterte utgiftene til klager lavere enn standarderstatningen, og klager
tilkjennes derfor standarderstatning.  

Klager krever refusjon av utgifter til diverse innkjøp i Norge i perioden 8. - 10. juli.
Nemnda kan ikke se at slike utgifter er dekningsmessige da de ikke er en følge av nektet
ombordstigning. 

Klager krever videre erstatning for den psykiske belastningen hendelsen påførte ham.
I norsk erstatningsrett er regelen at ikke-økonomisk tap ikke har erstatningsrettslig
vern med mindre det finnes en særskilt hjemmel for dette. Hverken forordningen,
luftfartsloven § 10-20 eller Montrealkonvensjonen har regler om dekning av denne typen
tap. Det gis kun erstatning for økonomisk tap. Klagers gis ikke medhold i sitt krav på
erstatning for psykisk belastning.

Vedtak

Transportklagenemnda-fly anbefaler at Wizz Air utbetaler 250 euro per person som
tilbudt, samt refunderer klagers ubenyttede flybilletter dersom dette ikke allerede er
gjort.