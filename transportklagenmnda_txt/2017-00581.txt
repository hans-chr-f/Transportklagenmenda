Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00581

Tjenesteytere
AtB AS

Klager har i det vesentlige anført

1. februar tok klager bussen fra Bakkegata til Strandveien. Om bord i bussen var det
kontroll. Klager hadde studentbevis på sin telefon. Imidlertid lot ikke appen med
studentbeviset seg åpne under kontrollen og klager ble ilagt gebyr. 

Klager viser til at Ruter refunderer gebyr til studenter som har glemt studentbevis
dersom man fremlegger beviset i ettertid. Klager er derfor sjokkert over at AtB har en
annen praksis. 

Klager har dårlig råd og ber om at AtB sletter gebyret.

Tjenesteyterne har i det vesentlige anført
Dersom kunden reiser med studentrabattert billett er det ifølge AtBs regelverk
avgjørende at reisende ved kontroll kan «…vise gyldig studiebevis» sammen med gyldig
billett, jf. AtBs transportvedtekter § 7. 
Hva som anses som gyldig studentlegitimasjon fremgår av AtBs rabatt- og
takstreglement. For studenter ved BI er gyldig studentlegitimasjon utstedt studentkort
med semesterkvittering eller digitalt studentbevis i form av app. Det fremgår klart
av regelverket at gyldig studiebevis må fremvises når man reiser på billett med
studentrabatt. Regelen er dermed den at passasjerene må ha bevis for sin rabatt lett
tilgjengelig for kontroll. Det er opp til den enkelte å velge hvorvidt man ønsker å benytte
seg av student IDappen eller semesterbevis i papirform. Ved bruk av digitalt studentbevis
aksepterer reisende risikoen dette medfører med tanke på at det f.eks. kan oppstå
tekniske problemer. Det fremgår av app-beskrivelsen til BIs studentId app at det er
brukerens ansvar å sjekke at studentId-appen er oppdatert og gyldig. AtB kan ikke ta
ansvar for tekniske feil som oppstår i en app AtB ikke har ansvaret for.

AtB skiller ikke mellom det å reise uten billett og det å reise med rabattert billett uten
legitimasjon for rabatten. Dette fordi en rabattert billett kun anses som gyldig dersom
man kan legitimere sin rett til den aktuelle rabatten. Det å reise med ugyldig billett
og det å reise uten gyldig billett er dermed i prinsippet samme sak. Dette betyr at
man vil bli ilagt samme tilleggsgebyr uavhengig av hvilken av de to grunnene som er
bakgrunnen for ileggelsen. Det fremgår av kontrollørrapporten at kontrolløren har
informert om betalingsløsninger og klageadgang. AtBs kontrollører er vel innforstått med
og godt opplært til at de kun skal informere kundene om deres rettigheter vedrørende
klageadgang, men aldri gi anbefalinger eller sannsynlighetsbetenkninger om utfallet
av en eventuell klage. AtB har ingen ordning med at man i ettertid kan fremvise gyldig
studentlegitimasjon og på den måte slippe å betale gebyr. Det fremgår klart av AtBs
regelverk at ved reiser med studentrabattert
billett er det avgjørende at reisende kan fremvise gyldig studentlegitimasjon ved
kontroll. Det at klager i etterkant av kontrollen har skaffet seg og vedlegger kopi av
studentbevis og semesterkvittering fritar derfor ikke for betaling av gebyret. Dessverre er
det mange som misbruker AtBs  tillit, AtB har derfor sett seg nødt til å tolke regelverket
om fremvisning av studentbevis ved kontroll strengt. 

AtB opprettholder med dette sin tidligere avgjørelse og viser til vår begrunnelse i tidligere
svar til klager.

Nemnda bemerker

Klager ble ved kontroll på bussen den 1. februar 2017 ilagt gebyr da hun ikke kunne
dokumentere at hun hadde rett til rabattert billett. 

Klager har vist til at hun hadde studentbevis på sin telefon, men at appen med
studentbeviset ikke lot seg åpne under kontrollen.

Nemnda bemerker at det fremgår av AtBs transportvedtekter § 7 at gyldig studiebevis
må kunne vises under reisen sammen med gyldig billett. Hva som anses som gyldig
studentlegitimasjon fremgår av AtBs rabatt- og takstreglement.   

Den reisende er selv ansvarlig for at mobiltelefonen fungerer. 

Vilkårene for å ilegge gebyr var dermed oppfylt. 

Nemnda er imidlertid gjennom flere saker kjent med at AtB konsekvent ikke godtar at
legitimasjon for rett til rabattert billett kan vises i ettertid. 

Etter nemndas syn er det grunn til å skille mellom å vise fram en billett i ettertid og å vise
dokumentasjon for rett til rabattert billett i ettertid når den reisende har en ellers gyldig
billett under reisen. 

Nemndas finner grunn til å anbefale at AtB vurderer en ordning som praktiseres av
enkelte andre reiseforetak og som for eksempel på Ruters nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet."

Nemndas mindretall, forbrukernes representanter, finner i denne saken at det vil være
urimelig å fastholde gebyret og anbefaler derfor at gebyret frafalles.

I samsvar med flertallets syn anbefales ikke at klager gis medhold.

Vedtak

Transportklagenemnda Kollektivtransport anbefaler at klager ikke gis medhold. 

Vedtaket er avsagt med dissens.