Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
16.02.2015

Saksnummer
668/14F

Tjenesteyter
Aeroflot

Klager har i det vesentlige anført:

Klager skulle reise fra Baku til Oslo via Moskva den 21. april 2014. Klager ble nektet
ombordstigning på SU2534 fra Moskva til Oslo grunnet overbooking.

Klager ble innlosjert på et hotell og booket om til dagen etter. Maten som ble servert på
hotellet var elendig, klager måtte kjøpe inn spiselig mat et annet sted.

Klager krever standarderstatning 600 euro per person. Videre krever han erstatning for tapt
arbeidsfortjeneste for to personer, samt refusjon av matutgifter.

Det vises for øvrig til klagers brev.

Aeroflot har ikke avgitt uttalelse til nemnda. Til klager har selskapet i det vesentlige
anført:

Aeroflot vil informere om at EU-forordningen ikke gjelder på flyvninger utenfor Europa.

Aeroflot beklager at klager ble nektet ombordstigning på SU2534. Han har fått tilbud om
reisegavekort på USD 340 per person som kompensasjon.

Aeroflot kan ikke imøtekomme klagers krav utover dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 29. juni 2014 med frist til 16. september
2014 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Aeroflot har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klager ble nektet
ombordstigning i Moskva grunnet overbooking.

EU-forordning 261/2004 gir rett til standarderstatning ved overbooking. Forordningen gjelder
imidlertid ikke for reiser til EU/EØS-området med et flyselskap som ikke er hjemmehørende
i EU/EØS-området, jf. forordningen artikel 3 punkt 1 bokstav b. Aeroflot er russisk.
Forordningen får således ikke anvendelse på denne reisen.

Som følge av den uberettigede nektelse av ombordstigning, kom klagerne forsinket til Oslo.
Aeroflot er etter nemndas vurdering ansvarlig for tap klagerne ble påført som følge av
forsinkelsen.

Klager opplyste at maten på hotellet var elendig. Aeroflot har ikke kommentert dette, og
nemnda legger klagers opplysninger til grunn. Klager har fremlagt kvitteringer på utgifter til
mat. Nemnda anbefaler at Aeroflot erstatter disse utgifter.

Så vidt nemnda forstår er klager ikke trukket i lønn som følge av forsinkelsen. Han er således
ikke blitt påført tapt arbeidsfortjeneste. Gjeldende regelverk gir ikke rett til erstatning for den
ulempen klager ble påført.

Vedtak:

Transportklagenemnda - fly anbefaler at Aeroflot erstatter klagers matutgifter. For øvrig finner
nemnda ikke å kunne anbefale at klager gis medhold.

Vedtaket var enstemmig.