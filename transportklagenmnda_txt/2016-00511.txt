Vedtak i Transportklagenemnda - Fly

Sammendrag

Krav om full refusjon av flybilletter for åtte personer med Norwegian fra Oslo
- New York. Klager har fremsatt et subsidiært krav om standardkompensasjon

i henhold til EU-forordning 261/2004. Norwegian hevder at krav om
standardkompensasjon ikke skal vurderes av Transportklagenemnda, da et

slikt krav ikke var fremsatt i den opprinnelige klagebehandlingen hos selskapet.

Dato
21.03.2017

Saksnummer
2016-00511

Tjenesteytere
Norwegian

Klager har i det vesentlige anført

Klager og hennes reisefølge skulle reise fra Oslo Lufthavn (OSL) til New York (JFK) med
DY7001 24. juli 2015 kl. 18.15. Flyvningen ble kansellert og utsatt til 25. juli 2015 kl. 18.30.
I følge klager ble det opplyst om at kanselleringen skyldtes problemer med en cargodør
på flymaskinen. 

I forbindelse med årsaken til kanselleringen viser klager til EU-domstolens avgjørelse
i C-257/14 (Corina van der Lans v KLM), hvor det fastslås at «en teknisk feil (...) som
oppstår plutselig, som ikke kan tilskrives manglende vedlikehold, og som heller ikke er
blitt oppdaget under vanlig vedlikehold, ikke er omfattet av begrepet «ekstraordinære
omstendigheter» (...)». Tekniske feil vil derfor – som hovedregel – ikke anses som en
ekstraordinær omstendighet som fritar for plikten til å betale standarderstatning etter
forordningen. 

Klager viser også i denne forbindelse til Transportklagenemnda - fly sin avgjørelse i
sak 1346/15F, som gjaldt den samme flyvningen, hvor klager ble tilkjent erstatning i
Transportklagenemnda. 

Klager krever standardkompensasjon i henhold til EU-forordning 261/2004 for åtte
passasjerer eller refusjon av billettenes pris. Reisefølget hadde forhåndsbestilt
billetter til besøk ved Frihetsstatuen og Ellis Island som ikke ble benyttet på grunn av
kanselleringen. Klager krever disse kostnadene refundert på kroner 2 050. Videre krever
klager at Norwegian refunderer ubenyttet overnatting i New York på kroner 2 426.

Tjenesteyterne har i det vesentlige anført
Norwegians flyvning DY7001 24. juli 2015 ble forsinket med cirka ett døgn. 

Norwegian har imøtekommet klagers krav om refusjon av utgifter til Frihetsstatuen/Ellis
Island og ubenyttet natt på forhåndsbestilt hotell, men avviser klagers krav om refusjon
av flybillettens pris, samt standardkompensasjon i henhold til EU-forordning 261/2004. 

Klagers krav er refusjon av benyttede billetter, et krav Norwegian avviser. Det spiller
ingen rolle hva som var årsaken til forsinkelsen. Benyttede billetter blir ikke refundert.
Ubenyttede billetter vil bli refundert i de tilfeller flyvningen blir kansellert grunnet årsaker
innenfor flyselskapets kontroll, og passasjeren følgelig ikke reiser på billetten. 

Norwegian anfører videre at klagers krav om standardkompensasjon i henhold
til EU-forordningen først har blitt fremmet etter at saksbehandlingen ved
Transportklagenemnda - fly har startet. Selskapet forholder seg til kravet slik det ble
mottatt fra nemnda, og anfører at klager ikke kan komme med ytterligere krav utover i
behandlingen. Nye opplysninger må skilles fra nye krav. Dersom nemnda åpner for at
klager kan fremme nye krav ved senere kommentarer til saken, vil dette medføre unødig
lang saksbehandlingstid.

Nemnda bemerker

DY7001 fra Oslo Lufthavn (OSL) til New York (JFK) 24. juli 2015 kl. 18.15 ble kansellert, og
utsatt til 25. juli 2015 kl. 18.30. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

I følge klager ble det opplyst om at kanselleringen skyldtes problemer med en cargodør
på flymaskinen. Norwegian har ikke kommentert årsaken til kanselleringen i sitt svar til
nemnda.

Flyselskapet har derfor ikke godtgjort at kanselleringen skyldtes ekstraordinære
omstendigheter.

Det følger av nemndspraksis, jf. Morten Kjelland: «Flypassasjerers rettigheter ved
forsinkelse og kansellering» side 308, at standarderstatning etter forordningen tilkjennes
også der klager ikke har fremmet særskilt krav om slik kompensasjon. At klager ikke
fremsatte krav om standarderstatning før en stund ut i klagebehandlingen, tillegges
derfor ingen vekt. Klager og hennes reisefølge har etter nemndas mening krav på
standarderstatning i henhold til forordningen.

Klager har videre krevd refusjon av sine flybilletter. Nemnda kan ikke se at klager har
krav på dette. Klagers rett til refusjon bortfaller dersom klager aksepterer flyselskapets
tilbud om omruting, noe klagerne gjorde i dette tilfellet.

Når det gjelder utgifter til Frihetsgudinnen samt til forhåndsbestilt hotell, viser
nemnda til EU-forordningen artikkel 12, der det heter at standarderstatning etter
EU-forordningen skal trekkes fra erstatning på annet grunnlag. Passasjeren har
således alltid krav på å få utbetalt standarderstatningen dersom vilkårene er til
stede for dette. Har passasjeren også rett til erstatning på annet grunnlag, og denne
erstatning overstiger standarderstatningen, kommer standarderstatningen til fradrag.
Overstiger standarderstatningen etter EU-forordningen annen erstatning, utbetales
kun standarderstatningen. Det er tilfelle i denne saken. Allerede refunderte utgifter fra
Norwegian kommer til fradrag.

Vedtak

Transportklagenemnda - fly anbefaler at Norwegian utbetaler til klager og hennes
reisefølge standarderstatning med 600 euro pr. person. Allerede refunderte utgifter fra
Norwegian kommer til fradrag.