Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-00324

Tjenesteytere
Wizz Air

Klager har i det vesentlige anført

Klager skulle reise fra Ålesund til Gdansk den 25. oktober 2016 med flight W6 1766.
Avgangen ble omtrent 12 timer forsinket. Klager ble innlosjert på hotell. 

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
W6 1766 ble forsinket som følge av kollisjon med fugl, det vises til fremlagt
dokumentasjon i lik sak 2017-00205.

Hendelsen er ikke kompensasjonsberettiget da årsaken til forsinkelsen var
ekstraordinære omstendigheter utenfor Wizz Airs kontroll. 

Wizz Air ønsker å refundere klagers eventuelle utgifter i ventetiden, men kan ikke
imøtekomme hans krav utover dette. 

Det vises for øvrig til Wizz Airs brev.

Nemnda bemerker

Klager kom omlag 12 timer forsinket frem til sitt endelige bestemmelsessted på grunn av
teknisk feil. 

Passasjerer som kommer mer enn 3 timer forsinket frem til det endelige
bestemmelsesstedet, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7 og EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Wizz Air har fremlagt dokumentasjon i lik sak 2017-00205, som viser at flyet som var
planlagt brukt til klagerens flygning fra Ålesund til Gdansk, kolliderte med fugl på vei til
Ålesund, og at det var nødvendig å etterse/reparere flyet i Ålesund av sikkerhetsmessige
grunner. Klagerens flygning ble derfor forsinket. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26. 

Nemnda har i etterkant av EU-domstolens dom bedt Luftfartstilsynet gi en generell
kommentar om hva som teknisk sett kan forventes av tiltak fra flyselskapenes side for
å unngå kollisjon med fugl. I en uttalelse av 14. september 2017 fra Luftfartstilsynet
fremgår det at besetningen trenes på håndtering av kollisjoner med fugl om det skjer
i lufta, samt på teknisk ivaretakelse på bakken. På forhånd får pilotene informasjon
om fugletetthet på og omkring rullebane og i inn- og utflyvingsområdet. Det fremgår
videre av uttalelsen, med videre henvisning til uttalelse fra Luftdyktighetsseksjonen, at
det er umulig å unngå at kollisjoner med fugl skjer. Det er ingen tekniske metoder eller
innretninger som kan fjerne risiko for dette, og flyplassoperatøren er den enhet som
kan ha en viss kontroll gjennom skremsler, eksterminering eller stengning av flyplass.
Luftfartstilsynet vurderer at kollisjon med fugl er et fenomen som må sidestilles med
værforhold. 

Nemnda legger etter dette til grunn at flyselskapet verken hadde mulighet til å sikre seg
mot kollisjonen eller til å unngå forsinkelsen.

Vedtak

Transportklagenemnda - fly anbefaler ikke at klager gis medhold.