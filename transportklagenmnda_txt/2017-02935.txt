Vedtak i Transportklagenemnda - Fly

Sammendrag

Krav om standardkompensasjon grunnet forsinkelse

Dato
09.10.2018

Saksnummer
2017-02935

Tjenesteytere
SAS

Klager har i det vesentlige anført

Klager med reisefølge skulle reise med SK4755 fra Oslo til Frankfurt 27. mars 2015,
med videre forbindelse til Graz. Flyvningen ble forsinket og klager har ankom endelig
destinasjon senere enn planlagt. 

Ifølge flyselskapet var dårlig vær dagen i forveien årsaken til forsinkelsen. Klager er
av den oppfatning at siden dette hendte dagen før hadde SAS god tid til å sørge for
tilstrekkelig kapasitet på flyvningen. 

Klager krever at SAS betaler standardkompensasjon på 250 euro pr. passasjer, totalt 500
euro.

Tjenesteyterne har i det vesentlige anført
Klager med reisefølge skulle reist med SK4755 fra Oslo til Frankfurt 27. mars 2015, med
videre forbindelse til Graz lufthavn. Flyvningen fra Oslo til Frankfurt ble forsinket med
ca. 1 time og 20 minutter grunnet værforhold dagen før, den 26. mars 2015. Det vises til
vedlagt logg. 

Den 26. mars 2015 var forholdene på Gardermoen ekstremt kaotisk. Flyplassen var
stengt i flere timer på formiddagen og det var utover dagen helt nede i 5 flybevegelser
i timen og ingen visste hvilke fly som ville gå eller ankomme Gardermoen. Trafikken ble
regulert med ATC og slot tider på 3-4 timer. Dette resulterte i mange kanselleringer og
lange forsinkelser både 26. mars og 27. mars. Det vises til vedlagt logg for flytrafikken 27.
mars 2015. 

Værsituasjonen og ATC restriksjoner i Oslo den 26. mars, med påfølgende problemer
neste dag er ansett som ekstraordinære hendelser i henhold til forordningen og således
utenfor flyselskapets kontroll. SAS hadde ingen mulighet til å forhindre forsinkelsen av
SK4755 som hadde avgang tidlig på morgenen 27. mars. 

SAS har gjort alt i sin makt for å få klager med reisefølge omrutet snarest mulig til endelig
bestemmelse ved å booke dem om til neste avgang med Lufthansa fra Frankfurt til Graz. 

SAS kan på ovennevnte grunnlag ikke imøtekomme klagers krav om
standardkompensasjon.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

Ved vurderingen av om alle rimelige tiltak ble truffet for å unngå kanselleringen, må det
foretas en helhetsvurdering av situasjonen. 

Nemnda legger på bakgrunn av de foreliggende opplysninger til grunn at SAS har
godtgjort at forsinkelsen skyldtes været, og at det var en slik ekstraordinær omstendighet
som ikke kunne vært unngått og at alle rimelig tiltak ble truffet for å unngå forsinkelsene.
Dette medfører at klager ikke har krav på erstatning utover det han allerede har mottatt.

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.