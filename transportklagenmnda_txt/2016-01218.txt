Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
20.02.2017

Saksnummer
2016-01218

Tjenesteytere
Ruter

Klager har i det vesentlige anført

Klager skulle den 24. november ta T-banen fra Jernbanetorget til Nydalen. Klager kjøpte
billett da hun så toget komme, slik hun alltid gjør for å få mest ut av timen billetten varer,
samt kunne benytte samme billett på returreisen. 

Billettkontrollørens argument for å ilegge klager gebyr var at billetten må kjøpes før
man passerer kontrollsonen. Dette var ikke klager klar over og forholder seg til at
man i applikasjonen får beskjed om at "boarding allowed". Klager mener dette er noe
misvisende.  Klager bor ikke i Oslo. 

Klager krever gebyret slettet

Tjenesteyterne har i det vesentlige anført
Klager ble påtruffet av Ruters kontrollør på Jernbanetorget, 24. november, gebyret
ble skrevet kl 09:54, med inspeksjonsstart kl 09:52.  Klager fikk gebyr fordi hun kjøpte
billetten sin for sent. Det står i Ruters Transportvedtekt at det er kundens ansvar å
sørge for å ha gyldig billett. Billett må være gyldig før man passerer kontrollsonen på
T-banestasjonen. Kontrollsonen er tydelig markert med skilt. Klager skriver selv at hun
kjøpte billetten sin nede på plattformen, altså etter at hun hadde passert kontrollsonen,
det er for sent. Klager har benyttet seg av billettappen siden desember 2015, så helt
ukjent med kollektivsystemet er hun ikke.

Ruter kan på bakgrunn av dette ikke frafalle gebyret.

Nemnda bemerker

Klager kunne ved kontroll på Jernbanetorget den 24. november 2016 ikke vise fram gyldig
billett og ble ilagt gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at billetten ble kjøpt på plattformen etter passering av
betalingsonen på T-baneområdet. 

Ved kjøp av mobilappen fremgår det blant annet at "Du har gyldig billett for reisen
senest ved ombordstigning på trikk/buss, eller når du går inn i en kontrollsone på en T-
banestasjon."  Ved passering inn i kontrollsonen er det tydelig merket at det kreves gyldig
billett i kontrollsonen. 

Klager kan derfor ikke unnskyldes med at hun trodde det var tidsnok å kjøpe billett på
plattformen.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.