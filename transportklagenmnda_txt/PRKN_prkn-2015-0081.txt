Vedtak i Pakkereisenemnda

Sammendrag

Krav om 50% av reisens pris da rundreisen ikke ble
gjennomført i forhold til det oppsatte programmet.

Dato
12.02.2016

Saksnummer
81/15P

Tjenesteyter
Albatros Travel

Saken gjelder:

Krav om 50% av reisens pris da rundreisen ikke ble gjennomført i forhold til det oppsatte
programmet.

Klager har i det vesentlige anført:

Klager bestilte en 13-dagers rundreise på Sri Lanka i perioden 16.02.15 - 28.02.15.

Ved ankomst fikk de tildelt en utrygg, shabby og skitten buss med defekt air condition anlegg.
Bussen fikk problemer med clutch og gir som medførte at bussen ikke kunne kjøre videre.
Det ble foretatt en rask og lettvint reparasjon, til tross for ønske om ny buss. Gruppen kjørte
videre i langsomt tempo slik at byvandringen i Kandy falt bort.

Bussen havarerte totalt søndag 22.02.15. Gruppen måtte vente i flere timer før de fikk
skaffet en ny buss. Dette var en liten buss hvor de satt som sild i tønne, også på klappseter i
midtgangen. Dagen etter fikk de en ny buss.

Når det gjelder togturen fra Kanty var den for kort og dårlig organisert. Togturen som skulle
vare i 4 timer ble erstattet med en times tur på et annet tog enn det som var beskrevet i
programmet. Billettene ble ikke innkjøpt som gruppebilletter med seteplassering. Flere av
deltakerne fikk ikke sitteplasser og måtte stå den ene timen turen varte uten å se så mye som
en åsside med tebusker.

Utfluktene i Kandy og elefantsafarien ble noe helt annet enn forventet.

De fire nettene som klager skulle ha vært på Panadanus Beach Resort ble turens absolutte
nedtur. Det viste seg at de første to dagene måtte tilbringes på Induruwa Beach Resort. Dette
var et nedslitt, skittent hotell uten noen form for service. Ifølge Tripadvisor ble de nedgradert
fra et hotell ranket som 8 til et som er ranket som 24. Det er totalt 26 hoteller ranket i Benota.

Lunsjstedet etter Galle var det klager vil kalle et «foringssted».

Guiden på rundreisen hadde ikke tatt denne rundturen på forhånd og derfor anser klager
at denne tjenesten ikke har blitt levert i henhold til bestilling. Klager påpeker at guiden ikke
demonstrerte kompetanse om landet Sri Lanka i løpet av reisen og at han ikke utøvde sin rolle
som profesjonell reiseleder på en tilfredsstillende måte.

Klager krever prisavslag på kr 22.496, jfr. pakkereiseloven § 6-2 fordi manglene ikke ble
tilfredsstillende utbedret. Fordi mangelen ikke ble tilfredsstillende ordnet, jfr. pakkereiseloven
§ 6-4 fikk klager utgifter på kr 4.300 da hun forsøkte å ordne mangelen selv. Dette kreves
erstattet. Mangelen var til vesentlig ulempe for klager og hun krever i tillegg en kompensasjon
på kr 5.000, totalt kr 31.796.

Det vises for øvrig til klagers brev.

Albatros Travel har i det vesentlige anført:

Albatros Travel hevder at reiselederen «er meget erfaren med Sri Lanka, hvorfor vi tillader os
ikke at anerkende dette klagepunkt». Albatros Travel viser også til beskrivelse av reiselederens
bakgrunn på Sri Lanka.

Klager hevder at de gikk glipp av en avtalt byvandring i Nowara Eliya dag 6. Altatros Travel
viser til at det ikke var lovet byvandring, kun opphold med overnatting i området.

Albatros Travel har ikke lovet at busstandarden i et land som Sri Lanka skal kunne
sammenlignes med europeisk standard. De kan ikke se at de bussene som ble benyttet
utgjorde en fare for klager eller at buss-standarden medførte lange forsinkelser eller på annet
vis gjorde at det oppgitte reiseprogrammet ikke kunne følges. Det er korrekt at bussene var
av eldre standard med de tekniske utfordringene dette medførte. Da den første bussen fikk
motorstopp og det ikke var mulig å reparere denne, ble det skaffet en midlertidig minibuss
som kjørte gjestene til hotellet. Deretter ble det benyttet en ny buss av normal størrelse
og samme komfort som den første bussen. Albatros Travel kan ikke se at dette utgjorde en
mangel på reisen.

Derimot er det ikke tvil om at den planlagte 4 timers togturen på dag 6 som ble erstattet med
1 times togtur, er en mangel. Albatros Travel har derfor tilbudt deltakerne kompensasjon.

Albatros Travel beklager at gruppen kun fikk 2 og ikke 4 netter på Pandanus Beach Resort Spa.
Som kompensasjon for at de bodde 2 netter på Hotel Induruwa Beach sørget reiselederen
for at de fikk spise på det bestilte hotellet selv om de ikke bodde der, at de kunne benytte seg
av fasilitetene på Pandanus Beach Resort Spa og at de fikk lunsj med gratis drikkevarer, samt
gratis massasje.

Albatros Travel har avvist klagers krav om dekning av utgifter til nytt hotell på kr 4.300
da de forsøkte å avhjelpe på stedet i form av ovennevnte tiltak. Dessuten har de øvrige
reisedeltakerne fått tilbud om økonomisk kompensasjon for hotellendringer etter hjemkomst.

Albatros Travel beklager at klager ikke var tilfreds med stedene som ble valgt til lunsjene, men
viser til at det i programmet ikke ble lovet noen spesiell standard på spisestedene.

Albatros Travel har tilbudt klagerne en kompensasjon på kr 2.000 som tilsvarer i underkant av
10% av reisens pris.

Det vises for øvrig til brev fra Albatros Travel.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Det er enighet mellom partene om at den varen som ble levert, avvek fra programmet, selv
om det er uenighet om graden av avviket.

Nemnda legger klagerens beskrivelse av turen til grunn, inkludert bussturer, togreise,
manglende byvandring på grunn av forsinkelse med en buss som kollapset, samt
hotellstandard to netter, da det viste seg at hotellet deltakerne skulle bo på i Indurawa Beach-
området var overbooket. Nemnda har merket seg at arrangøren finner det tilfredsstillende
å transportere turister i gamle busser som ikke er trafikksikre og hvor enkelte deltakere ble
plassert på klappseter i midtgangen. Arrangøren synes med dette ikke å ha noen forståelse
for sitt ansvar for de reisendes sikkerhet. Nemnda finner det vanskelig å ta stilling til guidens
faglige kvalifikasjoner, ut over det faktum at organiseringen av de forskjellige elementene
turen besto av ikke ga deltakerne de opplevelsene de var forespeilet i programmet.

Nemnda behandler på samme tid seks forskjellige klagesaker som gjelder samme tur.
Beskrivelsen av manglene i stor grad er samstemmige. Nemnda finner det ikke tvilsomt
at pakkereisen led av mangler som ikke ble avhjulpet. Manglene gir derfor grunnlag for et
forholdsmessig prisavslag. Klageren i denne konkrete saken ville ikke tilbringe to netter på et
så dårlig hotell som det hun ble tilbudt pga overbooking. Hun valgte derfor å reise til et hotell i
Colombo, og pådro seg en ekstrautgift på kr 4.300. Nemnda finner det rimelig at dette dekkes
av arrangøren, jfr. pakkereiseloven § 6-2, tredje ledd som lyder: «Blir mangelen ikke avhjulpet,
har kunden rett til forholdsmessig prisavslag. Har kunden selv avhjulpet mangelen, settes
prisavslaget til kostnadene ved avhjelpen med mindre dette fremstår som urimelig.»

Nemnda kan ikke se at et prisavslag tilsvarende det klageren måtte betale for opphold på et
annet hotell fremstår som urimelig. Tilbud om andre goder, massasjebehandling etc. kan etter
nemndas syn ikke gjøre opp for hotellrom av en så lav standard at gjesten ikke orker å bo der.

I tillegg finner nemnda at det bør gis et prisavslag på 25 % av reisens pris, avrundet til kr
5.700. Totalt beløp blir da kr 10.000. Nemnda kan, under noen tvil, etter en samlet vurdering,
ikke se at pakkereisen var så til de grader mislykket at klageren har krav på ikke-økonomisk
kompensasjon for ulemper, tort og svie.

Vedtak:

Pakkereisenemnda anbefaler at det gis et prisavslag på 25% av reisens pris, samt at utgifter til
erstatningshotell dekkes. Samlet beløp utgjør avrundet kr 10.000.

Vedtaket er enstemmig.