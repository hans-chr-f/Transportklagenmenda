Vedtak i Transportklagenemnda - Fly

Sammendrag

Krav om erstatning for utgifter til nye billetter som følge av en kansellert avgang.

Dato
03.12.2019

Saksnummer
2019-00682

Tjenesteytere
SAS

Klager har i det vesentlige anført

Klager skulle reise fra Oslo til Trondheim med SK344 den 1. juli 2018. Hun skulle hente
sine barnebarn og reise tilbake samme dag kl. 16.40 med annet flyselskap. SK344 ble
kansellert. Det var ingen alternative ledige plasser til Trondheim, så klager reiste derfor
ikke. I stedet måtte hennes datter fly fra Trondheim med barnebarna. Datteren måtte
overnatte og fly opp igjen påfølgende dag. De måtte kjøpe billett Trondheim-Oslo til kr,
1329 og returbillett til kr. 2999.

Klager krever billettutgiftene på tilsammen kroner 4 328 erstattet.

Tjenesteyterne har i det vesentlige anført
SK344 ble kansellert på grunn av besetningsmangel. SAS har refundert klagers billett og
utbetalt standarderstatning i henhold til EU-forordning 261/2004. 

Klager skulle reise til Trondheim for å hente barnebarn. Disse tre skulle så fly ned til Oslo
nokså umiddelbart etter at klager skulle ha landet i Trondheim. 
Klager krever derfor at SAS erstatter utgifter datteren hadde i forbindelse med kjøp av
flybilletter Trondheim - Oslo for å fly med barna. 
SAS anfører at de ikke har noe ansvar for billetter som er kjøpt av tredjepart, i denne
saken klagers datter. På reisen til Trondheim kjøpte klager billetter med SAS, mens hun
på returen kjøpte billetter med Norwegian. Tiden klager hadde mellom disse flyvningene
anser SAS for kort. Det var kun beregnet 2 timer 50 minutter mellom flyvningene, noe
som er for lite når det er kjøpt separate billetter. Klager har med dette medvirket til
utgiftene til nye billetter. 
SAS kan videre ikke se at det foreligger adekvat kausalitet mellom tapet datteren til
klager har lidd, og klagers kansellerte flyvning. Klager har allerede fått utbetalt EU-
kompensasjon og refundert billetten for den kansellerte flyvningen. Det var ingen ledige
plasser på andre fly opp til Trondheim, noe klager også viser til. SAS har dermed oppfylt
sin plikt overfor passasjeren. 

Dersom nemnda likevel skulle komme til at SAS er pliktig til å erstatte de alternative
utgifter til nye billetter for datteren, må det riktige være at selskapet dekker
mellomlegget for gamle og nye billetter, og at EU-kompensasjon kommer til fratrekk
etter forordningens artikkel 12. SAS anfører at de nye billettene ikke er å betrakte som
alternative billetter etter artikkel 8 da det er datteren til klager som kjøper disse, i tillegg
til at reisen får et helt annet utgangspunkt, nemlig Trondheim.

Nemnda bemerker

Klager skulle reise fra Oslo til Trondheim med SK344 den 1. juli 2018 på separat billett
med SAS. Hun skulle hente sine barnebarn og reise tilbake samme dag kl. 16.40 med
annet flyselskap. SK344 ble imidlertid kansellert og det fantes ingen andre tilgjengelige
flyvninger til Trondheim.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. 
SAS har refundert klagers billett og utbetalt standarderstatning med 250 euro.

For å gjennomføre planen med barnebarna, reiste klagers datter med barna fra
Trondheim til Oslo og returnerte igjen dagen etter. Klager krever erstatning for datterens
utgifter til disse billettene med kroner 4 328.

Slik nemnda ser det var det ikke en tilstrekkelig nær og påregnelig årsakssammenheng
mellom tapet datteren til klager led, og klagers kansellerte flyvning. Klager har allerede
fått utbetalt EU- kompensasjon og refundert billetten for den kansellerte flyvningen. Det
var ingen ledige plasser på andre fly opp til Trondheim, noe klager også viser til. Etter
nemndas syn har SAS oppfylt sin plikt overfor passasjeren.

Vedtak

Transportklagenemnda-fly anbefaler ikke at klager gis medhold.