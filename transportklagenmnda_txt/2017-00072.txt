Vedtak i Pakkereisenemnda

Sammendrag

Krav om prisavslag grunnet dårlig hotellstandard og endringer i turprogrammet.

Dato
21.04.2017

Saksnummer
2017-00072

Tjenesteytere
Escape Travel AS

Klager har i det vesentlige anført

Klagen gjelder for 2 personer som bestilte reise til Nordøst-India i perioden 28.11.2016
– 14.12.2016, markedsført som «Neshornfuglens verden/dypt inn i regnskogens dis –
Indias fjerne øst», med undertittel: «Nagaland og elvecruise på mektige Bramhmaputra».
Reisen besto av to «deler»; opphold i Kolkata og Nordøst-India i tiden 29.11 – 04.12 og et
elvecruise på Brahmaputra i tiden 05.12 – 11.12, tilbake i Kolkata 11.12 – 13.12. I tillegg
flytur t/r Norge - India. Totalpris ca. kr. 54.000 per person.

Klager har anført at reisen var sterkt overpriset og at bostandarden til dels var elendig.
Programmet ble endret og reisen svarte ikke til den informasjonen som ble gitt av Escape
til klagerne før reisen og den faktiske opplevelsen.

Klager anfører at Escape synes å erkjenne at hotellstandarden i Kohima og Jorhat ikke
holdt mål. Boalternativet i Jorhat lar seg vanskelig beskrive, og boalternativet i Kohima
må etter klagers oppfatning mere betegnes som et dårlig herberge enn et hotell. Klager
finner det uforståelig at Escape betegner rommene på Hotel Cimorb, Kohima, som «godt
utstyrt når gruppen ankom». Rommene var kalde, uten muligheter til oppvarming og
var ikke utstyrt med tepper, utover udelikat sengetøy, ved ankomst. Tepper ble først
anskaffet natt nr. 2, etter klager. De fikk heller ikke tildelt nyinnkjøpte håndklær.

Klager har anført at lyspærer manglet mange steder og ble først fremskaffet etter diverse
purringer. Medbragte hodelykter måtte tas i bruk i mellomtiden.  Baderommene var
udelikate og skitne, med dusj som sprutet rett ut på gulvet uten forheng. Noen rom
hadde ikke varmt vann, og noen hadde lekkasjer i rørene. Det var for lite toalettpapir,
og resepsjonen hadde ikke på lager, så noen måtte ut og kjøpe papir selv. Teppene på
gulvet var skitne. Sengetøyet var flekkete, og sengene hadde liggestandard som planker
med tepper over. Rommet til et par manglet vindu på badet; det var bare et stort hull ut
til gangen som ble senere tettet av pute/plate. Stikkontaktene slo gnister og var direkte
brannfarlige. 

Frokost skulle være kl. 0700 første dag, men da var det ingen tilstede i frokostrommet.
Kaffe ble fremskaffet i pulverform, men for lite. Vann til kaffen hadde «smådyr» oppi.
Man kunne få cornflakes med varm melk, men brød fantes ikke i tilstrekkelig utstrekning;
de som kom sist fikk ikke. Intet pålegg utover en form for syltetøy. Etter hvert ble det
fremskaffet eggeomelett, men ikke til de som kom sist. Serviset var skittent. Klager stiller
seg noe undrende til at reiseleder beskriver frokosten på hotellet som «brukbar» etter
hvert, jfr. klagen. 

Reiseleder argumenterer med at han først «i etterkant» ble gjort oppmerksom på
«kjedelige detaljer som kunne ha vært løst på stedet». Klager anfører at dette dreide seg
om «detaljer» som f.eks. lyspærer, dopapir og manglende varmt vann som de reisende
naturlig tar opp med bostedets resepsjon, ikke med reiseleder. Man kvier seg vel normalt
også for å be en reiselederom å gå ut og kjøpe doruller. Klager mener at de ved å ta opp
bostedets generelt elendige standard med både reiseleder og gruppereiseansvarlig i
Escape der og da på en mer «håndfast» måte, ville ha ført til svært dårlig stemning/ha
ødelagt turen enda mer. Klager valgte å gjøre det beste ut av det og forsøkte å ta det
mest mulig humoristisk.

På Earl Grey hotell i Jorhat bodde klager på en slags anleggsplass/fylling, og de forstod at
hotellet var under rivning, noe de senere fikk bekreftet fra lokale. Deler av ytterveggene
manglet, og det var satt inn store sponplater, formodentlig for at beboerne ikke skulle
falle ut. Taket i korridoren var støttet opp med en bambusstokk. Klager anfører at det må
ha blitt tatt en pause i rivningen fordi det skulle komme noen nordmenn og bo der. Alt
var skittent, inklusive sengetøy. Forholdene var nærmest ubeskrivelige.

Klager anfører at Escape er enig i at noen av kjøreturene var «skremmende».  For
øvrig konstaterer klager at de to lengste kjøreetappene tok langt mere tid enn oppgitt
i programmet, og den lengste turen – fra Kohima til Jorhat – ville neppe latt seg
gjennomføre på særlig kortere tid selv om det ikke hadde vært veiarbeid.

Når det gjelder programmet på Hornbill-festivalen, fikk klager se svært lite av det de ble
forespeilet i reiseprogrammet. 

Klager hadde fått konkrete opplysninger om «kvaliteten» av den turen de skulle legge ut
på i det programmet de fikk tilsendt på forhånd. Klager ville klart ikke blitt med på turen
dersom de hadde visst hvor misvisende disse opplysninger var i forhold til hva de faktisk
opplevde - i tillegg til «manglende» opplevelser under Hornbill-festivalen. Opplysninger
om bostandard m.v. ble bekreftet på et orienteringsmøte Escape avhold på Nomaden før
reisen.

Klager krever et prisavslag på totalt kr. 20.000 per person.

Det vises for øvrig til korrespondanse fra klager.

Tjenesteyterne har i det vesentlige anført
Escape Travel er ikke uenige med klager i at standarden på hotellene i Kohima og Jorhat
var dårlig. Escape vedkjenner at den lave standarden burde ha vært kommunisert mye
bedre. 

På Hotel Cimorb, i Kohima, viste det seg at ikke alt var på plass og agenten handlet derfor
såper, håndklær, tepper m.m., slik at rommene var godt utstyrt da gruppen ankom.
Agenten bidro til at frokost ble servert i noenlunde ok standard. Første morgen, var
ikke bra, men det tok seg opp etter hvert. Reiselederen hørte aldri noe om manglende
lyspærer eller toalettpapir, som han lett kunne kjøpt i nærmeste kolonialbutikk eller
apotek. Detaljer som kunne ha vært løst på stedet. Han ble heller ikke informert om
manglende varmt vann i dusjen.  Hadde de blitt gjort oppmerksom på problemet, kan
det tenkes at agenten kunne ha fått hotellet til å gjøre noe med det – som de gjorde
når det gjaldt måltidene. Frokosten ble bedre etter hvert, om ikke bra, så brukbar, og
for middagene løste de problemene ved at de fant en restaurant i byen som serverte
brukbar mat. Guiden bekrefter at dårlig isolasjon og dårlige vinduer gjorde at det var
kaldt om kvelden og natten 

Escape anfører at Hotel Earl Gray i Jorhat var av meget dårlig standard. Det viste seg at
hotellet ikke hadde vært i bruk på en stund og skulle rives, noe deres agent ikke var klar
over. Flere måtte få skiftet sengetøy. 

Noe av kjøreopplevelsene opplevdes som noe skremmende. Gruppen var uvant med
lange kjørestrekninger på Indiske landeveier, men etter hvert som de fikk signalisert
til både reiseledere og sjåfører, ble det tatt mer hensyn til passasjerene. Agenten
informerte Escape om at kjøring fra Kohima til Jorhat ville ta 4 timer. Grunnet veiarbeider
tok kjøreturen mye mer tid. Trafikken var varierende. 

Reiselederen har anført at det var utfordrende å gi et detaljert program i forkant av
Hornbill-festivalen. I India må det forventes at endringer kan skje i forhold til oppsatt
program. Flere opplevelser ble lagt om, noe som kunne ha vært kommunisert bedre. 

Escape Travel er enige med klagerne i at en kompensasjon er på sin plass, men ikke
kompensasjonens størrelse. Dette sett både i forhold til antall netter og den kostnaden
som var forbundet med oppholdet. I tillegg vurderte de summen til også å inkludere en
kompensasjon for noe uvøren kjøring t/r Kohima. 

Escape Travel har refundert kr. 6.000 per person for manglende kvalitet på turens første
dager.

Det vises for øvrig til korrespondanse fra Escape Travel AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering være
naturlig å ta opp manglene direkte med hotellet.

Nemnda har gjennomgått klager som er fremsatt fra flere av de reisende samt
kommentarene fra arrangøren, programmet for turen og de bildene som er vedlagt.
Partene er enige om at turen ikke ble som forespeilet, blant annet når det gjelder
hotellstandard, transport på vei og deler av det programmet som var forespeilet i
Kohima.  Partene er videre enige om at klagerne har krav på et prisavslag, men er uenige
om avslagets størrelse.  Arrangøren har tilbakebetalt kr. 6.000 til alle gjestene, blant
annet fordi det erkjennes at hotellstandarden ikke holdt mål i Jorhat.

Etter å ha lest alle kommentarer sitter nemnda igjen med et inntrykk av at turen var
dårlig forberedt fra Escapes side.  Det var med en erfaren reiseleder, men vedkommende
hadde ingen erfaring fra det området av India som ble besøkt.  Det er videre et inntrykk
at arrangøren overlot for mye av planlegging og tilrettelegging til sin agent og unnlot
å undersøke forholdene selv i tilstrekkelig grad.  Gjestene bodde blant annet på et
hotell som var under rivning i forbindelse med bygging av en motorvei.  Taket ble i
følge gjestene støttet opp av en bambusstokk, og lokale beboere kunne ikke skjønne
at hotellet ble utleid.  For nemnda ser det ikke ut til at arrangøren har tatt selvkritikk
på dette. Med de til dels grove manglene bostedene frembød fremstår som en lite
gjennomtenkt kommentar at gjestene ville ha fått toalettpapir hvis reiselederen hadde
blitt kontaktet. 

Klagerne anfører at reisen i utgangspunktet var overpriset.  Nemnda tar ikke standpunkt
til dette.  Bestilling av en ferietur er en frivillig sak. Turens pris fremgikk av programmet.
Det bør imidlertid være et visst samsvar mellom pris og kvalitet, både på opplevelser og
på totalleveransen.

Sett i dette lys finner nemnda etter en samlet vurdering at turen led av mangler.
I utgangspunktet var de reisende forespeilet at overnattingsstedene skulle ha
mellomklassestandard, men at reiselederen ofte valgte høyere standard enn andre på
turene.

Etter nemndas syn ble fire netter tilbrakt under uakseptable forhold. Det samme
gjelder første natt på hotellet i Kolkata. Bilturene tok mye lengre tid enn planlagt  slik
at man ikke rakk innlagt program, og opplevelsen av hasardiøs kjøring i stor trafikk
på dårlige veier gjorde transportetappene utfordrende.  Det legges videre til grunn at
festivalprogrammet, som var et høydepunkt under reisen, ble forkortet/amputert.   Etter
nemndas syn må arrangøren lastes for dette. For nemnda ser det ut til at det ble gjort
et lite vellykket forarbeid. Om dette skyldes agenten eller arrangøren er uinteressant
i erstatningssammenheng. Arrangøren hefter for agentens eventuelle manglende
kunnskap om området og overnattingstilbudene.  

Etter nemndas vurdering var 5 av de 15 dagene reisen varte beheftet med store mangler
og ubehag. Reisens pris er oppgitt til kr. 104.560 for to personer, eller kr. 52.280 per
person.Nemnda finner etter en samlet vurdering at klagerne bør få et prisavslag på kr.
20.000, som utgjør noe under 40% av reisens pris. Til fradrag går kr. 6.000 som allerede
er utbetalt.

Vedtak

Pakkereisenemnda anbefaler at det blir gitt et prisavslag på kr. 20.000. Til fradrag går kr.
6.000 som allerede er utbetalt.