Vedtak i Transportklagenemnda
- Kollektivreiser

Sammendrag

Refusjon av utgifter til togbillett som følge av forsinket buss.

Dato
08.05.2020

Saksnummer
2020-00491

Tjenesteytere
Nor-way Bussekspress

Klager har i det vesentlige anført

Klager skulle reise fra Notodden til Bergen med buss den 29.januar 2020 med avgang
kl 01:10 og ankomst i Bergen kl. 08:25. Det var et planlagt bussbytte på Seljestad
Vektstasjon, men bussen fra Notodden til Seljestad ble forsinket som følge av en
trafikkulykke. Klager rakk derfor ikke den opprinnelige bussen, men han og de andre
reisende ble etter hvert hentet av en annen buss. Denne bussen skulle imidlertid kun
til Odda. Klager ankom Odda kl. 06:30 og ble bedt om å gå av bussen. Bussjåføren
informerte om at han kunne bruke Skyss-appen til å komme seg til Bergen på egenhånd
og klager fikk to alternative reiseruter fra sjåføren. Alternativ 1 var å vente til kl. 09:35
på Odda busstasjon for å ta buss til Bergen med ankomst kl. 13:24. Alternativ 2 var å ta
buss til Voss kl. 07:15, for deretter å ta toget til Bergen med ankomst kl. 12.00. Klager
ble opplyst om at billetten hans ikke inkluderte togbillett og at han selv måtte betale
for å komme seg til Bergen. Klager valgte alternativ 2 da denne reiseruten medførte
minst forsinkelse. Klager anfører at han betalte bussbillett for hele turen til Bergen, og at
togbilletten derfor bør erstattes ettersom busselskapet ikke fikk satt inn noe alternativ
transport.

Klager krever refundert kr 162 for togbilletten som følge av forsinkelsen.

Tjenesteyterne har i det vesentlige anført
Nor-Way Bussekspress har ikke inngitt tilsvar i saken.

Nemnda bemerker

Klager krever refundert utgifter til togbillett da bussen fra Notodden til Seljestad var
forsinket, slik at han ikke rakk den planlagte bussavgangen til Bergen.

Nor-Way har en reisegaranti som på visse vilkår gir rett til å få refundert utgifter ved
forsinkelser. Ved forsinkelser på 60 minutter eller mer ved reiser på mer enn 3 timer
refunderes utgifter med inntil kr 1 100. Imidlertid gjelder ikke reisegarantien dersom
forsinkelsen skyldes forhold utenfor Nor-Ways kontroll.
I dette tilfelle skyldtes forsinkelsen en trafikkulykke, noe som klart må kunne sies å ligge
utenfor Nor-Ways kontroll. Reisegarantien vil derfor ikke komme til anvendelse.

Nemnda kan følgelig ikke se at klager har krav på å få refundert utgiften til togbilletten.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.

Ikke medhold