Vedtak i Pakkereisenemnda

Sammendrag

Saken gjelder dårlig renhold, Sharm el Sheikh.

Dato
18.09.2013

Saksnummer
310/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: 18.890,-

Saken gjelder:

Saken gjelder dårlig renhold, Sharm el Sheikh.

Klager anfører at de først fikk et rom som var svært skittent. Den ene av ektefellene
fikk moskitostikk og måtte kjøpe kortison og insektsspray for 1000EGP.

Etter å ha klaget til resepsjonen fikk de nytt rom, som var bedre, men problemet var det
samme. Etter hvert oppdaget de at balkongdøren ikke lot seg lukke helt. De fikk da igjen bytte
til et rom som lå nærmere sjøen og det var bedre.

Ving har anført at vinteren er en «myggsesong» og det ble det opplyst om e en e-post
før avreise. Imidlertid er det bekreftet at det i en periode var større forekomster av
mygg enn vanlig. På grunn av ulempene med å bytte rom fordi rengjøringen ikke var
tilfredsstillende, har Ving tilbudt kr.1.000,- i prisavslag per person.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at gjesten har meldt fra. Insekter av forskjellig slag er noe gjester må være
forberedt på ved reisen til Syden og utgjør normalt ikke en mangel ved reisen hvis det ikke har
ekstraordinært omfang.

Vanlig måte å bekjempe insekter på er ved spraying, som ofte må gjentas.

I dette tilfelle synes insektplagen i en periode å ha vært større enn normalt, noe som muligens
ble forsterket ved at det var en glippe ved lukking av balkongdøren. Ving har også erkjent at
rengjøringen av det første rommet ikke var helt tilfredsstillende. Etter en helhetsvurdering
har nemnda likevel kommet til at Vings tilbud om et prisavslag på til sammen kr.2.000,- er en
passende kompensasjon.

Vedtak:

Reklamasjonsnemnda kan ikke anbefale prisavslag utover det som er tilbudt.

Vedtaket var enstemmig.