Vedtak i Transportklagenemnda - Fly

Sammendrag

Krav om refusjon av utgifter til mat i forbindelse med forsinket avgang.

Dato
20.10.2022

Saksnummer
2022-00675

Tjenesteytere
SAS

Klager har i det vesentlige anført

Klager skulle reise med SK284 fra Bergen til Oslo den 31. mars 2022 kl. 18.20. Da klager
var på flyplassen fikk passasjerene først beskjed om at flyet var forsinket. Etter ca 1 1/2
time fikk de så beskjed om at flyet var kansellert. Mens klager ventet på ny avgang kl.
20.45 kjøpte hun mat og drikke for kr 296. Plutselig ble navnet hennes ropt opp med
beskjed om at gaten stengte om ett minutt. Klager mistenker at hennes sølvmedlemskap
hos SAS gjorde at hun fikk plass på et tidligere fly som gikk ca. 19.15-19.30. Klager sendte
krav om dekning av utgiften til mat og drikke til SAS.

I sitt svar til klager avviste SAS kravet og viste til at flyvningen ble kansellert som følge
av sykdom blant kabinansatte og at forsinkelsen ble på under to timer for klager slik at
flyselskapet dermed ikke var ansvarlig for å tilby mat og drikke i ventetiden. .

Klager krever utgiften til mat refundert med kr 296.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. SAS har ikke
svart nemnda og dermed ikke dokumentertt årsaken til kanselleringen. Klager har etter
dette krav på standarderstatning på 250 euro, som skal halveres etter artikkel 7, 2 ledd
bokstav a.

I tilfeller hvor et fly kanselleres og passasjeren blir booket om til en senere avgang, har
passasjeren rett til å få dekket rimelige utgifter til mat og alkoholfri drikke i ventetiden,
jf. EU-forordning 261/2004 artikkel 9, jf. artikkel 5. Klager hadde opprinnelig avgang kl.
18.20 og har i sin klage oppgitt at hun først fikk ny avgang kl. 20.45. Hun har lagt frem
dokumentasjon på at hun selv måtte dekke mat og drikke i ventetiden med kr 296.

Det følger av EU-domstolens dom i sak C-12/11 McDonagh at klager har rett på
dekning av «nødvendige, passende og rimelige» forpleiningsutgifter. Klager ble først
omrutet til et fly som gjorde at hun ville fått en ventetid som ville gitt henne rett på
forpleiningsutgifter. Klager handlet mat og drikke med forventning om mer enn to timers
ventetid. Flyselskapet valgte deretter å tildele klager en plass på en tidligere avgang som
medførte en ventetid på mindre enn to timer. Nemnda mener at hun i en slik situasjon
har rett på dekning av utgifter til mat og drikke som hun allerede hadde pådratt seg
i forventning om en lengre ventetid. Klager har som følge av dette rett til refusjon av
utgiften på kr. 296.

Vedtak

Transportklagenemnda anbefaler at SAS utbetaler standarderstatning på 125 euro, samt
refunderer kr. 296 til klager.