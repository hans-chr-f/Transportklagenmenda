Vedtak i Transportklagenemnda - Fly

Sammendrag

Krav om erstatning av ødelagt koffert.

Dato
27.04.2023

Saksnummer
2022-03127

Tjenesteytere
Etihad Airways

Klager har i det vesentlige anført

Klager (to passasjerer) hadde bestilt reise Islamabad-Abu Dhabi-London med avreise 20.
oktober 2022. Etihad Airways var flyselskapet og flybilletten ble kjøpt gjennom Ticket.no.

Da klager ankommer London Heathrow lufthavn, oppdager klager at den ene kofferten
har blitt ødelagt. Det blir opprettet en PIR-rapport med en gang den 20. oktober 2022.
Den 22. oktober 2022 sender klager en skriftlig klage til Etihad Airways, men får ikke
medhold.

Klager har fått en skriflig bekreftelse fra leverandør Morris om at kofferten ikke kan
repareres.

Klager krever en ny, tilsvarende koffert eller prisen på kofferten i erstatning.

Tjenesteyterne har i det vesentlige anført
Etihad Airways har, tross oppfordring, ikke kommet med tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. 

Etihad Airways har, tross oppfordring, ikke avgitt uttalelse til nemnda. Derfor vil klagers
anførsler legges til grunn.

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt. 

Nemnda legger til grunn at det oppstod skade på klagers bagasje da den ble transportert
av Etihad Airways på EY19 den 20. oktober 2022. Det vises til fremlagt skaderapport
(PIR) utskrevet på flyplassen i London hvor det står at sidehåndtaket på kofferten er
ødelagt. Klager har forklart at kofferten er ødelagt og har fremlagt bilder av den skadede
kofferten.

Nemnda bemerker også at etter luftfartsloven § 10-26 må man sende inn klage
umiddelbart etter at skaden oppdages og senest innen 7 dager. Klager har opplyst at det
ble sendt inn en klage den 22. oktober 2022, altså 2 dager etter reisen. I saken foreligger
det ikke et dokument som viser datoen klager sendte inn klagen på til tross for at klager
har blitt oppfordret til å dokumentere dette. Etihad Airways har svart klager og vist til
egne retningslinjer om at de ikke er ansvarlige for den type skader på bagasje. Da Etihad
Airways ikke har kommet med innvendinger tilknyttet klagefristen, legger nemnda til
grunn at klager har klaget innen 7 dager. 

I dette tilfellet mener nemnda at klager har sannsynliggjort at skaden skjedde mens
kofferten var i flyselskapets varetekt. Klager har også lagt ved dokumentasjon på at
kofferten ikke kan repareres, og at en ny, tilsvarende koffert koster 3 000 NOK.

Nemnda legger til grunn at klager fikk kofferten "Novastream" den 1. mars 2022 med
innkjøpspris 1 329 NOK ifølge vedlagt kvittering. I tråd med nemndspraksis gjøres det et
aldersfradrag på 10 % for hvert år klager har eid kofferten. Klager hadde på tidspunktet
for reisen ikke eid kofferten i mer enn ett år, derfor gjøres det ikke noe aldersfradrag.

Nemnda mener at klager har krav på å få erstattet verdien av den ødelagte kofferten
tilsvarende innkjøpsprisen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Etihad Airways utbetaler 1 329 NOK til klager som
erstatning for ødelagt koffert.