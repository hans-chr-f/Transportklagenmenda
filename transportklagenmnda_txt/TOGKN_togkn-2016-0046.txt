Vedtak i Transportklagenemnda
- Kollektivreiser

Sammendrag

Refusjon av ilagt gebyr pga forskjelligbehandling og at Ruter beklager diskriminering.

Dato
17.11.2016

Saksnummer
046/16 K

Tjenesteyter
Ruter

Klager har i det vesentlige anført: 9. mai tok klager t-banen fra Oppsal til Tveita. På
Tveita stasjon var det billettkontroll og klager ble ilagt gebyr for manglende billett som
klager godtok. Samme kontrollør sjekket også billetten til en norsk dame, men hun ble
ikke ilagt gebyr og fikk i stedet en advarsel.

Klager opplever kontrollreglene blir forskjellig praktisert: Er man mann med en annen
hudfarge, så får man forelegg.

Klager benytter ofte offentlig kommunikasjon og har aldri fått gebyr. Klager undrer seg over at
det ikke ble utvist skjønn i hans sak, siden han ikke har noen anmerkninger hos Ruter. Videre
opplever klager at forskjellsbehandlingen skyldes fordi han ikke er etnisk norsk.

Klager mener at etnisitet og kjønn bestemmer utfallet av en billettkontroll. Klager legger til at
kontrolløren var en etnisk norsk mann.

Klager krever at gebyret frafalles.

Ruter har i det vesentlige anført:

Klager ble stoppet i billettkontroll 11. april 16 han kunne ikke fremvise gyldig billett og ble ilagt
et gebyr. Reisekortet hans ble sjekket i kontrollen dette inneholdt reisepenger, men beløpet
var for lavt til at billett kunne bli trukket, under 32 kr.

Klager henvendte seg til Ruters kundesenter 24. april 16. og skrev der en klage på gebyret.
Han forklarer her at han la reisekortet på kortleser, men at denne ikke fungerte. Ruter antar
at han mener at han fikk rødt lys. Grunnen til at han fikk det var at det ikke var nok penger
i reisekortet slik at det kunne trekkes penger for en billett. Kortleseren har altså fungert slik
den skulle. Det er klagers ansvar å sørge for at det er nok penger på reisekortet slik at han får
betalt for reisen sin. Gebyret er sålede korrekt ilagt. Gebyret ble derfor opprettholdt 11. mai
16.

Klager viser til en annen kunde som ble stoppet i samme kontroll, men som kun fikk en
advarsel, og mener dette er forskjellsbehandling, og antyder at dette har med kjønn eller
etnisitet å gjøre. Det er vanskelig for Ruter å ta stilling til slike påstander uten at Ruter
kjenner alle detaljer i saken. At utfallet ble ulikt mener Ruter ikke har med hverken kjønn eller
etnisitet å gjøre, men at dette er en vurdering kontrollør har tatt utfra de opplysningene som
kontrolløren har funnet.

På generelt grunnlag kan Ruter si at Ruters kontrollører utviser skjønn, de sjekker gjerne flere
ting, som betalingshistorikk og om det tidligere er utsted gebyr på vedkommende. I noen
tilfeller velger de å gi en advarsel. Da blir det skrevet gebyr som blir registrert, men gebyret
registreres som frafalt i kontrollen, dette for at Ruter skal kunne se det dersom vedkommende
blir stoppet igjen. At man opplever at utfallet blir et annet for en annen kunde, er uansett ikke
grunn for frafall i denne saken.

På bakgrunn av dette kan Ruter ikke etterkommet kravet om frafall av gebyr.

Nemnda bemerker:

Klager ble påtruffet ved billettkontroll på T-banen uten gyldig billett og ble ilagt gebyr.

Det fremgår av Ruters transportvedtekt punkt 5 at den reisende plikter å ha gyldig billett før
ombordstigning eller før man passerer kontrollsoner.

Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at vilkårene for å ilegge gebyr var til stede.

Klager har akseptert gebyret, men hevder at kontrollreglene blir forskjellig praktisert blant
annet avhengig av kjønn og etnisk bakgrunn, og at han bare burde fått en advarsel.

Nemnda viser til at Ruter praktiserer reglene med et visst skjønn ut fra de konkrete
omstendigheter. Opplysningene i saken gir ikke grunnlag for å vurdere klagers situasjon
sammenlignet med den reisende som han hevder bare fikk advarsel. Uansett kan det forhold
at en annen reisende kun fikk advarsel ikke gi grunnlag for frafall av gebyret.

Nemnda finner ikke grunnlag for å anbefale at gebyret slettes.

Vedtak:

Transportklagenemnda Kollektivtransport finner ikke å kunne anbefale at klager gis medhold i
sletting av gebyret.

Vedtaket er enstemmig.