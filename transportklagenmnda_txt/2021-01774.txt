Vedtak i Transportklagenemnda
- Kollektivreiser

Sammendrag

Krav om frafall av gebyr - feil sone

Dato
10.02.2022

Saksnummer
2021-01774

Tjenesteytere
Ruter

Klager har i det vesentlige anført

Klager ble ilagt gebyr 8. oktober 2021. Klagers representant, hennes mor, anfører at
hun sendte to billetter til sin datter på SMS, slik hun pleier å gjøre fra Ruterappen når
datteren skal reise. Representanten anfører at i kontrollen ble billetten til datteren
kansellert av kontrolløren. Representanten forklarer at datteren hennes fortalte at
kontrolløren trykket på billetten på mobilen hennes. 

Representanten forklarer at hun fikk vite i svaret fra Ruter at det var en billett for sone
4, hvilket representanten aldri har kjøpt eller brukt tidligere da hun kun reiser kollektivt
i Oslo. Hun forklarer videre at dersom billetten hadde kostet mer enn 19 kr hadde hun
reagert. 

Representanten forklarer at etter å ha spurt sin sønn om hjelp, så ser hun at sone 4N
gjelder ved området rundt Jessheim. Hennes mor bor på Jessheim, og når hun trykket
på "Kjøp billett" så har appen automatisk valgt posisjon ut ifra området hvor hun befant
seg. Hun forklarer at siden prisen var den samme som i Oslo, så har hun ikke reagert
og antok at det var sone 1 og at billetten gjaldt Oslo. Billetten ble betalt, kansellert av
kontrollør og hun har ikke fått disse pengene tilbakeført. 

Hun vil være påpasselig med å kontrollere dette fra nå av, men synes at dette er lite
brukervennlig. Det skulle vært et minimum at appen kommer med et popup-varsel om at
sone velges ut ifra posisjonen man befinner seg i, og ikke velger posisjon på egenhånd.

Representanten forklarer at hun alltid har kjøpt billett til datteren på denne måten, og
er en lovlydig borger. Representanten vet ikke hva hun skal gjøre nå fordi hun har betalt
til Ruter og gebyret er veldig høyt for noe hun har betalt for. Representanten viser til
innsendt dokumentasjon i saken. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 8. oktober 2021 i en utkontroll på Jernbanetorget T-banestasjon.
Det ble fremvist en enkeltbillett med billettnummer 265612990 for sone 4N som ble
startet opp etter at hun hadde blitt stoppet i utkontrollen. Jernbanetorget T ligger
dessuten i sone 1, så billetten er ikke gyldig for reise her. Det kommer tydelig frem på
innsendt kvittering at billetten er for sone 4N.

Ruter viser til sine reisevilkår, punkt 3:
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 8. oktober 2021 fordi hun ikke kunne fremvise gyldig billett under
billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen. Klager hadde billett, som
ikke var aktivert, for sone 4N og ikke for reise i sone 1 hvor T-banenettet befinner seg.
Vilkårene for å ilegge gebyr var dermed oppfylt. I regelverket er det ingen unntak fra
denne regel. 

Nemnda viser til at den reisende selv har ansvaret for å kjøpe riktig billettkategori og for
riktig sone.

Nemnda har forståelse for at klager opplever tilleggsavgiften som en streng reaksjon i
og med at prisen for de sonene var den samme. Ut fra reiseforetakenes behov er det
imidlertid behov for en konsekvent praksis da kontrollører ikke har oversikt over hvor
den reisende begynte reisen og at det kan være ulike årsaker til at reisende ikke har
billett for riktig sone. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.