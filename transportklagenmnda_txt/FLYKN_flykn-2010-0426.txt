Vedtak i Transportklagenemnda - Fly

Sammendrag

Krav om refusjon av billetter

Dato
15.09.2011

Saksnummer
426/10F

Tjenesteyter
Travellink AB

Krav om refusjon av billetter

Klager har i det vesentlige anført:

Klager hadde billetter med Norwegian fra Antalya til Oslo den 17. april 2010. Flyturen
ble avlyst pga. aske. Alternativ hjemreise ble da bestilt. Klager bestilte reise fra Antalya til
Istanbul 20. april og videre samme dag fra Istanbul til Barcelona kl. 08:25, ref.: 3ZDJ7X. Begge
strekningene var med Türkish Airlines.

Om morgenen den 19. april var det klart at det var store muligheter for at fly kunne lande i
Praha eller Hamburg. Flybillettene til Istanbul og Barcelona ble da avbestilt. Antalya - Istanbul
ble kjøpt direkte hos flyselskapet, og klager lyktes med å få denne strekningen kansellert og
refundert.

Da strekningen mellom Istanbul - Barcelona var kjøpt via Travellink fikk ikke klager avbestilt
denne direkte hos flyselskapet. Han fikk beskjed om å henvende seg til Travellink.

Klager ringte gjentatte ganger til Travellink den 19. april, men kom ikke gjennom på telefon
grunnet stor pågang som følge av vulkanutbrudd på Island.

Han sendte derfor en skriftlig avbestilling per e-post kl. 09:15 og kl. 10:27 og den 19. april. Det
vises til klagers brev.

Når billetter kanselleres minst 12 timer før avreise er det full refusjon minus gebyr på 50
Tyrkiske Lire.

Klager krever full refusjon av billettene mellom Istanbul og Barcelona minus 50 Tyrkiske Lire.

Travellink AB har i det vesentlige anført:

Billetter med referanse 3ZDJ7X gikk som normalt og ble ikke kansellert som følge av
askeskyen. Da flyreisen ikke ble avbestilt, får Travellink ikke noen penger tilbake fra
flyselskapet. Travellink kan derfor ikke refundere billettutgiftene til klager.

Klager sendte en avbestilling per e-post. I det autosvar klager fikk står det at Travellink har en
gjennomsnittlig svartid på 48 timer om det ikke er helg. Dessuten står det at avbestilling kun
kan skje per telefon.

Travellink beklager lang ventetid på telefonen i denne perioden. Hadde klager ventet på
telefonen ville han fått svar til slutt. Klager valgte å ikke vente på telefonen og fikk derfor
heller ikke snakket med noen.

Da billettene ikke ble kansellert i tide kan de dessverre heller ikke refunderes.

Travellink avviser klagers krav.

Nemnda bemerker:

Billettene med Türkish Airlines fra Istanbul til Barcelona den 20. april 2010 var kjøpt gjennom
Travellink. Det innebærer av eventuell avbestilling/endring av billetter måtte skje gjennom
Travellink.

Billettene måtte i henhold til Travellinks vilkår avbestilles senest 12 timer før avreise, dvs.
senest 19. april kl 20.25. Nemnda legger på bakgrunn av de foreliggende opplysninger til
grunn at klager forsøkte gjentatte ganger å komme i kontakt med Travellink på telefonen
innen fristens utløp uten at det lyktes. Klager forsøkte også å avbestille billettene per e-post.

Travellink hevder på sin side at det var veldig lang kø på telefonen, men at alle som ventet ville
få svar - men det tok tid. Travellink har ikke opplyst hvor lenge man måtte vente i telefon for å
få svar.

Situasjonen var ekstraordinær pga askeskyen fra Island. Mange passasjerer var berørt, og
mange trengte hjelp samtidig. Situasjonen bød således på store utfordringer for passasjerer,
flyselskap og reisebyråer. I en slik situasjon måtte man kunne forvente at den profesjonelle
part, her Travellink, iverksatte en rekke tiltak for å svare kundene raskest mulig. Man måtte
også kunne forvente at man gjorde forsøk på å prioritere de forskjellige behov herunder
besvarelse av e-poster.

Travellink har ikke opplyst hva som ble gjort for å imøtekomme det store behovet for hjelp,
hvilke prioriteringer som ble foretatt osv. Nemnda har ved den videre vurdering av saken delt
seg i et flertall og et mindretall.

Nemndas flertall, lederen og forbrukernes representanter, finner etter en samlet
vurdering ikke godtgjort at Travellink gjorde det man kunne forvente av en profesjonell
aktør i den oppståtte situasjon. Travellink var klar over at klagers billetter måtte
avbestilles innen en bestemt frist, og de ble varslet gjennom klagers e-poster ca 11
timer forut for fristen. Travellink var videre klar over at det var lang ventetid på
telefonen, og de burde da etter flertallets vurdering tatt i betraktning at kundene
i en slik spesiell situasjon var nødt til å forsøke kommunikasjon per e-post. Ved sin
håndtering av situasjonen påførte Travellink klager et tap ved at flybillettene ikke
ble avbestilt. Flertallet anbefaler av denne grunn at Travellink erstatter utgiftene til
flybillettene. Til fradrag går det ordinære avbestillingsgebyret.

Mindretallet, flyselskapenes representanter, har et annet syn på saken.

Klager ønsket å avbestille reisen, og ringte til Travellink gjentatte ganger mellom klokken
0915-1027 den 19. april, men fikk ikke svar på telefon. Som en direkte konsekvens av den
unike situasjon som rådet under «aske perioden» var det generelt lang svartid hos formidlere
av flybilletter og flyselskaper.

Travellink har anført at de svarte alle som ringte til de. Klager valgte å ikke vente på svar slik
at reisen kunne bli avbestilt innen den korte tilgjenglige frist, og sendte i stedet e-post til
Travellink med beskjed om å avbestille reisen. I autosvar/kvittering på denne e-post står det:

Vi svarer deg så fort vi kan og innen 48 timer. Videre står det: avbestillinger skal gjøres over
telefon.

At det ville ta maksimalt anslått tid som angitt i autosvaret før e-posten ble lest/behandlet
med den store pågang som var under «askeperioden» burde klager forstått, og som da ville
være for sent for å effektuere avbestillingen.

Til tross for det høye beløp som kunne gå tapt, valgte klager å avbryte oppringning til
Travellink, og deretter å se bort fra tydelige anvisninger i autosvaret fra Travellink. Mindretallet
kan følgelig ikke se at Travellink skal lastes for det oppståtte tap.

På bakgrunn av flertallets vurderinger traff nemnda slikt

Vedtak:

Flyklagenemnda anbefaler at Travellink erstatter klagers utgifter til flybilletter Istanbul -
Barcelona. Til fradrag går avbestillingsgebyret.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS