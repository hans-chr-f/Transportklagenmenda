Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
29.01.2019

Saksnummer
2018-02085

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY950 fra Oslo lufthavn (OSL) til København
(CPH) 22. november 2017 kl. 19.40. Flyvningen ble kansellert, og klager ble booket om
til en ny flyvning neste dag. På bakgrunn av det ovennevnte har klager fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY950 fra Oslo til København 22. november 2017 ble kansellert.
Kanselleringen skyldtes kraftig snøfall i Oslo-området denne dagen. Snø og regn rammet
flyplasser og luftrommet i Sør-Norge hele denne dagen, og en rekke avganger ble
kansellert eller forsinket som følge av været og senere begrensninger i flytrafikken. 

Berørte passasjerer mottok forpleining og ble informert om forsinkelsen og sine
rettigheter. Klager ble omrutet til en senere avgang. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY950 fra Oslo til København 22. november 2017 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen kraftig snøvær i Sør-Norge denne dagen, som
medførte at en rekke avganger ble forsinket eller kansellert. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Passasjeren ble i dette tilfellet booket om til en
senere avgang neste dag. Nemnda legger til grunn at forsinkelsen for passasjeren ikke
kunne vært unngått selv om alle rimelige tiltak var truffet. Kanselleringen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.