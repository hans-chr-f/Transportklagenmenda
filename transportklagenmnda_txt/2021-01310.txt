Vedtak i Transportklagenemnda - Fly

Sammendrag

Krav om standarderstatning og forsinkelsesrenter grunnet kansellert reise.

Dato
23.02.2022

Saksnummer
2021-01310

Tjenesteytere
Supersaver
KLM
Air France

Klager har i det vesentlige anført

Klager med reisefølge (til sammen to personer) skulle reise fra Bergen til Cancun via
Amsterdam og Mexico City den 3. april 2020 (KL1186, KL685 og KL9004). Returreisen var
fra Cancun til Bergen via Paris og Billund den 13. april 2020 (AF651, AF1264 og AF5554).
Reisen var kjøpt via reisebyrået Supersaver og kostet 21 608 NOK. 

Den 1. april 2020 fikk klager bevis fra KLM om kansellering av flyvningene (både utreise
og retur). Samme dato fikk hun bekreftelse på "travel voucher request". Om klager
husker riktig, kunne hun kun velge "jeg ønsker voucher" eller "jeg har allerede fått hjelp
med min bestiling". Det gikk ikke å velge refusjon. Klager husker ikke helt sikkert, men
hun kan ikke huske at hun aktivt valgte en voucher. 

Den 1. mai 2020 fikk klager en henvendelse fra Supersaver med valg mellom "allerede
fått hjelp" eller voucher. Klager valgte da voucher, da det andre alternativet ikke passer.
Utløpsdato til voucher var 11.01.2021.

Den 17. november 2020 utstedte KLM voucher, men kun for den ene passasjeren.
Gyldighetsperiode var satt til ett år. Klager sendte melding om dette.  Klager sendte
i november 2020 også mail til Supersaver for hjelp til innlogging for å se voucheren.
Hun spurte samtidig om hun kunne få en utsettelse på voucheren. Klager fikk hjelp til
innlogging, men ikke utsettelse av voucheren. I januar 2021 svarte imidlertid Supersaver
at de ville kontakte KLM for refusjon.

Under sakens forberedelse har klager mottatt refusjon av bookingen, totalt 21232,68
NOK (totalbeløpet minus håndteringsgebyret til Supersaver). Klagers gjenstående krav
er forsinkelsesrenter på beløpet. Klager har også sendt inn fullmakt slik at nemnda kan
vurdere om klager har rett til standarderstatning jf. EU-forordning 261/2004.

Tjenesteyterne har i det vesentlige anført
Supersaver har anført følgende:

Marco Polo AS, Supersaver, er en formidler av de reisetjenester, inkludert flybilletter,
som tilbys på hjemmesiden supersaver.no. Supersaver handler kun som en formidler, og
avtalen om flybilletter og flytjenester trer i kraft direkte mellom kunden og flyselskapet.
Supersaver er ikke medleverandør av tjenestene og er ikke part i avtalen mellom kunden
og flyselskapet. Dette innebærer at Supersaver sitt ansvar begrenser seg til formidlingen,
samt eventuelle ekstratjenester (egne tjenester) som kunden kjøper av Supersaver. 

Supersaver sin rolle som formidler er tydelig beskrevet på Supersavers hjemmesider,
samt i reisevilkårene. Klager har bekreftet at reisevilkårene er lest og forstått under
bookingprosessen.

Det nevnes særskilt i vilkårene at:
- Supersaver handler kun som formidler i leveringen av reisetjenestene. 
- Supersaver er ikke part i avtalen mellom kunden og flyselskapet.
- Supersaver har ingen innflytelse på flyselskapets vilkår. 
- Supersaver kan ikke ta ansvar for utførelsen av reisetjenestene.
- Supersaver kan kun formidle refusjoner som de har fått i retur fra det relevante
flyselskapet. 

Supersaver viser til vedlagt fil for fullstendige reisevilkår.

Den 11. januar 2020 booket klager en tur/retur-reise for to personer fra Bergen til
Cancun med utførende flyselskap KLM og Air France. Dessverre ble reisen rammet av
situasjonen med covid-19.

Supersaver har på vegne av kunden sendt forespørsel om refusjon til KLM. Dette har de
mottatt. En refusjon ble gjort til klager den 15. september 2021. Klager har fått refundert
21232,68 NOK til klager (hele beløpet, med fradrag av 375 NOK (i henhold til Supersavers
vilkår)). 

Marco Polo AS, Supersaver, avslår kravet om forsinkelsesrente.  Krav om kompensasjon
etter EU-forordning 261/2004 må rettes direkte til flyselskapet, da denne forordningen
ikke kan gjøres gjeldende mot formidlere. 

Air France/KLM har først anført at de ikke kunne finne klager sin booking basert på
saksdokumentene. Supersaver fremla informasjon om PNR-nummer og billettnummer i
saken. Air France/KLM anførte da følgende:

Air France/KLM har mottatt klagers forespørsel om full refusjon av sine billetter grunnet
kanselleringen av KL1186 fra Bergen til Amsterdam den 3. april 2020. I henhold til deres
systemer ble billettene byttet mot vouchere som har blitt fullt ut refundert fra Air France/
KLM sin side, til reisebyrået, den 7. februar 2021. Det vises til fremlagt dokumentasjon på
dette.

Nemnda bemerker

Kansellering gir rett til standarderstatning med mindre det kan godtgjøres at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at flere av klagers flyvninger ble kansellert, både på utreisen
og returreisen. Basert på Supersaver sitt tilsvar om at reisen ble rammet av covid-19,
samt tidspunktet for kanselleringene, mener nemnda det er overveiende sannsynlig
at pandemien var årsaken til kanselleringene av klagers flyvninger. I april 2020 anser
nemnda dette som en ekstraordinær situasjon, og mener at det ikke er grunnlag for
standardkompensasjon.

Ved kansellering har passasjeren valget mellom refusjon av den fulle billettprisen,
eller omruting snarest mulig til bestemmelsesstedet på tilsvarende transportvilkår,
jf. forordningens artikkel 8. Dette gjelder uavhengig av årsaken til flyselskapets
kansellering.  Klager har i denne saken mottatt refusjon av billettene. Supersaver har
tatt et håndteringsgebyr på 350 NOK. Uavhengig av reisebyråets vilkår er nemnda av
den oppfatning at et slikt administrativt gebyr er urimelig når det er flyselskapet som
kansellerer reisen, jf. avtaleloven § 36. Nemnda anbefaler med dette at Supersaver
refunderer 350 NOK til klager.

Klager har i tillegg krevd forsinkelsesrenter. I henhold til forsinkelsesrenteloven § 2
kan en fordringshaver kreve rente etter forsinkelsesrenteloven når kravet ikke innfris
ved forfall. Nemnda har ikke fått opplyst når flyvningen ble kansellert, og beregner
derfor i dette tilfellet renten fra syv dager etter at klager fremsatte sitt refusjonskrav, jf
forordningen art 8.

Klager krevde full refusjon den 4. april 2020, og KLM refunderte til reisebyrået 7. februar
2021. Det er flyselskapet som er ansvarsobjekt etter forordningen, og er ansvarlig for at
klager mottar sin refusjon. Nemnda mener derfor at KLM er ansvarlig overfor klager for
å betale forsinkelsesrenter frem til klager mottar betaling, selv om byrået ikke betalte til
klager før 15. september 2021. Reisebyrået er ansvarlig for å betale forsinkelsesrenter på
håndteringsgebyret, som fremdeles ikke er tilbakebetalt.

Forbrukerrepresentant Borgar fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at KLM betaler forsinkelsesrenter på billettkostnaden
fra 3. april 2020 til 15. september 2021. Nemnda anbefaler videre at Supersaver
refunderer håndteringsgebyret på kr 350, med tillegg av forsinkelsesrenter, fra 3. april
2020 til betaling skjer.