Vedtak i Transportklagenemnda - Fly

Sammendrag

Krav om standarderstatning for kansellert reise.

Dato
17.04.2023

Saksnummer
2022-02539

Tjenesteytere
KLM

Klager har i det vesentlige anført

Klager hadde en billett med KLM og skulle reise den 9. april 2022 fra Stavanger kl. 06.20
via Amsterdam med ankomst Split kl. 12.05. Den 28. mars mottok klager en e-post fra
flyselskapet med beskjed om at flyvningen KL1945 mellom Amsterdam og Split var
kansellert. Hun ble omrutet til neste dag og ankom Split 1 døgn forsinket. 

Klager fremsatte krav om standarderstatning for kansellert reise i henhold til EU-
forordning 261/2004 til KLM. Flyselskapet har svart at kanselleringen skjedde 14
dager før avreise og at klager dermed ikke har rett på erstatning. Klager viser til at
kanselleringen skjedde 28. mars, altså 12 dager før avreise, og fastholder sitt krav om
erstatning.

Tjenesteyterne har i det vesentlige anført
KLM har inngitt tilsvar til nemnda etter fristen. 

Flyselskapet beklager at de har gitt feil svar til klager. Flyvningen KL1945 ble kansellert
den 28. mars, men årsaken til kanselleringen var covid-19 pandemien og spredningen
av Omicron varianten av viruset. Dette er en ekstraordinær begivenhet som medfører
at ingen erstatning i henhold til EU-forordning 2621/2004 vil bli utbetalt. KLM viser til
fremlagt dokumentasjon med statistikk om bemanningsproblemene flyselskapet fikk
som følge av utbruddet av denne varianten fra og med desember 2021. KLM viser til at
EU-kommisjonen har i sin veileder om covid-19 pandemien uttalt at indirekte følger av
covid-19 pandemien, slik som mangel på personell til å gjennomføre en flyvning, også
kan utgjøre en ekstraordinær omstendighet. 

KLM har gjennomført tiltak for å unngå kanselleringer, slik som å øke antall reserve
personell og tilkalle personell til å jobbe ekstra, kansellere flyvninger der det fantes
tilfredsstillende omrutingstilbud og færrest mulig passasjerer ville bli berørt. 

På bakgrunn av dette avviser KLM klagers krav om erstatning.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Klager ble informert om ruteendringen mindre enn to
uker før avreise.

KLM har forklart at årsaken til kanselleringen var mangel på personell til å betjene
flyvningen. Flyselskapet har lagt ved tabeller som viser oversikt over frafall blant
flyselskapets crew i perioden 2019- januar/februar 2022, samt vektlagt utbruddet av
den siste varianten av viruset, Omicron, som medførte et stort sykefravær spesielt i
desember 2021 og januar og februar 2022.

Sykdom i besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig og et slikt omfang at flyselskapet ikke har mulighet til å unngå
innstilling av en eller flere avganger. Dette må vurderes konkret.

Nemnda mener at KLM ikke i tilstrekkelig grad har godtgjort at kanselleringen av denne
flyvningen skyldtes ekstraordinære omstendigheter i forordningens forstand, som
ikke kunne vært unngått selv om alle rimelige tiltak var truffet. Nemnda mener at den
dokumentasjon som er fremlagt er for generell ved at det henvises til frafall hos crew
grunnet selvisolering som følge av covid-19 pandemien, uten å knytte dette konkret opp
mot klagers flyvning. Statistikken som er fremlagt gjelder sykefravær t.o.m. februar 2022.
Det er ikke dokumentert at sykefraværet var spesielt høyt den 9. april 2022 da klagers
flyvning ble kansellert. 

Nemnda anbefaler etter dette at KLM utbetaler en standarderstatning på 400 euro til
klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd standardkompensasjon eller annen erstatning, og fra 7 dager etter at klager
har krevd refusjon

Vedtak

Transportklagenemnda anbefaler at KLM utbetaler en standarderstatning på 400 euro til
klager.