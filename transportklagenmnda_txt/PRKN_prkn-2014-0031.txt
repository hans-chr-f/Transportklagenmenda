Vedtak i Pakkereisenemnda

Sammendrag

Mus på hotellrommet.

Dato
..

Saksnummer
31/14P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Reisemål: Tenerife

Antall reisende: 2

Reisens pris: 5.982,-

Tidsrom: 171113 - 241113

Saken gjelder:

Mus på hotellrommet.

Klageren oppdaget en mus på badet den tredje natten på hotellet. De tok kontakt med
reiselederen, som flyttet dem til et annet hotell. Klageren ville ikke flytte tilbake til
det opprinnelige hotellet da han og samboeren ble bedt om det. De fikk da bo på hotell
Bellavista frem til hjemreise. De krever kompensasjon for tort og svie og dekning av alle
utgifter i forbindelse med hotellbyttet.

Klageren har fått overført kr 1.200,- fra reisearrangøren. Han mener at han bør få erstattet
halve reisens pris, nemlig kr 3.000,-.

Apollo Reiser AS har kompensert gjestene med kr 2.700,- til dekning av
ekstraomkostninger ved hotellbytte og for ulempen med musen. Gjestene ble flyttet
til et annet hotell den første natten fordi det ikke var ledig rom på hotell Bellavista.
Dagen etter ville de ikke flytte tilbake, og ble derfor boende på hotell Pez Azul resten av
oppholdet. Klageren har hatt et utlegg i forbindelse med dette på ca. kr 1.700,-. I tillegg
er det gitt en kompensasjon på kr 500,- pr. gjest. Reisens totale pris var kr 5.946,-.

Nemnda bemerker:

Det er ikke hyggelig å møte en mus på badet. Etter nemndas syn var dette imidlertid et
hendelig uhell, som ikke kan karakteriseres som en mangel ved reisen.

Nemnda bemerker at mus er ett av de mest utbredte skadedyrene i verden, også i Norge.

Reisearrangøren har opplyst at de ikke tidligere har fått klage på det samme forholdet på
reisemålet.

Etter nemndas syn ble saken godt ivaretatt av reisearrangøren, som etter å ha blitt oppringt
ca. kl. 03.30 om natten, greide å skaffe rom på et annet hotell, hvor gjestene etter eget ønske
fikk fortsette å bo frem til avreise.

Nemnda finner at den kompensasjon som er utbetalt er tilstrekkelig i dette tilfellet.

Vedtak:

Reklamasjonsnemnda for pakkereiser kan ikke anbefale at det blir gitt ytterligere
kompensasjon ut over de kr 2.700,- som allerede er utbetalt.

Vedtaket var enstemmig.