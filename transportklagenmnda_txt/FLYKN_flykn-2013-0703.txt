Vedtak i Transportklagenemnda - Fly

Sammendrag

Krav om erstatning for forsinkelse samt
kompensasjon for reise med annen flytype enn bestilt.

Dato
28.04.2014

Saksnummer
703/13F

Tjenesteyter
Norwegian Air Shuttle ASA

Krav om erstatning for forsinkelse samt kompensasjon for reise med annen flytype enn
bestilt.

Klager har i det vesentlige anført:

Klager bestilte en reise Oslo - New York t/r med Norwegian for reise 2. - 10. juni 2013. Det ble
ved bestilling annonserte at ruten skulle flys med Norwegians nyinnkjøpte fly, Dreamliner,
men klager endte opp med å reise med en annen flytype uten underholdningstilbud om bord.
I tillegg var flyet over fem timer forsinket på utreisen.

Klager ble ikke informert om tidsforskjell før avreise, han og hans reisefølge mistet derfor
en dags arbeidsinntekt hver på returen. På klagers billett står det at de skulle lande i Oslo kl.
10:20 den 10. juni. Dette stemte ikke.

Klager stiller seg svært kritisk til at Norwegian har solgt han et produkt de ikke kunne
levere. Mat og service om bord var elendig. Klager krever kompensasjon i form av refusjon
av flybillettene. Videre krever klager erstatning for tapt arbeidsinntekt, samt refusjon av
telefonutgifter.

Det vises for øvrig til klagers brev.

Norwegian har i det vesentlige anført:

DY7001 var forsinket 4 timer 56 minutter grunnet sent ankommet fly. Flyet som kom fra
Bangkok ble forsinket som følge av manglende merking, et krav som kom fra Thailandske
myndigheter like før avgang fra Bangkok. I tillegg var det problemer med catering, og det var
restriksjoner i luftrommet.

Da det den 20. mars ble klart at Dreamliner imidlertid ble satt på bakken, informerte
Norwegian passasjerene om at en annen flytype nå ville operere ruten, Hi Fly. De passasjerene
som ønsket det kunne avbryte reisen mot full refusjon, eller endret avreisedatoene.

På klagers billett står det at avreise fra New York var 10. juni kl. 21:00. Tidspunkt vil alltid være
oppgitt i lokaltid, og med tidsdifferansen landet klager i Oslo kl. 10:20 den 11. juni. Det er ikke
mulig at et fly som tar av fra New York om kvelden kan lande på morgenen i Oslo samme dag.

På grunnlag av ovennevnte kan Norwegian dessverre ikke imøtekomme klagers krav om
kompensasjon eller refusjon av benyttede billetter.

Norwegian ønsker å refundere klagers telefonutgifter, men kan dessverre ikke imøtekomme
hans krav utover dette.

Det vises for øvrig til Norwegians brev.

Nemnda bemerker:

Det fremkommer av klagers billett at avreise fra New York er 10. juni 2013. Ankomst
Gardermoen er oppgitt til 10.20. Det er vanlig å oppgi lokal tid i billetter/reisebekreftelser. Sett
hen til at Norge ligger foran USA i tid, burde det etter nemndas vurdering fremstå som klart at
ankomst Gardermoen var den 11. juni. At klager misforstod dette, kan ikke Norwegian lastes
for.

Klager har krevd refusjon av billettene og erstatning som følge av forsinkelsen.

Nemnda legger på bakgrunn av de foreliggende opplysninger til grunn at flygningen
ble forsinket slik at klagerne kom frem til Oslo 4 timer og 56 minutter etter planlagt
ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Norwegian har opplyst at forsinkelsen skyldtes «sent ankommet fly som følge av forsinkelse
på forutgående avgang på grunn av manglende merking, et krav som kom fra thailandske
myndigheter rett før avgang, problemer med catering samt restriksjoner i luftrommet».
Forklaringen er ikke underbygget ved dokumentasjon.

Nemnda er av den oppfatning at Norwegian ikke har godtgjort at forsinkelsen skyldtes en
ekstraordinær omstendighet, og at forsinkelsen således gir rett til standarderstatning på 600
euro per person.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20 /Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem. Norwegian har ikke godtgjort at de har tatt alle forholdsregler som er mulig for
å unngå tapet, jf. ovenfor.

Klager har krevd erstattet tapt arbeidsfortjeneste. Det er uklart for nemnda om klagerne
kunne ha arbeidet deler av dagen selv om flyet hadde ankommet på planlagt tidspunkt (11.
juni kl. 10.20). En eventuelt rett erstatning ville uansett gått inn i standarderstatningen, jf.
forordningen artikkel 12.

Norwegian hadde opprinnelig planlagt å benytte sitt nyinnkjøpte Dreamliner-fly på flygningen.
Grunnet forsinket levering av Dreamlineren, besluttet Norwegian at avgangen skulle opereres
av innleid fly fra selskapet Hi-Fly. Flygningen ble gjennomført med en annen flytype enn
Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda var av den oppfatning at de
som hadde kjøpt billetter før Norwegian besluttet ikke å benytte Dreamlineren på flygningen
hadde rett til prisavslag. Nemnda viser til begrunnelsen gitt i sak 494/13F (FLYKN-2013-494)
som er vedlagt.

Nemnda legger på bakgrunn av de foreliggende opplysninger til grunn at bestillingsdialogen
mellom klager og Norwegian var den samme som det er redegjort for i ovennevnte vedtak.
Nemnda er av den oppfatning at det er et avvik fra det avtalte at klager ikke fikk fly med
Dreamlineren og anbefaler at klager gis et prisavslag på 10 % av billettprisen.

Klagerne gjennomførte flygningen. De ble således fraktet til bestemmelsesstedet og har ikke
rett til tilbakebetaling av billettprisen.

Vedtak:

Transportklagenemnda - fly anbefaler at klagerne gis en standarderstatning på 600 euro per
person. Nemnda anbefaler videre at klager gis et prisavslag på 10 %.

Vedtaket var enstemmig.