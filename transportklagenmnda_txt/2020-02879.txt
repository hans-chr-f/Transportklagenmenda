Vedtak i Transportklagenemnda - Fly

Sammendrag

Krav om refusjon av skatter og avgifter.

Dato
25.03.2021

Saksnummer
2020-02879

Tjenesteytere
Bravofly
SAS
Norwegian Air Shuttle

Klager har i det vesentlige anført

Klager med reisefølge (til sammen syv personer) hadde bestilt reise gjennom Bravofly
fra Bergen til Manchester den 9. april 2020, med hjemreise den 13. april 2020. Utreisen
var med SAS (SK4605) på ett PNR-nummer, mens hjemreisen var på et annet PNR-
nummer med Norwegian (DY 1345). Reisen ble bestilt samlet hos Bravofly. Grunnet
situasjonen med Covid-19 kansellerte klager billettene. De har fått refusjon gjennom sine
forsikringsselskap, utenom skatter og avgifter.

Klager krever refusjon av skatter og avgifter. Klager har forsøkt å kontakte både SAS
og Norwegian per telefon for refusjon, men ble fortalt at dette måtte tas gjennom
reisebyrået. Klager har ikke mottatt svar på sin henvendelse til Bravofly.

Tjenesteyterne har i det vesentlige anført
Bravofly har tross oppfordring ikke fremmet tilsvar for Transportklagenemnda. Det
samme gjelder flyselskapet Norwegian.

SAS har anført følgende:

Ifølge økonomiavdelingen har reisebyrået fått pengene (skatter og avgifter) fra SAS den
31.07.20. Klager må kontakte Bravofly dersom pengene ikke er mottatt.

Nemnda bemerker

Nemnda legger til grunn at klager har fått delvis refusjon av sitt forsikringsselskap, og at
beløpet som gjenstår og kreves dekket er billettenes skatter og avgifter.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skatene og avgiftene kreves bare fra flyselskapet når passasjeren
faktisk velger å reise. Dersom passasjeren ikke benytter seg av sin planlagte reise,
har passasjeren rett til å få refusjon av slike offentlige skatter og flyplassavgifter.
Drivstofftillegget er ikke refunderbart, da det er kun offentlige skatter og avgifter som
ikke påløper som refunderes.

Nemnda anbefaler at SAS og Norwegian tilbakebetaler refunderbare skatter og avgifter
direkte til klager da verken nemnda eller klager får kontakt med eller hjelp av Bravofly.

Vedtak

Transportklagenemnda-fly anbefaler at SAS og Norwegian tilbakebetaler refunderbare
skatter og avgifter direkte til klager.