Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
08.06.2012

Saksnummer
644/11F

Tjenesteyter
Widerøes Flyveselskap AS

Krav om erstatning grunnet nektet ombordstigning.

Klager har i det vesentlige anført:

Klager bestilte reise fra Sandnessjøen til Bodø t/r for reise den 2. november 2011. Utreise med
første fly, og på retur fra Bodø til Sandnessjøen ble klager satt på venteliste på avgangen kl.
19:00.

Da klager sjekket inn i Sandnessjøen om morgenen den 2. november fikk hun spørsmål om
hun også ønsker boardingpass på returen. Klager antok med dette at ventelisten var blitt
bekreftet og takket ja.

Da klager møtte opp til avgangen kl. 19:00 fikk hun beskjed om at hun ikke hadde plass på
flyet. Da det ikke var flere ledige fly den dagen, endte hun opp med å ta nattoget til Mosjøen
og buss videre til Sandnessjøen.

Klager kontaktet personen som sjekket henne inn om morgenen og gav henne
boardingpasset. Vedkommende sa at han ikke fikk opp på skjermen at hun stod på venteliste,
og at han ville ha gitt henne beskjed om dette dersom denne informasjonen kom opp.

Klager stiller seg undrende til hvordan hun kunne få boardingpass på et fly hun ikke hadde
plass på. Klager fikk en lang og slitsom natt på tog og buss og fikk ikke forberedt seg til jobb
dagen etter.

Klager krever kompensasjon for hendelsen.

Widerøe har i det vesentlige anført:

Widerøe beklager at klager ble sendt til Bodø med standby billett på hjemreisen uten å vite
om dette. Klager hadde aldri bekreftet plass på flyet fra Bodø til Sandnessjøen, og ble på
grunn av dette nektet ombordstigning.

Normalt sett refunderes ikke alternativ transport, men Widerøe ønsker i dette tilfelle å gjøre et
unntak å refundere klagers togbillett.

Widerøe kan dessverre ikke imøtekomme klagers krav utover dette.

Nemnda bemerker:

En passasjer som møter til innsjekking, men som blir avvist til tross for at hun har en bekreftet
reservasjon på den berørte flygning, har rett til standardkompensasjon etter EU forordning
2004 artikkel 4, jf. artikkel 7.

Nemnda legger på bakgrunn av de foreliggende opplysninger til grunn at klager ikke hadde
en bekreftet reservasjon på flygningen fra Bodø til Sandnessjøen 2. november 2011 kl. 19.00.
Nemnda viser til at det fremgår av boardingpasset at klager hadde «standby», dvs. at hun sto
på venteliste.

Avvisningen gir således ikke rett til standarderstatning etter EU forordningen.

Nemnda har forståelse for at klager fikk inntrykk av at hun hadde fått bekreftet plass på flyet.
Nemnda viser til at klager ved utreisen fra Bodø fikk utlevert boardingpass til flygningen.
Koden «SB101» ga ingen mening for klager. Etter nemndas vurdering bør Widerøe bære
ansvaret for misforståelsen og erstatte klager de ekstrautgifter hun (eller klagers arbeidsgiver)
ble påført.

Widerøe har i dette tilfellet refundert flybilletten, og har i tillegg tilbudt seg å refundere
togbilletten. Selv om nemnda har forståelse for at hendelsen skapte stor uleilighet for klager,
gir gjeldende regelverk ikke rett til erstatning for ikke økonomisk tap i et slikt tilfelle. Nemnda
finner etter dette ikke å kunne anbefale erstatning ut over det Widerøe har tilbudt.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines