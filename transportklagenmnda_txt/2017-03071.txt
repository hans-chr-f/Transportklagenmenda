Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.09.2018

Saksnummer
2017-03071

Tjenesteytere
Wizz Air

Klager har i det vesentlige anført

Klager skulle reise fra Torp til Szczecin den 26. februar 2017 kl 18.10 med flight W6 2160.
Avgangen ble kansellert, og klager ble tilbudt ny flyvning to dager senere.

Klager valgte å avbryte reisen og kjøpte ny billett med Norwegian fra Gardermoen til
Berlin. 

Klager krever standarderstatning 250 euro i henhold til EU-forordning 261/2004. Videre
krever han refusjon av ny flybillett, pris PLZ 305, og togbillett fra Torp til Gardermoen,
pris kroner 273.

Tjenesteyterne har i det vesentlige anført
W6 2160 ble kansellert som følge av værforholdene på Torp den dagen, lav sikt. Det vises
til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Wizz Airs kontroll.

Wizz Air ønsker å refundere klagers eventuelle rimelige utgifter til mat, drikke og to
telefon samtaler mot kvitteringer, men kan ikke imøtekomme hans krav utover dette.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Wizz Air har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av lav sikt. 

Klager har etter dette ikke rett til standarderstatning.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Flyselskapets plikt til å omrute, strekker seg utover omruting med eget selskap og
samarbeidspartnere, jf kommisjonens veiledning av 15.06.2016 punkt 4.2.

Klager skulle reise fra Torp til Szczecin den 26. februar 2017 kl 18.10. Flyet ble kansellert
samme dag, og klager ble tilbudt ombooking to dager senere. Klager valgte å takke nei til
tilbudet, og kjøpte ny billett til Berlin fra Gardermoen. 

Nemnda ser det slik at alternativet klager ble tilbudt ikke var omruting snarest mulig.
Selskapet burde etter nemndas syn ha tilbudt klager omruting med annet flyselskap til
Szczecin eller nærliggende byer. 

Nemnda mener etter dette at Wizz Air bør dekke mellomlegget mellom opprinnelige og
nye flybilletter, samt togbillett Torp - Gardermoen.

Vedtak

Transportklagenemnda - fly anbefaler at Wizz Air refunderer mellomlegget mellom
opprinnelige og nye flybilletter, samt togbillett Torp - Gardermoen.