Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.06.2012

Saksnummer
426/11F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Berlevåg til Kirkenes med WF960 den 30. juli 2011 kl. 08:18, og videre til
Oslo samme dag kl. 10:19. WF960 ble kansellert.

I stedet for å skaffe bakketransport til Kirkenes for å rekke flyet derfra, ble klager booket om til
et senere fly fra Berlevåg kl. 13:32 via Tromsø. Klager ankom Oslo 4.5 timer forsinket.

Klager mottok ingen informasjon om sine rettigheter.

Klager krever standarderstatning.

Widerøe har i det vesentlige anført:

WF960 ble kansellert som følge av værforhold, tett tåke. Det vises til værrapport.

Ved kansellering kan passasjeren velge enten ombooking eller full refusjon. Klager valgte her
ombooking til senere avgang.

I henhold til EU forordning 261/2004 er klager dessverre ikke kompensasjonsberettiget da
kanselleringen var forårsaket av ekstraordinær omstendighet som gjorde det uforsvarlig å
operere denne flyvningen.

Widerøe kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av Widerøes log sannsynliggjort at væreforholdene var årsaken
til innstillingene. Nemnda er videre av den oppfatning at værforholdene må karakteriseres
som en ekstraordinær omstendighet og finner det sannsynliggjort at det i den foreliggende
situasjon ikke var mulig for selskapet å unngå kanselleringer. Innstillingen gir følgelig ikke rett
til standarderstatning.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Klager har opplyst at hun ikke fikk noen informasjon på flyplassen. Widerøe har ikke
kommentert dette, og nemnda legger klagers opplysninger til grunn. Nemnda konstaterer at
Widerøe i dette tilfellet ikke har gitt tilfredsstillende informasjon. Manglende informasjon gir i
seg selv ikke rett til erstatning.

Vedtak:

Transportklagenemnda-fly finner ikke å kunne anbefale at klager gis standarderstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines