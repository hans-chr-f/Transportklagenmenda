Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
21.01.2020

Saksnummer
2019-03567

Tjenesteytere
Ruter

Klager har i det vesentlige anført

Klager reiste med bussen den 30. juli 2019 da hun ble ilagt gebyr for manglende billett.
Klager hadde forsøkt å kjøpe billett gjentatte ganger både før og etter hun gikk om bord
midt på bussen, men hver gang hun forsøkte kom det opp en feilmelding. Klager møtte
på kontrollen idet hun gikk på bussen. Klager forklarer at hun viste feilmeldingen til
kontrolløren, men dette tok han ikke hensyn til. Klager forklarer videre at hun deretter sa
at hun ville gå frem til sjåføren for å kjøpe billett siden appen ikke fungerte. Svaret klager
får er at det ikke er mulig siden bussen har begynt å kjøre og at han derfor er nødt til å gi
henne et gebyr. 

Klager mener ileggelsestidspunktet på gebyret og tidspunktene for forsøkene hennes for
å kjøpe billett er feil. 

Klager mener det ikke er første gang Ruter har hatt problemer med appen, da hun har
opplevd å få feilmelding ved betalingsforsøk i tidligere anledninger.

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 30.juli 2019 fordi hun kjøpte sin billett for sent. Billetten
må være bekreftet og nedtellingen startet før man går om bord. Dersom Vipps ikke
fungerer er man selv ansvarlig for å betale på en annen måte eller avstå å bruke
tjenesten. 

Ifølge billetthistorikken er første forsøk på billett kl. 11.40:38, deretter kl. 11.41:27, før
tredje kjøp som blir bekreftet kl. 11:42:59, hvilket er lenge etter påstigning og etter at
kontrollen var startet. Det var ikke noen feil i billettappen på det aktuelle tidspunktet. 

Vi ønsker å legge til at klager mottok et gebyr for nøyaktig samme forhold i februar 2019
og mener derfor at klager burde være klar over konsekvensene det medfører å gå om
bord på et transportmiddel før hun har sørget for å skaffe seg gyldig billett. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på buss den 30.juli 2019 på det grunnlag at hun hadde kjøpt billett
for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til opplysningene i gebyrrapporten om at kontrollen på bussen startet fra
Brannfjellveien holdeplass kl. 11.37.  Det er noe uklart om klager kom på bussen ved
Brannfjellveien eller Ekeberg camping, men dette anses ikke avgjørende for nemndas
vurdering.  

Nemnda legger til grunn klagers opplysninger om at hun forsøkte å kjøpe billett før
påstigning, men ikke lyktes. Da bussen kom, gikk hun inn midterst på bussen og ble
straks stoppet av en kontrollør. 

Klagers forklaring støttes av opplysningene i gebyrrapporten om at klager ble stoppet
kort tid etter at hun kom inn og at hun kjøpte billett etter påstigning. 

Nemnda viser til bakgrunnslogg for billettappen. Klager gjorde forsøk på kjøp kl.
11.40.38 og 11.41.27. I loggen er notert henholdsvis "Betaling feilet" og "Betaling ikke
gjennomført". Kjøp av billett ble gjennomført kl. 11.42.59. Gebyret er notert ilagt kl.
11.42.

Nemndas flertall, nemndas leder og bransjerepresentantene finner på denne bakgrunn
at klager ikke hadde kjøpt billett før påstigning og at vilkårene for å ilegge gebyr var til
stede.

Nemndas flertall kan ikke se at det er grunnlag for å anbefale at gebyret frafalles.
Dersom reisende har problemer med å få kjøpt billett, kan billett kjøpes ved å gå inn
foran og kjøpe billett av sjåføren.

Nemndas mindretall, forbrukerrepresentantene, er av den oppfatning at klager bør få
medhold i sitt krav om at Ruter skal frafalle gebyret. Mindretallet er enig i at grunnlaget
for å ilegge gebyr var til stede, da klager gikk om bord i bussen uten gyldig billett.
Mindretallet finner likevel at det er rimelig at Ruter frafaller gebyret. Mindretallet
begrunner dette for det første med at Ruter ikke har bestridt at klager opplevde
problemer med å få betalt i appen. I korrespondansen med klager ser det ut til at
Ruters representant forutsetter at det var problemer med Vipps. Mindretallet legger
til grunn at det i en slik situasjon vil kunne ta en del tid før man får valgt en annen
betalingsløsning, og kontantkjøp hos sjåføren har sine begrensninger. For det andre
har mindretallet vektlagt at det ikke er dokumentert at klager først forsøkte å kjøpe
billett etter påstigning. Det er ikke bestridt at klager kom på bussen på Ekeberg Camping,
to stopp etter kontrollørene. Sanntid er ikke fremlagt. Ifølge rutetabellen tar det i
utgangspunktet 2 minutter fra bussen forlater Brannfjellveien/Simensbråten til den
ankommer Ekeberg Camping. Det kan da ikke medføre riktighet at tidspunktet for
inspeksjon av klager var på samme tidspunkt som selve kontrollstarten.

Vedtak

Transportklagenemnda Kollektivtransport finner ikke å kunne anbefale at klager gis
medhold.