Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.11.2017

Saksnummer
2017-00406

Tjenesteytere
Norwegian

Klager har i det vesentlige anført

Klager reiste med Norwegians flyvning D82825 fra Tromsø (TOS) til London - Gatwick
(LGW) 23. januar 2017 kl. 19.20. Flyvningen ble forsinket, og klager har på dette grunnlag
fremsatt krav om standardkompensasjon i henhold til EU-forordning 261/2004 på 400
euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning D82825 fra Tromsø til London - Gatwick 23. januar 2017 ble
forsinket med tre timer og 44 minutter som følge av dårlige værforhold i London. Det
var såkalt "freezing fog" og dårlig sikt, noe som medførte restriksjoner hele dagen og
påvirket de fleste flyvninger inn og ut av London - Gatwick. Flere enn ti av Norwegians
flyvninger ble kansellert denne dagen som en direkte følge av de nevnte værforholdene,
og alle andre flyvninger ble forsinket. 

Selskapet anfører at de ovennevnte værforhold må anses som en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

D82825 fra Tromsø til London - Gatwick 23. januar 2017 ble forsinket med tre timer og 44
minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret.

På bakgrunn av fremlagt dokumentasjon legger nemnda til grunn at forsinkelsen den
aktuelle dagen skyldtes værforholdene i London. Det var såkalt "freezing fog" og dårlig
sikt, og en rekke flyvninger ble kansellert. Det er opplyst at man måtte vente på en
bedring av værforholdene før flyet kunne fortsette.

Nemnda mener at værforholdene i dette tilfellet må anses som ekstraordinære forhold
i forordningens forstand. Nemnda kan heller ikke se at rimelige tiltak kunne vært truffet
for å unngå forsinkelsen.

Nemnda kan derfor ikke se at klager har krav på standarderstatning etter forordningen.

Vedtak

Transportklagenemnda - fly anbefaler ikke at klager gis medhold.