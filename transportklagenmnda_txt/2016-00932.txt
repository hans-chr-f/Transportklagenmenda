Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
15.12.2017

Saksnummer
2016-00932

Tjenesteytere
Qatar Airways

Klager har i det vesentlige anført

Klager skulle reise fra Oslo til Dar es Salaam den 28. september 2016 via Doha sammen
med sin familie. Ved innsjekk på Gardermoen blir klagers datter nektet innsjekk da
hennes pass utløper mindre enn seks måneder etter hjemkomst. Klager sjekker om
nødpass er tillatt med den norske ambassaden i Dar es Salaam, og får bekreftet dette,
det vises til fremlagt bekreftelse fra ambassaden. Han skaffer nødpasset men blir likevel
stoppet av Qatar Airways.  

Klager ender opp med å endre billettene for hele familien til fem dager senere 3. oktober
for å få tid til å skaffe et nytt pass, endringsgebyret fra Qatar Airways kom på kroner 11
684. Klager mistet fem dager av ferien. 

Klager krever refusjon av endringsgebyr kroner 11 684. Videre krever han kompensasjon
for tapt ferie.

Tjenesteyterne har i det vesentlige anført
Alle flyselskap forholder seg til et felles datasystem TIMATIC for oversikt over hvert land
sine innreiseregler. Her kommer det frem at nødpass ikke er tillatt for nordmenn til
Tanzania. 

To personer i reisefølget på fem hadde ugyldige pass for innreise til Tanzania. Det er
flyselskapets ansvar å påse at passasjerene ankommer sin destinasjon uten problemer,
flyselskapet vil ikke risikere at passasjerer ankommer sin destinasjon uten å få komme
inn i landet.

Det er passasjerenes eget ansvar å påse at alle reisedokumenter er i orden før avreise.  

Qatar Airways kan ikke imøtekomme klagers krav.

Nemnda bemerker

Det er passasjerenes ansvar å sørge for nødvendige reisedokumenter som pass og
visum, og flyselskapenes ansvar å kontrollere at hun har nødvendige reisedokumenter.
Hvis et flyselskap tar med en passasjer som ikke har papirene i orden, kan selskapet bli
ilagt en bot av det aktuelle landet. Selskapet må også besørge retur av passasjeren.

En passasjer som blir avvist på grunn av ufullstendige reisedokumenter, har ikke rett til
erstatning, refusjon / ombooking og forpleining etter EU-forordning 261/2004 artiklene
7, 8 og 9, jf artikkel 4. En passasjer som blir uberettiget avvist, har derimot rett til slik
kompensasjon.

Det ser ikke ut til å være omtvistet at passet til klagerens datter ikke var gyldig i seks
måneder etter hjemkomst og at Qatar Airways var berettiget til å avvise klagerens
datter på Gardermoen på dette grunnlaget. Det ser heller ikke ut til å være omtvistet
at klageren foreslo å skaffe nødpass, men at dette ikke ble gjort fordi flyselskapets
representant opplyste at nødpass ikke ville bli akseptert under henvisning til Timatic.

Flertallet - lederen og forbrukernes representanter - mener at klagerens datter ble
uberettiget avvist av Qatar Airways:

Klageren har fremlagt dokumentasjon fra Tanzanias ambassade i Stockholm som viser
at det ikke er riktig at norske nødpass ikke aksepteres i Tanzania. Etter flertallets syn må
Qatar Airways i tråd med flertallets syn i FLYKN-2015-724, bære ansvaret for at det ikke
lot klagerens datter avhjelpe det ufullstendige passet med et nødpass. 

Klagerens datter har etter dette rett til standarderstatning som på grunn av
reiseavstanden utgjør 600 euro. Hun har også rett til å få dekket den delen av
ombookingsgebyret som gjelder henne. 

Flertallet legger til grunn at klagerens datter var mindreårig og at en forelder måtte
bli igjen for å hjelpe henne med å skaffe nytt pass med mer. Flertallet mener derfor at
klagerens datter og en av foreldrene har rett til standarderstatning som på grunn av
reiseavstanden utgjør 600 euro per person. Flertallet mener videre at de to har rett til å
få dekket den delen av ombookingsgebyret som refererer seg dem. 

Flertallet mener at det ikke er grunnlag for erstatning for de andre tre i reisefølget. Det
er ikke opplyst hva som var grunnen til at ikke de andre tre kunne reise som planlagt, og
begrense skaden.   

Etter flertallets syn plikter Qatar Airways å betale 1 200 euro og 2/5 av endringsgebyret
på 11 684 kroner, til klageren. 

Nemndas mindretall - flyselskapenes representanter - mener at Qatar Airways i tråd med
mindretallets syn i FLYKN-2015-724, har gjort det som med rimelighet kan forventes for
å kartlegge innreisebestemmelsene i en situasjon hvor passasjerene ikke har gyldig pass
med seg:

Det vil alltid være passasjerenes eget ansvar å stille på innsjekk med nødvendig
dokumentasjon. Flyselskapet er ansvarlig for å undersøke at man har nødvendig
dokumentasjon og vil kunne nekte passasjeren å reise dersom dette ikke kan forevises.
Flyselskapenes verktøy for å undersøke for eksempel pass og visumbestemmelser i hele
verden basert på ulike nasjonaliteter, er et IATA (International Air Transport Association)
system som heter Timatic. Systemet er internasjonalt og skal inneholde oppdatert
informasjon til enhver tid. Systemet brukes av selskaper over hele verden, da det ikke er
mulig for innsjekks agenter å kontakte ambassader/konsulater (som har svært begrenset
telefontid) hver gang det oppstår spørsmål om innreisebestemmelser. Følgende står på
IATA's hjemmeside:

IATA Timatic is the industry standard used by airlines and travel agents to verify
passengers travel document requirements for their destination and any transit points.
Airlines use various Timatic Solutions to ensure their customers are compliant with
border control rules and regulations. Timatic delivers personalized information based
on the passenger's destinations, transit points, nationality, travel document, residence
country etc.

I følge IATA Timatic er det krav om gyldig pass for reise til Tanzania.

Vedtak

Transportklagenemnda - fly anbefaler at Qatar Airways betaler 1 200 euro og 2/5 x 11
684 kroner til klageren.