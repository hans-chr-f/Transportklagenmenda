Vedtak i Transportklagenemnda - Fly

Sammendrag

Krav om refusjon ved endret rutetid.

Dato
21.11.2017

Saksnummer
2017-00527

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1736 fra Oslo lufthavn (OSL) til Palma de
Mallorca (PMI) 1. juli 2017 med avreise kl. 08.40 og ankomst kl. 12.10. Klager skulle reise
med sin familie med barn og sine svigerforeldre. 

I desember 2016 mottok klager en beskjed fra Norwegian om at rutetiden var endret til
utreise kl. 20.00. Da klager sjekket billettpriser på internett, oppdaget han at utreise kl.
20.00, både 1. juli og 30. juni, var cirka 5 000 kroner billigere enn flyvningen klager først
hadde bestilt. Klager ble booket om til flyvningen 30. juni 2016 kl. 20.00 etter eget ønske. 

På ovennevnte bakgrunn har klager fremsatt krav om mellomlegg mellom prisen han
betalte og pris etter ruteendringen, dekning av utgifter til ekstra natt på AirBnB og en
dagsleie for leiebil, totalt cirka kroner 6 900.

Tjenesteyterne har i det vesentlige anført
Klager kjøpte billetter fra Oslo til Mallorca 19. november 2016, med opprinnelig avreise
kl. 08.40, ankomst kl. 12.10 1. juli 2017 på Mallorca. Norwegian endret rutetiden 21.
desember 2016, og klager fikk beskjed om at ny avgangstid var 1. juli 2017 kl. 20.00 med
ankomst kl. 23.30 samme dag. Norwegian ble tildelt andre landingstider enn først ønsket
og måtte som følge av dette foreta enkelte rutejusteringer. 

Selskapet viser til sine vilkår artikkel 11. Endringen ble gjennomført lang tid før avreise,
og passasjeren har følgelig ikke krav på standardkompensasjon i henhold til EU-
forordning 261/2004. 

Klager valgte å endre utreisen til 30. juni 2017, og har nå fremsatt krav om refusjon av
kostnader som følge av deres endring, samt mellomlegget, da prisen for billettene 30.
juni var billigere enn når de bestilte reisen. 

Norwegian viser til at billettpriser ikke har noen tilbakevirkende effekt. Det er stor
bevegelse i bookingsystemet, og fra tid til annen vil man kunne oppleve at billettene man
kjøpte på et tidligere tidspunkt har blitt billigere. Det kan være flere grunner til dette, for
eksempel. kampanjebilletter, avbestillinger fra større grupper og lignende, og dette vil
frigjøre eventuelle billetter i lavere prisklasse. 

Det kan ikke forventes at Norwegian skal dekke de utgifter som påløper med ekstra natt
og leiebil som følge av klagers valgfrie endring av opprinnelige billetter. Klager valgte selv
å fremskyve reisen med en dag, og klager må følgelig ha vært klar over den kostnaden
det ville medføre. 

Norwegian avviser på ovennevnte bakgrunn klagers krav.

Nemnda bemerker

Ved kjøp/bestilling av en flybillett inngås avtale om transport over en bestemt strekning
til en bestemt tid. Bestillingen gir begge parter plikter og rettigheter. Den reisende plikter
blant annet å betale avtalt beløp, og har som gjenytelse rett til transport på den aktuelle
strekning til den avtalte tid. Flyselskapet har rett til betaling og plikt til å transportere den
reisende som avtalt.

Ruteendring forekommer fra tid til annen. De fleste flyselskap, herunder Norwegian,
forbeholder seg retten til ruteendring i sine alminnelige vilkår. En ruteendring innebærer
en kansellering av en avtalt flyvning, jf. EU-forordning 261/2004 artikkel 2 bokstav l. 

Ruteendring som skjer mer enn to uker før planlagt avgangstid gir ikke rett til
standarderstatning, jf. forordningen artikkel 5 nr. 1 bokstav c nr. i). I denne saken skjedde
ruteendringen flere måneder før planlagt avgang. Passasjeren har dermed ikke krav på
standarderstatning, men kan velge mellom omruting på tilsvarende vilkår eller refusjon
av billetten. Forordningen begrenser imidlertid ikke den reisendes rett til erstatning på
annet grunnlag, jf. artikkel 12.

Ruteendringer vil kunne skape problemer og tap for den reisende. Etter nemndas
praksis må flyselskapene stå ansvarlige for påregnelig tap som følge av ruteendringer
enten de har forsøkt å begrense dette ansvaret i vilkårene sine eller ikke, jf eksempelvis
FLYKN-2012-232 og FLYKN-2016-326. 

Etter flertallets syn - nemndsleder og forbrukernes representanter - er det påregnelig
for Norwegian at den nye avgangen som gikk om kvelden og ikke om morgenen som
opprinnelig planlagt, vil føre til at reisende da velger å utvide ferien for ikke å "miste" en
dag. Flertallet mener derfor at Norwegian skal dekke klagers utgifter til overnatting en
ekstra natt og en ekstra dag med utgifter til leiebil, til sammen kroner 1 900.

Mindretallet, flyselskapenes representanter, mener at klagers tap i dette tilfellet ikke er
påregnelig, da klager ble gitt et tilbud om omruting samme dag.

Klager har også krevd dekket mellomlegget som følge av at de nye billettene var cirka
kroner 5 000 billigere enn de klager opprinnelig hadde kjøpt. Nemnda bemerker at klager
hadde hatt mulighet til å kreve billettene refundert, og deretter kjøpe nye og billigere
billetter. Når han isteden ba om å bli omrutet, kan nemnda ikke se at han har krav på
refusjon av mellomlegget.

Vedtak

Transportklagenemnda - fly anbefaler at Norwegian dekker klagers ekstrautgifter på
grunn av ruteendringen med kroner 1 900. Forøvrig anbefales ikke at klager gis medhold.