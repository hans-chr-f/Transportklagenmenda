Vedtak i Transportklagenemnda - Fly

Sammendrag

Krav om refusjon av flybillett. Reisen ble kansellert i appen ved en feil.

Dato
15.12.2020

Saksnummer
2020-01273

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise med DY7002 fra New York til Oslo, med avreise den 16.
april 2020. Klager anfører at hun hadde 24 timer på seg på å avbestille etter utført
bestilling. Etter dette tidspunktet ville reisen ikke lenger være refunderbar. Klager anfører
at hun ønsket å sjekke statusen på reservasjonen etter at det hadde gått ca. 23 timer,
og hun gikk følgelig inn på bestillingen i appen. Da hun trykket for å sjekke statusen,
ble bestillingen automatisk kansellert. Klager anfører at hun ikke visste at den ville bli
kansellert og trodde at hun ville bli videresendt til en side med informasjon om den
24-timer lange avbestillingsperioden var over eller ikke. Klager anfører at hun ikke ville
kansellere bestillingen, men betale for den. Klager anfører at ordlyden på den aktuelle
knappen om kansellering var uklar, da det sto noe sånt som «cancellations, this is a non-
refundable flight» på knappen, og hun stiller seg kritisk til at hun ikke ble informert om at
bestillingen ville bli kansellert.

Klager anfører at hun ringte umiddelbart til Norwegian, og hun fikk da beskjed om at det
ikke var mulig å gjenopprette bestillingen etter at den var blitt kansellert, men hun kunne
få tilbake skatter og avgifter. Klager stiller seg kritisk til den manglende velvilligheten til å
hjelpe. Det vises til klagers øvrige anførsler i fremlagt dokumentasjon.

Klager krever refusjon av 699,90 USD for billetten som ble kansellert.

Tjenesteyterne har i det vesentlige anført
I henhold til Norwegians system kansellerte klager billetten sin via profilen sin i
Norwegians nettportal den 2. november 2019 kl. 05.14.

Når passasjerene utfører en bestilling hos Norwegian, må de bekrefte å ha lest og
godtatt gjeldende vilkår. I artikkel 6.3.3 i Norwegians generelle befordringsvilkår, som
er publisert på Norwegians nettsider, står det følgende «Bookings must be cancelled in
accordance with the applicable Fare Rules. The Fare Rules will determine whether or not
the fare is refundable. Refunds will be provided in accordance with Article 12».

I dette tilfellet valgte klager å bestille en LowFare-billett, og disse billettene er i henhold til
Norwegians vilkår ikke refunderbare. LowFare-billetter til/fra USA som bestilles minst én
uke før avreise, er imidlertid refunderbare i 24 timer etter kjøpet. Etter dette kan de ikke
refunderes.

Norwegian kan på bakgrunn av dette ikke imøtekomme klagers krav om refusjon av
billetten.

Nemnda bemerker

På bakgrunn av sakens opplysninger legger nemnda til grunn at klagers bestilling ble
kansellert som følge av at klager trykket på en knapp i appen der det sto «cancellations,
this is a non-refundable flight» eller liknende.

Nemnda mener at klager i dette tilfellet selv må bære ansvaret for kanselleringen. Det er
etter nemndas syn ikke grunnlag for refusjon av bestillingen i dette tilfellet.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.