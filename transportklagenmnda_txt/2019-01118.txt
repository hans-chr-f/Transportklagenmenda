Vedtak i Transportklagenemnda
- Kollektivreiser

Sammendrag

For sent kjøp av billett

Dato
08.04.2019

Saksnummer
2019-01118

Tjenesteytere
Ruter

Klager har i det vesentlige anført

Klager reiste 24. oktober 2018 med buss fra Bjølsen da han ble ilagt gebyr som følge av
for sent kjøp av billett. 

Klager viser til at han måtte løpe for å rekke bussen og idet han kom inn dørene ble
han stoppet i billettkontroll. Klager dro opp mobilen og betalte en billett der og da.
Kontrolløren aksepterte ikke billettkjøpet og ila klager gebyr med den begrunnelsen at
billetten var kjøpt for sent.  Klager opplevde hele situasjonen som truende og skummel.
Klager hadde akseptert å betale for et gebyr dersom det var gitt på riktig grunnlag, men
dette tilfellet var kun maktmisbruk fra kontrollørens side og antakelig fordi provisjonen til
kontrolløren sto på spill. 

Når det gjelder selve gebyret fikk klager aldri noen lapp fra kontrolløren. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 24. oktober 2018 fordi han kjøpte billett for sent.
Billetten må være bekreftet før en går om bord. Det er ikke adgang til å sette seg ned
eller gjøre andre ting før man velger å kjøpe billett. 

Klager gikk på bussen ved Bjølsen, som er samme sted som kontrollen gikk på. Ifølge
sanntidsloggen kjørte bussen fra Bjølsen kl. 16.44.13, seks minutter forsinket. Billetten
til klager ble bekreftet kl. 16.44.26. Bussen klager reiste med har avgangstid hvert femte
minutt. 

Ruter kan på overnevnte bakgrunn ikke se noen grunn til å endre standpunkt i denne
saken. 

Kontrollørene jobber både sivilt og i uniform, hvilket innebærer at begge deler kan
forekomme. Kontrollørene får ikke provisjon av gebyrene, og tjener derfor ikke noe
ekstra på å skrive gebyr. Det står ingenting om at klager ikke tok med seg gebyret i
kontrollen, og blir ikke gebyret betalt inne fristen som er oppgitt på gebyrseddelen blir
det sendt ut en purring.

Nemnda bemerker

Klager ble ved kontroll på bussen 24. oktober 2018 ilagt gebyr fordi han kjøpte billett for
sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Nemnda bemerker at kontrollen er registrert startet ved Bjølsen kl. 16.44. Ruters
sanntidssystem viser at bussen ankom Bjølsen kl. 16.43.51 og kjørte derfra kl. 16.44.13.
Klagers billett er registrert bestilt kl. 16.44.24 og kjøp gjennomført kl. 16.44.26.

Klagers billett er således kjøpt etter at han gikk ombord på bussen. Vilkårene for å ilegge
gebyr var dermed til stede.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.