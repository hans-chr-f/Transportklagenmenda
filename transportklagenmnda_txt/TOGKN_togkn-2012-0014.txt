Vedtak i Transportklagenemnda
- Kollektivreiser

Sammendrag

Krav om dekning av merutgifter til fly- og togbilletter som følge
av forsinkelse på Dovrebanen mellom Vinstra og Gardermoen.

Dato
17.10.2012

Saksnummer
14/12 J

Tjenesteyter
NSB

Krav om dekning av merutgifter til fly- og togbilletter som følge av forsinkelse på Dovrebanen
mellom Vinstra og Gardermoen.

Klager har i det vesentlige anført:

Klager skulle ta toget fra Vinstra til Gardermoen, fly til Stockholm og tog videre til Sala den
10.04.12. Toget mellom Vinstra og Oslo Gardermoen ble forsinket. Klager rakk ikke flyet
til Stockholm og måtte kjøpe nye flybilletter til Stockholm og tog i Sverige. Klager er kjent
med vilkårene om overgangstid, men mener det er urimelig å kreve at hun skulle tatt et tog
tidligere fra Vinstra da dette gikk kl. 06.09 om morgenen. Hun ville da hatt syv timers ventetid
på Gardermoen.

Klager krever merutgiftene dekket med NOK 500 for flybillett og SEK 214 for togbillett.

NSB har i det vesentlige anført:

Forsinkelsen den 10.04.12 var på 1 time og skyldtes at jernbanelinjen var stengt som følge av
ras på Dovrebanen. Klager har fått refundert 50% av billettprisen, jf. transportvilkårenes § 7 J.

For å kunne kreve erstatning knyttet til tapt overgang til fly må det i henhold til
transportvilkårenes § 7 D beregnes 60 minutters tidsmargin til ankomst flyplassen. I tillegg
til dette kommer innsjekkingstiden til flyselskapet. Det vil si at klager skulle hatt 2 timers
tidsmargin. Hun hadde kun beregnet 1 time og 20 minutter og har derfor ikke krav på
erstatning for tapt korrespondanse.

I dette tilfellet skyldtes forsinkelsen ras på linjen. Dette er et forhold utenfor både
NSB og Jernbaneverkets kontroll. Klager har derfor uansett ikke krav på erstatning, jf.
transportvilkårenes § 7 F. Det foreligger heller ikke grunnlag for å kunne kreve erstatning etter
passasjerrettighetsforskriften.

Nemnda bemerker:

I henhold til EU forordning 1371/2007 om jernbanepassasjerers rettigheter og forpliktelser
artikkel 15, reguleres jernbaneforetakets erstatningsansvar ved forsinkelser av artikkel 32
i vedlegg I. I NSBs transportvilkår er erstatningsansvaret regulert i § 7. Passasjerer som blir
forsinket til ankomststasjonen kan kreve 50% av billettprisen refundert, jf. § 7 J.

Jernbaneforetaket fritas imidlertid fra ansvar dersom forsinkelsen skyldes forhold utenfor
jernbanedriften som foretaket ikke har mulighet til å avverge, jf. overnevnte forordnings
artikkel 32 pkt. 2 bokstav a) og NSBs transportvilkår § 7 F.

I dette tilfellet skyldtes forsinkelsen at det var gått ras på Dovrebanen mellom Berkåk
og Støren den 13-14. mars. Jordrasene medførte at rundt 30 meter av skinnegangen ble
hengende i løse luften. Omfanget av opprydningsarbeidet, reparasjoner og sikring av
rasstedet medførte at jernbanen var stengt i 8 uker på strekningen mellom Berkåk og
Støren. Passasjerene ble i denne perioden fraktet med buss forbi rasstedet og det ble på
NSBs nettsider varslet om at man måtte regne med forsinkelser på Dovrebanen så lenge
reparasjonsarbeidet pågikk. Det vises til rapporten fra Jernbaneverket av 25.05.12 som er
fremlagt for partene og nemnda.

Utbedringsarbeidet måtte nødvendigvis ta tid og det var usikkert når arbeidet kunne bli ferdig.

I henhold til rapporten skulle Dovrebanen gjenåpne 10. april, aktuell reisedag for klager.
Grunnet nytt ras i påsken og andre uforutsette forhold, ble gjenåpningen forsinket. Det er ikke
klart hvilken informasjon passasjeren mottok i denne anledning. Konsekvensen var at klager
kom 1 time forsinket frem til Gardermoen og rakk dermed ikke flyet sitt til Stockholm og tog
videre. I henhold til NSBs transportvilkår § 7 D måtte klager ha beregnet en tidsmargin på 1
time + innsjekkingstiden for sitt fly til Stockholm. I dette tilfellet vil det si en tidsmargin på til
sammen 2 timer. Klager hadde beregnet 1 time og 20 minutter. I et slikt tilfelle vil ikke NSB
være erstatningsansvarlig for utgifter som forsinkelsen har påført passasjerene.

Klager har fått erstattet 50 % av billettprisen for strekningen Vinstra til Gardermoen i henhold
til transportvilkårene, men vil ikke ha krav på erstatning for utgifter til videre korrespondanse
som følge av forsinkelsen i dette tilfellet.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.