Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-01829

Tjenesteytere
Brussels Airlines

Klager har i det vesentlige anført

Klager skulle reise fra Oslo til Warszawa via Brüssel den 28. november 2017 kl 17.55 med
ankomst kl 23.00. Flight SN2284 ble forsinket slik at klager mistet sin videreforbindelse. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SN2284 ble forsinket 42 minutter grunnet restriksjoner på Gardermoen som følge av
værforhold og ATC-restriksjoner (Air Traffic Control) på Gardermoen. Brüssels Airlines
viser til fremlagt dokumentasjon som viser at foregående flyvning SN2283 fra Brüssel til
Oslo ankom Gardermoen forsinket, som igjen førte til forsinket avgang på SN2284. 

Klager mottok forpleining og ble booket om til første ledige fly påfølgende dag. 

Hendelsen er ikke kompensasjonsberettiget da årsaken var ekstraordinære
omstendigheter utenfor Brüssels Airlines kontroll. 

Brüssels Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Brüssels Airlines har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Dokumentasjonen viser at flymaskinen som skulle operere klagers flygning
ble forsinket grunnet dårlige værforhold i Oslo som førte til ATC-restriksjoner. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.