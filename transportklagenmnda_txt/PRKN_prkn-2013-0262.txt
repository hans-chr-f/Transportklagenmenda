Vedtak i Pakkereisenemnda

Sammendrag

Saken gjelder hotellstandard, spesielt mattilbudet, samt
manglende fasiliteter ved hotell Chrispy Deluxe Wing.

Dato
..

Saksnummer
262/13P

Tjenesteyter
Allinclusiveno

Sakens dokumenter ble lagt frem.

Klager: X

Turarrangør: Allinclusive.no

Reisemål: Hellas, Kreta

Antall reisende: 9

Reisens pris: 77.000,-

Tidsrom: 030713 - 150713

Saken gjelder:

Saken gjelder hotellstandard, spesielt mattilbudet, samt manglende fasiliteter ved hotell
Chrispy Deluxe Wing.

Klagernes opplevelse av ferieoppholdet svarte ikke til forventningene.

Dette ble meddelt arrangørens representant pr. telefon allerede ankomstdagen.

Den første natten hadde rommene langt lavere standard enn bestilt.

Bevertningen var ikke i nærheten av å tilfredsstille de forventningene klagerne hadde til et
4-stjernes hotell. Det manglet WIFI, privatstranden var en rullesteinstrand uten fasiliteter,
Jacuzzien fungerte ikke. Treningsstudioet var i så dårlig stand at det ikke var forsvarlig å
benytte dette.

Klagerne aksepterer ikke å betale full pris for et produkt som ikke tilfredsstiller kravene eller
forventningene til et 4 stjerners hotell. Oppholdet påførte klagerne store ekstrakostnader til
mat og transport. Klagerne krever et økonomisk vederlag på kr 10.000,- pr. familie.

Allinclusive.no viser til at hotellet offisielt er rangert som et 4-stjernes hotell av greske
myndigheter. Arrangøren hadde mer enn 30 gjester på hotellet i samme periode som
klagerne bodde der, og det er ikke mottatt lignende tilbakemeldinger fra noen av disse.

Når det gjelder treningsfasilitetene på hotellet, har hotellet meldt tilbake at disse fungerte
under kundenes opphold. Hotellet har videre informert om at det finnes internett på hotellet,
men ikke hvilken kapasitet eller dekning det er innenfor hotellets område. Allinclusive.no har
ikke garantert kvaliteten på internettforbindelsen.

Arrangøren tilbød bytte av hotell mot betaling av et mellomlegg.

Dette ønsket ikke klagerne å benytte seg av.

Arrangøren beklager at kundene ikke var fornøyde med oppholdet.

Etter arrangørens syn gjorde man sitt ytterste for å bistå dem under oppholdet.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er at det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m,v,, jf. alminnelige vilkår for pakkereiser pkt. 2. Mangler gir
grunnlag for et forholdsmessig prisavslag med mindre de avhjelpes innen rimelig tid og uten
vesentlige ulemper for de reisende, jf. pakkereiseloven § 6-2.

Nemnda kan ikke se at det var feilaktig av arrangøren å klassifisere hotellet i samsvar med
greske myndigheters offisielle rangering. Det er likevel slik at det ikke finnes noen offisiell
internasjonal standard for hotellklassifisering.

Hoteller innen samme klasse kan derfor variere.

På grunn av overbooking ble klagerne den første natten innlosjert i en annen romtype på et
annet hotell enn det de hadde bestilt.

Dette innebærer i utgangspunktet en mangel. Når det derimot gjelder det faktum at rommene
ikke lå ved siden av hverandre slik det var uttrykt ønske om, er det tatt uttrykkelig forbehold i
reisevilkårene om at dette ikke kan garanteres.

Det samme gjelder kvaliteten på internett. Kvaliteten på treningsfasiliteter etc. er det vanskelig
for nemnda å ha noen mening om, ut over at det er opplyst at disse var i funksjon og at
klagerne kunne ha fått anledning til å bruke slike fasiliteter på nabohotellet hvis de hadde
underrettet de stedlige representantene om problemene, hvilket de ikke gjorde.

Det som gjenstår å behandle er det som er presentert som hovedproblemet, nemlig matens
kvalitet.Også når det gjelder denne delen av klagen er det vanskelig å ta standpunkt til om
maten var av en slik kvalitet at den berettiger til prisavslag.

Det er referert til noen negative omtaler fra de siste seks år på Tripadvisor.

Det er også fremlagt bilder fra matserveringen i spisesalen.

Arrangøren har på sin side vist til at det ikke ble fremført klager fra noen av de øvrige gjestene
som var på hotellet på samme tidspunkt som klagerne.

De fremlagte bildene fra hotellets spisesal viser et serveringsbord slik det ser ut etter at
gjestene har forsynt seg. Sammenligningsbildene er etter hva nemnda kan se fra urørte
serveringsbord slik de bør se ut før serveringen åpner.

Etter nemndas vurdering er det ikke fremlagt tilstrekkelig bevis for at maten var av en slik
kvalitet og standard at måltidene måtte inntas på lokale restauranter.

Nemnda har imidlertid funnet at det var en mangel ved reisen at klagerne ble innlosjert i
feil romtype den første natten. Dette førte til at de måtte pakke opp deler av sin bagasje to
ganger. Nemnda anbefaler at det gis et prisavslag for dette til hver familie på kr 500,-.

Vedtak:

Reklamasjonsnemnda for pakkereiser anbefaler at det gis et prisavslag på kr 500,- til hver
familie.

Vedtaket var enstemmig.