Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
11.09.2018

Saksnummer
2017-03221

Tjenesteytere
Emirates

Klager har i det vesentlige anført

Klager skulle reise fra Bangkok til Oslo via Dubai med Emirates den 22. november 2017.
Han hadde separat billett videre fra Oslo til Trondheim. 

Flight EK419 fra Bangkok til Dubai ble forsinket slik at han mistet sin videreforbindelse.
Han ble innlosjert på hotell og booket videre påfølgende dag.

Klager mistet en dags arbeidsinntekt. Videre fikk han utgifter til ny billett Oslo
- Trondheim, kroner 1 309, samt telefonutgifter på kroner 1 800 for å ringe
forsikringsselskap og kredittkortselskap for å løse problemet. 

Klager mener Emirates må stå ansvarlig for utgiftene klager ble påført som følge av
forsinkelsen. Klager kan som alternativ til ovennevnte beløp akseptere USD 200 fra
flyselskapet. 

Det vises for øvrig til klagers brev.

Tjenesteyterne har i det vesentlige anført
EK419 ankom Dubai 8 minutter forsinket grunnet en medisinsk nødsituasjon ombord.
Det vises til fremlagt dokumentasjon.

Som en følge av forsinkelsen mistet klager sin videreforbindelse til Oslo. Han ble
innlosjert på hotell og booket om til påfølgende dag.

Emirates står ikke ansvarlig for følgeskader, og kan av den grunn ikke imøtekomme
klagers krav.

Det vises for øvrig til Emirates brev.

Nemnda bemerker

Flyselskapet Emirates har opplyst at forsinkelsen skyldtes en medisinsk nødsituasjon
ombord, og har vedlagt dokumentasjon for at flygningen ankom Dubai 8 minutter
forsinket som følge av hendelsen.  

Slik nemnda ser det har flyselskapet ved dette dokumentert at forsinkelsen skyldtes en
ekstraordinær omstendighet som selskapet ikke kan holdes ansvarlig for.

Klager hadde ikke kjøpt gjennomgående billetter fra Bangkok til Trondheim, men
separate flybilletter for strekningen Bangkok - Oslo, og for strekningen Oslo-Trondheim.
Slik nemnda ser det kan flyselskapet Emirates kun svare for forsinkelsen på strekningen
Bangkok - Oslo. 

Klager krever sine utgifter til en dags tapt arbeidsinntekt, ny billett Oslo - Trondheim
kroner 1 309, samt telefonutgifter (kroner 1 800 for å ringe forsikringsselskap og
kredittkortselskap) dekket. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20. Flyselskapet må sies å ha godtgjort at det har tatt alle
forholdsregler som med rimelighet kan kreves for å unngå tapet i luftfartslovens og
Montreal-konvensjonens forstand.

Vedtak

Transportklagenemnda - fly anbefaler ikke at klageren gis medhold.