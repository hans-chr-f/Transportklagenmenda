Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.08.2018

Saksnummer
2017-02739

Tjenesteytere
SAS

Klager har i det vesentlige anført

Klager skulle reise fra Evenes til Sundsvall via Oslo og Stockholm den 20. mai 2016 kl
10.40 med ankomst Sundsvall kl 18.35. SK882 fra Oslo til Stockholm ble forsinket slik at
klager mistet sin videreforbindelse. 

Klager har opplyst at han ankom endelig bestemmelsessted kl 00.15, men han har ikke
informert om han ble booket om eller om han ordnet videre transport på egen hånd. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK882 ble 58 minutter forsinket som følge av radarproblemer på Arlanda dagen i
forveien. Hendelsen den 19. mai førte til at 130 avganger ble kansellert. Luftrommet var
stengt store deler av dagen, og trafikken var ikke tilbake på normalt nivå før om kvelden
den 19. mai. SAS viser til fremlagt dokumentasjon. 

En ekstraordinær situasjon av et slikt omfang vil forstyrre trafikken i så stor grad at det
også vil ramme flytrafikken og bemanningskabalen den påfølgende dagen. 

Det er uvisst hvordan klager og hans reisefølge kom seg videre til sin endestasjon. SAS
har refundert de ubenyttede billettene mellom Stockholm og Sundsvall. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS kontroll.

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt dokumentasjon med detaljert beskrivelse av hendelsen
som opplyser at forsinkelsen skyldtes restriksjoner fra flygeledelsen på Arlanda grunnet
radarproblemer dagen i forveien. 130 flyvninger ble kansellert og trafikken ble ikke
normalisert før om kvelden den 19. mai. At klagers flyvning den 20. mai med avgang kl
10.40 ble kansellert, var en direkte følge av hendelsene dagen i forveien. 

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet. Klager har etter dette ikke rett til erstatning.

Vedtak

Transportklagenemnda - fly anbefaler ikke at klager gis medhold.