Vedtak i Transportklagenemnda - Fly

Sammendrag

Krav om refusjon av utgifter grunnet feil ved bestillingen.

Dato
10.11.2014

Saksnummer
546/14F

Tjenesteyter
Bravofly

Krav om refusjon av utgifter grunnet feil ved bestillingen.

Klager har i det vesentlige anført:

Klager hadde bestilt en reise for seg og sine 3 barn hos Bravofly med SAS fra Brüssel til Oslo
via Stockholm den 24. april 2014 kl. 10:00. Da klager ankom flyplassen fikk hun beskjed om at
billettene ikke var betalt.

Klager forsøkte å komme i kontakt med Bravofly, men lyktes ikke. Hun fikk heller ikke hjelp av
noen på flyplassen. Hun og barna tilbragte hele dagen og natten på flyplassen uten mat og
drikke.

Klager endte opp med å kjøpe nye billetter den 25. april kl. 06:20 til kroner 11 260. Klager
krever dette beløpet refundert.

Det vises for øvrig til klagers brev.

Bravofly har i det vesentlige anført:

Den 23. april kjøpte og betalte klager fire billetter fra Brüssel til Oslo for reise den 24. april. Da
klager kontaktet Bravofly undersøkte reisebyrået saken med SAS, og det viste seg at billettene
var bekreftet og ok, men ikke benyttet. Klager har ikke møtt opp i tide til å rekke avgangen.
Det vises til fremlagt utskrift fra Amadeus bookingsystem.

Bravofly har refundert klager refunderbare flyskatter for de ubenyttede flybillettene, men kan
ikke imøtekomme hennes krav utover dette.

Det vises for øvrig til Bravoflys brev.

Nemnda bemerker:

Nemnda legger på bakgrunn av informasjonen fra Bravofly samt e-post fra SAS av 30. mai
2014 at billettene var betalt og i orden. Det er uklart for nemnda hvorfor klager da ikke kom
med flyet. Det kan skyldes at klager ikke møtte frem til innsjekking i tide eller en misforståelse
på flyplassen i Brüssel.

Nemnda kan ikke se at det foreligger noen feil fra Bravoflys side, og finner ikke å kunne
anbefale at de erstatter klagers utgifter til nye billetter.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.