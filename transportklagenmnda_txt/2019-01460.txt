Vedtak i Transportklagenemnda - Fly

Sammendrag

Krav om refusjon av nye flybilletter og hotell ved forsinkelse. Boeing 737 MAX.

Dato
26.11.2019

Saksnummer
2019-01460

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D86660 fra Palma de Mallorca (PMI) til
London - Gatwick (LGW) 18. mars 2019, og videre til Oslo med D82806 samme dag. Den
16. mars fikk han beskjed om at flyvningen ville bli forsinket. Klager innså at han ikke ville
rekke siste tog til Tønsberg, og siden klager måtte hente sin sønn kl. 20.00 den 18. mars,
måtte han finne andre løsninger. Han bestilte derfor nye billetter med SAS for avreise
17. mars til kroner 5 645. Han måtte også betale ofr en ytterligere natt på hotell til 120
pund. 

På bakgrunn av det ovennevnte har klager fremsatt krav om refusjon av sine utgifter til
flyplass og hotell, samt kompensasjon for tapt ferie.

Tjenesteyterne har i det vesentlige anført
Norwegians flyvning D86660 fra Palma de Mallorca til London - Gatwick 18. mars 2019
ble forsinket. Kun seks dager tidligere ble alle maskiner av typen Boeing 737 MAX satt på
bakken. Forsinkelsen ble varslet 16. mars. Klager tok kontakt med Norwegian pr. telefon
dagen etter og fikk kostnadsfri endring av reisen til 17. mars via København. Samme dag
ringte klager tilbake og ba om at reisen skulle kanselleres, og han ønsket full refusjon av
billettene. 

Den 10. mars 2019 var et fly av denne typen involvert i en flyulykke med Ethiopian
Airways. Samme flytype var også involvert i en ulykke 29. oktober 2018 i Indonesia.
Som et forebyggende tiltak publiserte European Aviation Authorities (EASA) et såkalt
"airworthiness directive" som ble effektuert 12. mars 2019 kl. 19.00 (UTC). Direktivet
suspenderte all operasjonell drift av Boeings fly av typen 737-8 MAX og 737-9 MAX i
Europa. I tillegg har EASA publisert et sikkerhetsdirektiv effektuert på samme tidspunkt,
hvor det beskrives at all kommersiell drift via lufthavn i en tredjestat stanses, både i og
utenfor EU for de nevnte flytypene. 

Den 12. mars 2019 innførte Norwegian midlertidig stans i all trafikk med Boeing
737 MAX etter anbefaling fra europeiske luftfartsmyndigheter. Da de relevante
luftfartsmyndighetene besluttet en midlertidig suspensjon av operasjoner med Boeing
737 MAX, ville ikke Norwegian operere ruter med denne flytypen inntil videre. Norwegian
har og har hatt tett dialog med luftfartsmyndighetene og Boeing, og følger deres
instruksjoner og anbefalinger. Som tiltak for å unngå kanselleringer har selskapet lagt
om programmet slik at de berørte avgangene blir operert av andre flytyper. Norwegian
har tilbudt omruting til berørte passasjerer, og har slått sammen avganger for å unngå
ulemper for passasjerene.

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav.

Nemnda bemerker

Norwegians flyvning D86660 fra Palma de Mallorca (PMI) til London - Gatwick (LGW) 18.
mars 2019 ble forsinket. Forsinkelsen ble varslet to dager før.

Nemnda legger til grunn at forsinkelsen skyldtes omdisponering av Norwegians
tilgjengelige flymaskiner i kjølvannet av at fly av typen Boeing 737 MAX ble suspendert
av europeiske luftfartsmyndigheter med virkning fra og med 12. mars 2019. Flyene ble
suspendert som følge av to fatale flyulykker i oktober 2018 og mars 2019, og er ved
tidspunktet for denne avgjørelsen, 18. oktober 2019, fremdeles ikke satt tilbake i drift. 

Nemnda mener at det foreligger årsakssammenheng mellom suspensjonen av
Boeing 737 MAX-maskinene og forsinkelsen av klagers flyvning. Den skyldtes altså
sikkerhetsmangler ved flyene. Dette må anses som en ekstraordinær omstendighet
i forordningens forstand. Klager har derfor ikke krav på standarderstatning etter
forordningen, noe han for øvrig heller ikke har krevd.

Nemnda kan heller ikke se at han har krav på erstatning på annet grunnlag.

Klager måtte reise hjem en dag før planen, da han på grunn av forsinkelsen ikke ville
rekke å hente sin sønn. Han ønsker å få erstattet sine utgifter til SAS-billetter.

Nemnda viser til at klager etter det opplyste ble tilbudt omruting med Norwegian den 17.
mars 2019, men at klager avbestilte disse billettene. Nemnda kan derfor ikke se at klager
har krav på erstatning for sine billettutgifter.

Vedtak

Transportklagenemnda - fly anbefaler ikke at klager gis medhold.