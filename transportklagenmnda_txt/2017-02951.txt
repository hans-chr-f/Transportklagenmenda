Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
19.01.2018

Saksnummer
2017-02951

Tjenesteytere
Ruter

Klager har i det vesentlige anført

Klager og hennes mann ble ilagt gebyr som følge av manglende billett. 

Klager informerer i sin klage at hun og mannen kom tilbake til Norge 30. september 2017
etter flere år  i utlandet. De hadde derfor ikke kjennskap til reglene for kollektivtransport
i Oslo. Tidligere har de kun benyttet seg av bil og andre hjelpemidler. 

Klager viser videre til at de har ingen midler å leve for i Norge, og har derfor ikke
mulighet til å betale det gebyret som Ruter har ilagt dem. Klager viser her til vedlagt skriv
fra NAV som viser at de mottar støtte for livsopphold. 

Klager og hennes mann ber derfor om at Ruter frafaller det ilagte gebyret.

Tjenesteyterne har i det vesentlige anført
Ruter til henvendelse fra klager angående gebyr hun og hennes mann fikk på trikken
11. oktober 2017. Gebyr ble ilagt fordi de ikke kunne fremvise noen form for billett i
kontrollen.

Ruter svarer her for begge gebyrene, som også ligger vedlagt. Som kunde så plikter du å
betale for deg, du plikter også å sette deg inn i hvilke regler som gjelder.

Klager og mannen har bodd i Norge i mange år, og snakker norsk. Selv om de hadde
vært ute av landet en stund, så var det gått et par uker etter at de kom tilbake til Norge
før de blir stoppet i denne kontrollen. Det skulle være mer enn tilstrekkelig tid til å sette
seg inn i reglene for hvordan man betaler for seg.

Dersom det er slik at man ikke har penger til å betale, så kan man heller ikke benytte
seg av tilbudet. Ruter kan ikke la folk slippe unna betaling på grunn av dårlig råd. Da
Ruter må forsøke å behandle alle så likt som mulig, Ruter kan derfor ikke ta hensyn til
betalingsevne eller helse. Har du ikke billett så blir du ilagt gebyr.

På bakgrunn av dette ser Ruter ingen grunn til å endre standpunkt i denne saken.

Nemnda bemerker

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klagerne satt på trikken og hadde ikke billetter. Vilkårene for å ilegge gebyr var dermed
oppfylt. 

Klager viser til at de var ukjente med billettsystemet i Oslo og trodde de kunne kjøpe
billett på trikken. 

Nemnda viser til at den reisende selv har ansvar for å sette seg inn i gjeldende priser
og billettsystemer.  Klagerne har ikke opplyst noe om at de forsøkte å kjøpe billett eller
forsøkte å orientere seg om billettsystemet. Det er opplyst at klagerne bodde i Norge for
flere år siden og kan snakke norsk. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klagerne gis
medhold. 

Vedtaket er enstemmig.