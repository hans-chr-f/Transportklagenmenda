Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
03.12.2019

Saksnummer
2018-04933

Tjenesteytere
LOT Polish Airlines

Klager har i det vesentlige anført

Klager skulle reise fra Oslo til Tbilisi via Warszawa den 25. oktober 2018 kl 19.40
med ankomst kl 04.00. LOT Polish Airlines flight LO484 ble forsinket slik at klager
mistet sin videreforbindelse. Hun ble booket om til påfølgende dag og ankom endelig
bestemmelsessted 24 timer forsinket. .

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
LO484 ble forsinket grunnet mangel på crew som følge av en ulovlig streik blant LOT
Polish Airlines cockpit- og kabinansatte. Streiken varte fra 18. oktober 2018 til 1.
november 2018.

Streiken ble opprinnelig organisert av en årsak som ble lagt frem under
streikeavstemningen og streikerne krevde bedre lønnsvilkår. I mellomtiden ble
streikeårsaken forandret. LOT Polish Airlines gikk således til domstolene for å få vurdert
om en slik streik var å anse som ulovlig. I september 2018 fikk de rettens avgjørelse hvor
det ble uttalt at streiken ville være en ulovlig streik. Det var lange forhandlinger forut for
streiken.

Dette er ekstraordinære omstendigheter som begrenser flyselskapets ansvar. Det
henvises til innledningen til EU-forordning 261/2004 hvor blant annet streik står oppført
som en typisk ekstraordinær omstendighet.

Hendelsen er ikke kompensasjonsberettiget da årsaken var ekstraordinære
omstendigheter utenfor LOT Polish Airlines kontroll. 

LOT Polish Airlines kan ikke imøtekomme klagers krav.

Nemnda bemerker

Klager skulle reise fra Oslo til Tbilisi via Warszawa den 25. oktober 2018 kl. 19.40
med ankomst kl. 04.00. LOT Polish Airlines flight LO484 ble forsinket slik at klager
mistet sin videreforbindelse. Hun ble booket om til påfølgende dag og ankom endelig
bestemmelsessted 24 timer forsinket.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7. Dette gjelder
også forsinkelser som overstiger tre timer. Det vises til EU-forordning 261/2004 artikkel
6 jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen en streik utført av kabinbesetningen og pilotene i
LOT med støtte fra fagforeningene. Streiken varte fra 18. oktober 2018 til 1. november
2018. Streiken skyldtes krav om endringer i de ansattes arbeidskontrakter og selskapets
oppsigelse av fagforeningsleder, Monika Zelazik, som var ansatt som flyvert. Forut for
streiken ble det forhandlet uten resultat. Flyselskapet gikk til domstolen og fikk medhold
i at streiken var ulovlig. Streiken endte med en avtale om at Zelazik skulle reinnsettes og
at fagforeningene ikke skulle gjøres ansvarlige for streikeutgiftene. Videre ble det avgitt
løfte om at management skulle starte arbeid med nye arbeidsbetingelser.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

EU-domstolen avsa 17. april 2018 en dom i sak C-2018/258 vedrørende såkalt «ville
streiker». Det dreide seg om massiv sykemelding fra de ansatte som svar på at et
flyselskap uventet varslet en omorganisering av selskapet.

Domstolen bemerket at forordningen fastsetter to kumulative betingelser for at en
begivenhet kan betegnes som "ekstraordinære omstendigheter": 

1) Den må ikke på grunn av sin karakter eller opprinnelse være en del av flyselskapets
sedvanlige aktivitetsutøvelse, og
2) den skal ligge utenfor selskapets faktiske kontroll. 

Det bemerkes videre at det forhold at det fremgår av fortalen til forordningen at streik
kan være å anse som en særlig omstendighet, ikke betyr at en streik nødvendigvis og
automatisk gir grunnlag for ansvarsfritak. Det må vurderes fra sak til sak om de to
ovennevnte betingelser er oppfylt. 
Det påpekes videre at begrepet "ekstraordinære omstendigheter" skal tolkes strengt.

I saken for EU-domstolen mente retten at de to betingelsene ikke var oppfylt, idet
omstrukturering og reorganisering er en del av den normale forvaltning av en
virksomhet. Flyselskapene kan følgelig regelmessig bli konfrontert med uenighet og
konflikter med hele eller deler av sitt personale i forbindelse med sin aktivitetsutøvelse.
En streik er en risiko selskapet løper ved slik omstrukturering/reorganisering, og er en
del av flyselskapets aktivitetsutøvelse. Den aktuelle streiken mente retten ikke kunne
anses å ligge utenfor flyselskapets effektive kontroll, ettersom den skyldtes en avgjørelse
truffet av selskapet.

Domstolen bemerker videre at den omstendighet at streiken i henhold til tysk lovgivning
kunne betegnes som en »vill streik«, idet den ikke ble formelt innledet av en fagforening,
er uten betydning i forbindelse med vurderingen av begrepet »ekstraordinære
omstendigheter« ettersom å skille mellom de streiker som på grunnlag av nasjonal
lovgivning er lovlige, og de som ikke er det, vil medføre at passasjerenes rett til erstatning
vil være avhengig av lovgivningen i hver enkelt medlemsstat, hvorved målene med
forordningen om å sikre et høyt beskyttelsesnivå for passasjerene så vel som like
betingelser for flyselskapenes aktivitetsutøvelse innenfor Unionens område, ville bli brakt
i fare.

EU-dommen har betydning for alle streiker, ikke bare de som kan betegnes som "ville
streiker". Om streiken er lovlig eller ikke i henhold til nasjonal lovgivning er som nevnt
uten betydning. Etter dette vil streik blant ansatte i eget selskap, lovlig eller ikke, ikke
automatisk anses som en ekstraordinær omstendighet i forordningens forstand dersom
den på grunn av sin karakter eller opprinnelse må anses å være en del av flyselskapets
vanlige aktivitetsutøvelse og faktiske kontroll. Nemnda er imidlertid av den oppfatning at
det ville føre for langt å tolke dommen slik at enhver streik blant flyselskapenes ansatte
generelt ikke kan være en ekstraordinær omstendighet. Hver sak må undergis en konkret
prøvning av omstendighetene, slik domstolen gir anvisning på. 

I nærværende sak legger nemnda til grunn at det dreide seg om en streik som bare
gjaldt piloter og kabinpersonale ansatt i LOT. Videre at det var en konflikt som gjaldt
arbeidsavtalen mellom de ansatte og selskapet der selskapet ikke ville imøtekomme de
ansattes krav. Konflikten gjaldt også oppsigelsen av fagforeningsleder og flyvert Monica
Zelazik. Pilotene svarte med streik. Det dreide seg følgelig om uenighet og konflikt med
deler av selskapets personale i forbindelse med selskapets aktivitetsutøvelse. Avtalen
som gjorde at streiken ble avblåst, ga de streikende stort sett medhold i deres krav. En
løsning lå følgelig innenfor selskapets faktiske kontroll.
På bakgrunn av det som uttales i EU-dommen gjengitt over, må forholdene i dette tilfellet
anses å ligge innenfor flyselskapets vanlige virksomhet og innenfor dets faktiske kontroll.

Mindretallet – forbrukernes representanter – er enig i at denne streiken ikke er å anse
som en ekstraordinær omstendighet som fritar selskapet for ansvar. Etter mindretallets
syn har det imidlertid ikke relevans for utfallet av vurderingen at avtalen som gjorde at
streiken ble avblåst, ga de streikende stort sett medhold i deres krav.

Nemnda har etter dette kommet til at denne streiken ikke er å anse som en
ekstraordinær omstendighet som fritar selskapet for ansvar.

Klager har fremsatt krav om standardkompensasjon på 400 euro i henhold til EU-
forordning 261/2004.

Nemnda anbefaler at klager gis medhold.

Vedtak

Transportklagenemnda - fly anbefaler at flyselskapet LOT Polish Airlines betaler til klager
400 euro.