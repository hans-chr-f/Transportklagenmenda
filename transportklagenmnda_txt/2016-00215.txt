Vedtak i Transportklagenemnda - Fly

Sammendrag

Krav om refusjon av utgifter grunnet kansellert returbillett.

Dato
19.12.2016

Saksnummer
2016-00215

Tjenesteytere
KLM

Klager har i det vesentlige anført

Klager skulle reist fra Bergen til Gøteborg via Amsterdam den 15. januar 2016 
kl. 17:25, med retur fra Gøteborg til Bergen via Amsterdam den 24. januar kl. 12:00.

Grunnet dårlig vær på vei til flyplassen avreisedagen mister klager flyvningen fra Bergen,
og ender opp med å bestille ny billett med et annet flyselskap til Oslo for så å reise fra
Oslo til Gøteborg med bil. 

Dagen før hjemreise, den 24. januar, mottok klager sms med link til sin reiseplan.
Samme melding ble sendt hjemreisedagen. På flyplassen ble klager informert om at
returbilletten var kansellert grunnet KLMs «no-show» policy. Utreisebilletten var ikke
benyttet, derav sto KLM fritt til å kansellere returbilletten. Klager ble tilbudt å kjøpe ny
billett til kr 3000.  Klager ender opp, av økonomiske årsaker, med å ta buss fra Gøteborg
til Oslo og deretter fly fra Oslo til Bergen. En total kostnad på kr 1 519, og mange timer
ekstra med reise.

Klager krever at KLM erstatter de ekstra kostnadene som påløp.

Tjenesteyterne har i det vesentlige anført
Klager hadde en tur/retur billett Bergen – Gøteborg. Klager benyttet ikke utreisen og det
var ikke lenger mulig for KLM å levere det produkt klager hadde kjøpt da reisen nå var
blitt en enveisreise.

Ved bestilling av reisen aksepterte klager KLMs reisevilkår.
Der følger det av art. 3.4 at prisen, som ble etablert på grunnlag av fly og ruter som er
nevnt i billetten, tilsvarer reiseruten når billetten ble kjøpt, og utgjør en integrert del av
fraktavtalen. 

Videre følger det av punkt c) at en endring av avgang – eller ankomststed vil medføre
en endring i prisen som i utgangspunktet skal betales av passasjeren. Dette synet er
i tråd med IATA Resolution 723, som uttaler at billetten er bare gyldig for transport
som vist på billetten, fra avgangssted via noen «avtalte stoppesteder» til det endelige
bestemmelsesstedet. Billetten vil ikke bli akseptert, og miste sin gyldighet hvis alle
kuponger ikke brukes i den rekkefølgen de er angitt på billetten. 

Som nevnt av klager kan billetten bli betegnet som kansellert, men det det var fremdeles
mulig å gjeninnsette billetten. Men det krever en fullstendig endring i rutingen, og
ekstrautgifter som følger av endring fra retur reise til enveis billett. Originalbilletten til
klager kostet kr 2 207. Den billigste enveis billetten fra Gøteborg til Bergen den dagen
kostet kr 2 980. Videre måtte klager ha betalt kr 2 174 for å endre originalbilletten til en
enveis billett til Bergen. Det vises til utregning av avgifter for endring av billetten. 

KLM kan på grunnlag av overnevnte ikke imøtekomme klagers krav om refusjon av
utgifter pålydende kr 1 519.

Nemnda bemerker

Det er ikke uvanlig at flyselskap selger tur/retur reiser rimeligere enn to enveisbilletter.
Ofte vil en enveisbillett være dyrere enn en tur/retur billett. Det ville gi passasjeren en
urimelig fordel om man i et slikt tilfelle kunne benytte seg kun av returen. 

Det fremkommer av KLMs transportvilkår under avsnittet «Billetter» overskriften
«Flykupong bruksrekkefølge», vilkårene punkt 3.4, at en dersom det er flere flygninger
på en og samme billett, og en endrer rekkefølgen eller utelater en flygning, for eksempel
utelater utreisen ved en tur/retur reise, vil dette føre til en endring av prisen på reisen.

Nemnda er av den oppfatning at KLM hadde anledning til å kreve en eventuell
prisdifferanse mellom opprinnelig pris for strekningen (returreisen) og prisen for
enveisbillett for samme strekning på omgjøringstidspunktet.

Nemnda finner etter dette ikke å kunne anbefale at klager gis medhold. 

Nemnda bemerker avslutningsvis at en har forståelse for at klager oppfattet sms-ene
om flyavgang slik at alt var i orden med billetten. KLM burde etter nemndas vurdering ha
orientert klager på et tidligere tidspunkt om at prisen på billetten ville bli gjenstand for
omregning.

Vedtak

Transportklagenemnda-fly anbefaler finner ikke å kunne anbefale at klager gis medhold.