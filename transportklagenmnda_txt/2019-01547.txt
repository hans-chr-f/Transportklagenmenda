Vedtak i Transportklagenemnda - Fly

Sammendrag

Krav om refusjon av ilagt gebyr for å sjekke inn håndbagasje.

Dato
19.12.2019

Saksnummer
2019-01547

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D83222 fra Oslo lufthavn (OSL) til
København (CPH) 22. februar 2019. Ved ombordstigning måtte klager betalte gebyr
for å sjekke inn håndbagasjen, da Norwegians ansatte hevdet at kofferten var for stor.
Klager har imidlertid anført at dette ikke er tilfelle, da håndbagasjen med god margin var
innenfor selskapets begrensninger for mål og vekt, samt at kofferten passet i selskapets
bagasjemålere på flyplassen. 

På bakgrunn av det ovennevnte har klager fremsatt krav om refusjon av ilagt gebyr for å
sjekke inn håndbagasje til kroner 650.

Tjenesteyterne har i det vesentlige anført
Klager skulle reise med håndbagasje fra Oslo til København D83222 den 22. februar
2019. Håndbagasjen ble kontrollert ved gate, og det viste seg at den oversteg
Norwegians regler for tillatt håndbagasje man kan ta med inn i kabinen. Følgende
fremgår av Norwegians hjemmesider vedrørende håndbagasje: 

"Ett kolli håndbagasje er inkludert. Du kan ta med deg ett kolli håndbagasje inn i kabinen
uten ekstra kostnader [...] 1 stk. håndbagasje: maks 55 x 40 x 23 cm. 1 liten ekstra
eiendel: maks 25 x 33 x 20 cm. Maks. totalvekt: 10 kg". 

Disse målene er satt av hensyn til sikkerhet, i tillegg til at det må være plass til all bagasje,
uten at det overfyller hattehyllene. Norwegian sine retningslinjer ble akseptert av klager
da han bestilte flybilletten, og det er passasjeren sitt ansvar å påse at bagasjen ikke
overskrider Norwegians betingelser.

Norwegians agenter tar kontroll av bagasjen, og Norwegian har ingen grunn til å
betvile deres vurdering i denne situasjonen. Fremlagte bildebevis flere dager i etterkant
kan heller ikke telle som bevis for at bagasjen ble feilaktig avvist fra Norwegians
representanter. Norwegian har på dette grunnlag avvist klagers refusjonskrav.

Nemnda bemerker

Klager reiste med Norwegians flyvning D83222 fra Oslo til København 22. februar 2019.
Før ombordstigning i Oslo ble klager ilagt gebyr for å ha hatt med seg for mye eller for
stor håndbagasje. 

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 50 x 40 x 23 centimeter, i tillegg
til at passasjeren kan medbringe en mindre, personlig eiendel. Samlet vekt kan ikke
overstige ti kilo. Det finnes en «håndbagasjemåler» der den reisende kan kontrollere om
bagasjen er innenfor tillatte mål. 

Nemnda mener at flyselskapet må ha bevisbyrden for å vise at gebyret er korrekt ilagt.
Det må forventes at flyselskapet skriver en kvittering der begrunnelsen for gebyret
fremgår, og hvor det dokumenteres at bagasjen var for stor eller for tung i henhold til
regelverket. 

Nemnda kan ikke se at Norwegian har sannsynliggjort at bagasjen oversteg
begrensningene. Nemnda anbefaler derfor at gebyret refunderes.

Vedtak

Transportklagenemnda - fly anbefaler at Norwegian refunderer til klager ilagt gebyr på
kroner 650.