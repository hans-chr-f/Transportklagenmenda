Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
06.11.2018

Saksnummer
2017-03019

Tjenesteytere
Ethiopian Airlines

Klager har i det vesentlige anført

Den 28. august 2016 bestilte klager en flybillett t/r Addis Ababa - Nice for reise 24. - 28.
september 2016. 
Billetten var gjennomgående og utstedt på Ethiopian Airlines dokument. 

Utreisen gikk fint. Klagen dreier seg om returreisen den 28. september fra Nice via
London:

BA351 Nice - London avg 18.45 ank 20.00
ET701 London - Addis avg 21.00 ank 06.30 

Klager prøvde å sjekke inn online dagen før avreise, men det gikk ikke da nettsiden til
Ethiopian Airlines var nede. På flyplassen i Nice avreisedagen gjorde British Airways (som
opererte første strekning) et forsøk på å sjekke inn klager hele veien, men de lyktes heller
ikke og ba klager hente ut boardingkort for siste strekning i London. 

Med kun èn times flybytte i London rakk ikke klager å hente ut boardingkort. Hun møtte
opp ved gate i tide, men ble nektet ombordstigning da billettbekreftelse på mobil ikke var
tilstrekkelig. Klager måtte ta inn på hotell.

Da klager møtte opp på flyplassen dagen etter fikk hun beskjed om at det ikke ville
komme representanter fra Ethiopian Airlines før om ti timer. Klager kom heller ikke
gjennom på telefonlinjene til flyselskapet. Hun endte derfor opp med å kjøpe ny billett
via Istanbul med annet selskap.  

I følge Ethiopian Airlines måtte boardingkortet skrives ut minst en time før avgang.
Klager hadde en gjennomgående billett med tillatt connection i London. Hun mener

Ethiopian Airlines må stå ansvarlig for at innsjekk ikke lot seg gjennomføre verken online
eller på flyplassen.

Klager krever refusjon av utgifter til hotell, fly og transport fra/til flyplass for tilsammen
GBP 745,75. 

Det vises for øvrig til klagers brev.

Tjenesteyterne har i det vesentlige anført
Ethiopian Airlines har bekreftet å ha mottatt saken fra klager og senere fra nemnda, men
selv etter gjentatte purringer har flyselskapet valgt å ikke uttale seg.

Nemnda bemerker

Den 28. august 2016 bestilte klager en flybillett t/r Addis Ababa - Nice for reise 24. - 28.
september 2016. 
Billetten var gjennomgående og utstedt på Ethiopian Airlines dokument. 

Klagen dreier seg om returreisen den 28. september fra Nice via London.

Klager prøvde å sjekke inn online dagen før avreise, men det gikk ikke da nettsiden til
Ethiopian Airlines var nede. På flyplassen i Nice avreisedagen gjorde British Airways
- som opererte første strekning - et forsøk på å sjekke inn klager hele veien, men det
lyktes heller ikke, og klager fikk beskjed om å hente ut boardingkort for siste strekning i
London. Med kun èn time til flybytte i London rakk ikke klager å hente ut boardingkort.
Hun møtte opp ved gate i tide, men ble nektet ombordstigning da billettbekreftelse på
mobil ikke ble akseptert som tilstrekkelig. I følge Ethiopian Airlines måtte boardingkortet
skrives ut minst en time før avgang. Klager hadde en gjennomgående billett med tillatt
connection time på en time i London. Klager måtte ta inn på hotell.

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9. Det er
imidlertid en forutsetning at passasjeren har sjekket inn. Det er ikke tilfelle i denne
saken. Klager har da heller ikke krevet standarderstatning etter forordningen.

Da klager møtte opp på flyplassen dagen etter, fikk hun beskjed om at det ikke ville
komme representanter fra Ethiopian Airlines før om ti timer. Klager kom heller ikke
gjennom på telefonlinjene til flyselskapet. Hun endte derfor opp med å kjøpe ny billett
via Istanbul med annet selskap.  

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 tredje ledd. 

Ethiopian Airlines har unnlatt å svare nemnda.

Nemnda legger til grunn at årsaken til at klager ble nektet ombordstigning på Ethiopian
Airlines flight fra London, skyldtes at innsjekk ikke lot seg gjennomføre verken online
eller på flyplassen i Nice, og at billettbekreftelse på mobil ikke ble akseptert. Billetten
var gjennomgående og skrevet ut på Ethiopian Airlines dokument der connection time i
London bare var en time. I følge selskapet måtte boardingkortet vært skrevet ut minst en
time før avgang. Det var ikke mulig slik situasjonen var.
Det er etter nemndas syn flyselskapet som er ansvarlig for at passasjerene kan sjekkes
inn slik at de rekker sine flyvninger. Klager møtte fram i rett tid og kan ikke bebreides for
at selskapets innsjekkingssystemer ikke fungerte med den konsekvens at hun mistet sin
flyvning.

Nemnda er etter dette av den oppfatning at Ethiopian Airlines er ansvarlig på alminnelig
erstatningsrettslig grunnlag for det tap klager ble påført ved å bli nektet ombordstigning
mot sin vilje. 

Klager krever refusjon av utgifter til hotell, fly og transport fra/til flyplass med tilsammen
GBP 745,75. Kvitteringer er fremlagt.

Nemnda anbefaler at klager gis medhold i sitt krav.

Vedtak

Transportklagenemnda - fly anbefaler at klager gis medhold i sitt krav.