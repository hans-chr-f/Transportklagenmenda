Vedtak i Transportklagenemnda - Fly

Sammendrag

Krav om refusjon av skatt for ubenyttet flybillett.

Dato
20.04.2015

Saksnummer
1190/14F

Tjenesteyter
Internasjonal Tours AS

Krav om refusjon av skatt for ubenyttet flybillett.

Klager har i det vesentlige anført:

Klager skulle reise fra Ankara til Oslo den 25. august 2014. Avgangen ble kansellert.

Klager krever refusjon av skatt for den ubenyttede flybilletten.

Det vises for øvrig til klagers brev.

Internasjonal Tours AS har ikke avgitt uttalelse til verken klager eller nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt International Tours ved nemndas e-post av 3. desember 2014 med frist til
21. januar 2015 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

International Tours har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter.

Nemnda legger på bakgrunn av de foreliggende opplysninger til grunn at klager ikke benyttet
billetten

Hun har da rett til refusjon av skatter og avgifter.

Vedtak:

Transportklagenemnda-fly anbefaler at International Tours refunderer skatter og avgifter på
den ubenyttede billetten.

Vedtaket var enstemmig.