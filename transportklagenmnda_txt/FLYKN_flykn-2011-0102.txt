Vedtak i Transportklagenemnda - Fly

Sammendrag

Krav om refusjon av skatter og avgifter i forbindelse med kansellering av reise.

Dato
12.10.2011

Saksnummer
102/11F

Tjenesteyter
Travelpartner

Krav om refusjon av skatter og avgifter i forbindelse med kansellering av reise.

Klager har i det vesentlige anført:

Klager skulle reise til USA med KLM, men måtte kansellere turen grunnet sykdom.

Klager har fått refundert flybilletten av sitt forsikringsselskap, men har kun fått tilbakebetalt kr
1000 av totalt kr 4380 av Travelpartner totalt for to personer.

Klager krever det resterende beløper refundert, kr 3380.

KLM har i det vesentlige anført:

KLM må dessverre be klager henvende seg til Travelpartner for refusjon av skatter og avgifter
siden reisen er bestilt gjennom dette selskapet.

KLM vil gjøre oppmerksom på at drivstoffavgift ikke er refunderbar. Disse skattene er merket
som YQ og YR på billetten.

Travelpartner har i det vesentlige anført:

Travelpartner har fått tilbakebetalt kr 900 per person fra KLM, det vises til dokumentasjon fra
selskapet.

Travelpartners refusjonsgebyr er på kr 400 per person.

Da gjenstår kr 500 som klager har fått refundert.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytte seg av sin planlagte reise, har passasjeren rett
til å få refundert slike offentlige skatter og flyplassavgifter.

Nemnda legger på bakgrunn av de foreliggende opplysninger til grunn at KLM i dette tilfellet
har tatt med drivstofftillegget under «flyskatter». Når flyselskapet inkluderer andre kostnader
enn offentlige skatter og flypassavgifter i det man oppgir som «flyskatter» på billetten, vil
det være svært vanskelig for kunden å forstå hvor mye man har krav på å få tilbakebetalt fra
flyselskapet dersom man ikke reiser.

EU forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAs liste, burde man med fordel kun brukt
begrepene skatter og avgifter om offentlige skatter og flyplassavgifter som passasjerer kan
kreve refundert dersom ikke reisen gjennomføres.

Nemnda finner på bakgrunn av de foreliggende opplysninger sannsynliggjort at klager har fått
refundert de offentlige skatter og flyplassavgifter med fratrekk av Travelpartners gebyr. Klager
har ikke rett til å få refundert drivstofftillegget fra flyselskapet selv om dette er kamuflert som
en skatt/avgift.

Forbrukernes representanter i nemnda bemerker for øvrig at tillegg som i realiteten er å
anse som en del av billettprisen, herunder drivstofftillegg, må kunne kreves refundert av
reiseforsikringsselskapet dersom klager har rett på å få refundert billettprisen (eksklusiv
offentlige skatter og flyplassavgifter) derfra.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør HSH