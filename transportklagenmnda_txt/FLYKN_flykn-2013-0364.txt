Vedtak i Transportklagenemnda - Fly

Sammendrag

Krav om refusjon av skatter på ubenyttede billetter.

Dato
10.02.2014

Saksnummer
364/13F

Tjenesteyter
Travellink

Krav om refusjon av skatter på ubenyttede billetter.

Klager har i det vesentlige anført:

Klager hadde bestilt en reise fra Oslo til Nürnberg t/r hos Travellink. Grunnet sykdom i nær
familie kansellerte klager billetten.

Klager krever skatter og avgifter på den ubenyttede billetten refundert, kroner 1 821 med
fratrekk av Travellinks gebyr kroner 300.

Travellink har i det vesentlige anført:

Ved bestilling av reisen krysset klager av for å ha lest regler og vilkår. Her kommer det frem at
Travellink tar et administrasjonsgebyr på kroner 300 ved avbestilling.

Skattene på klagers billett var på til sammen kroner 1 674. Av disse var drivstoffavgift på
kroner 946 som ikke er refunderbar. Da gjenstår kroner 428 etter at Travellinks gebyr er
trukket fra. Kroner 428 er overført klagers konto.

Travellink har refundert korrekt beløp, og kan ikke imøtekomme klagers krav utover dette.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytte seg av sin planlagte reise, har passasjeren rett
til å få refundert slike offentlige skatter og flyplassavgifter.

Nemnda legger på bakgrunn av de foreliggende opplysninger til grunn at Travellink i dette
tilfellet har tatt med drivstofftillegget(YQ) under «skatter og avgifter». Når flyselskapet
inkluderer andre kostnader enn offentlige skatter og flyplassavgifter i det man oppgir som
«skatter og avgifter» på billetten, vil det være svært vanskelig for kunden å forstå hvor mye
man har krav på å få tilbakebetalt fra flyselskapet dersom man ikke reiser.

EU-forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAs liste, burde man med fordel kun brukt
begrepene skatter og avgifter om offentlige skatter og flyplassavgifter som passasjerer kan
kreve refundert dersom ikke reisen gjennomføres.

Nemnda finner på bakgrunn av de foreliggende opplysninger sannsynliggjort at klager har fått
refundert de offentlige skatter og flyplassavgifter med fratrekk av Travelpartners gebyr. Klager
har ikke rett til å få refundert drivstofftillegget selv om dette er kamuflert som en skatt/avgift.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.