Vedtak i Transportklagenemnda - Fly

Sammendrag

Krav om refusjon av flyskatt.

Dato
16.02.2015

Saksnummer
680/14F

Tjenesteyter
Tripmonster

Klager har i det vesentlige anført:

Klager bestilte en reise hos Tripmonster, t/r Singapore - Oslo for reise med Finnair den 27. juni
- 1. september 2014. Grunnet sykdom måtte klager kansellere billetten.

Klager krever refusjon av flyskatter, inkludert drivstoffavgift.

Det vises for øvrig til klagers brev.

Tripmonster har i det vesentlige anført:

Da klager bestilte sin reise hos Tripmonster krysset han av for å ha lest regler og vilkår.

Klagers billett bestod av flyskatter for totalt kroner 2 661. Kroner 2 366 er drivstoffavgifter
som ikke refunderes av flyselskapet. Da Tripmonster tar et administrasjonsgebyr på kroner
500, er det dessverre ingen refusjon av klagers billett.

Tripmonster kan ikke imøtekomme klagers krav.

Det vises for øvrig til Tripmonsters brev.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytte seg av sin planlagte reise, har passasjeren rett
til å få refundert slike offentlige skatter og flyplassavgifter.

Nemnda legger på bakgrunn av de foreliggende opplysninger til grunn at Finnair i dette
tilfellet har tatt med drivstofftillegget under «flyskatter». Når flyselskapet inkluderer andre
kostnader enn offentlige skatter og flyplassavgifter i det man oppgir som «skatter og avgifter»
på billetten, vil det være svært vanskelig for kunden å forstå hvor mye man har krav på å få
tilbakebetalt fra flyselskapet dersom man ikke reiser.

EU-forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAs liste, burde man med fordel kun brukt
begrepene skatter og avgifter om offentlige skatter og flyplassavgifter som passasjerer kan
kreve refundert dersom ikke reisen gjennomføres.

Nemnda finner på bakgrunn av de foreliggende opplysninger sannsynliggjort at de offentlige
skattene/avgiftene utgjør kr 295 per billett. Klager har rett til refusjon av disse. Klager har ikke
rett til å få refundert drivstofftillegget selv om dette i dette tilfellet er kamuflert som en skatt/
avgift.

Tripmonster tar et gebyr på 500 kroner for arbeidet med refusjon av skatter og avgifter.
En samlet nemnd er av den oppfatning at Triomonster har anledning til å ta et gebyr
for sitt arbeid. Nemndas flertall, lederen og flyselskapenes representanter, er av den
oppfatning at det faller utenfor nemndas kompetanse å ta stilling til gebyrets størrelse.

Nemndas mindretall, forbrukernes representanter, er av den oppfatning at et gebyr for
refusjon av skatter og avgifter, kun kan tilsvare flyselskapets reelle kostnader med å
gjennomføre tilbakebetalingen. Tripmonsters gebyr på 500 kroner synes å være høyt i
denne sammenheng.

Gebyret overstiger de refunderbare skattene og avgiftene. Det er således ikke noe til
utbetaling.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.