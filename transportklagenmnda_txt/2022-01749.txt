Tjenesteyter følger ikke vedtaket i saken (27.06.2023)
Kommentar fra tjenesteyter:

Flyselskapet følger ikke nemndas vedtak når det gjelder erstatning for tapt bagasje. Se dok
043 for nærmere begrunnelse.

Vedtak i Transportklagenemnda - Fly

Sammendrag

Krav om erstatning for tapt feriedag og tap av
koffert som følge av forsinkelse på utreisen.

Dato
20.02.2023

Saksnummer
2022-01749

Tjenesteytere
LOT Polish Airlines
EL AL Israel Airlines Ltd.

Klager har i det vesentlige anført

Klager og hans familie, totalt to voksne og to barn, skulle på ferie til Israel og hadde
billetter med LOT Polish Airlines for en reise fra Oslo via Warszawa til Tel Aviv den 28.
juni 2022. Avgangstiden skulle være kl. 19.45 fra Oslo og med ankomst Tel Aviv 29. juni
kl 03.45. Det oppsto en forsinkelse på 1,5 timer fra Oslo med LO484 og dermed rakk de
ikke sin videre forbindelse fra Warszawa. De fikk ingen informasjon om hva årsaken var
og heller ingen informasjon om sine rettigheter. På flyplassen i Warszawa var det kaos
og de ble til slutt omrutet til å reise fra Warszawa med LOT Polish Airlines kl. 07.35 til
London og derfra videre med EL AL Airlines til Tel Aviv med en ankomsttid kl. 22.15. De
måtte tilbringe natten på flyplassen i Warszawa uten tilbud om overnatting eller mat
med sine to barn på 3 og 5 år. 

De ankom Tel Aviv med en forsinkelse på 18,5 timer og mistet en hel feriedag som klager
krever erstattet. De hadde tre kofferter med på reisen, men da de ankom Tel Aviv var
den ene kofferten borte. Kofferten inneholdt klær og sko for klager og hans sønn, en
bursdagsgave (klokke) og en lader. De skulle være på ferie i én måned og hadde derfor
med en del klær. Totalt har klager beregnet selve kofferten og koffertens innhold til å ha
en verdi på kr. 23749 som han krever erstattet.

Tjenesteyterne har i det vesentlige anført
Verken LOT Polish Airlines eller EL AL Airlines har inngitt tilsvar til nemnda. 

LOT har svart klager at i henhold til avtale mellom flyselskapene, så er det siste fraktfører
i henhold til billetten, i dette tilfelle EL AL Airlines, som skal behandle klagen på tapt
bagasje. 

EL AL Airlines har svart klager at deres ansvar er begrenset til å forsøke å lokalisere den
savnede bagasjen og eventuelt bringe den tilbake til passasjeren. De er ikke ansvarlig for
eventuell erstatning for tap. Er krav om erstatning må rettes til LOT Polish Airlines.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Flyselskapene har tross oppfordring unnlatt å svare nemnda.

Nemnda legger til grunn av klager og hans familie ble forsinket på reisen fra Oslo til Tel
Aviv den 28. juni 2022. De hadde gjennomgående billetter for sin reise og ankom Tel Aviv
med en forsinkelse på 18, 5 timer etter at utreisen med LOT Polish Airlines ble forsinket
slik at de ikke rakk sin videre forbindelse fra Warszawa. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10). Det var LOT Polish
Airlines rute LO484 fra Oslo til Warszawa som var forsinket slik at klager og hans familie
ikke rakk sin videre forbindelse med samme flyselskap til Tel Aviv. Flyselskapet har ikke
inngitt tilsvar eller dokumentasjon for årsaken til forsinkelsen. Nemnda anbefaler at LOT
Polish Airlines utbetaler en standarderstatning på 600 euro per person, totalt 2400 euro. 

Klager fikk ikke den ene av tre kofferter utlevert ved ankomst Tel Aviv. Han fikk dette
registrert på flyplassen og en PIR rapport utstedt. Klager har opplyst at han ennå ikke har
fått kofferten utlevert og derfor krever den og innholdet erstattet. 

Montrealkonvensjonens artikkel 17 nr. 3 inneholder en bestemmelse om tidspunktet
for når innskrevet reisegods skal anses som tapt slik at passasjeren kan gjøre sine
rettigheter etter fraktavtalen gjeldende overfor fraktføreren. Det kan passasjeren gjøre
dersom fraktføreren erkjenner at det innskrevne reisegodset er tapt eller dersom det
innskrevne reisegodset ikke er kommet frem senest 21 dager etter at det skulle vært
fremme. Bestemmelsen er innarbeidet i luftfartsloven, jf. § 10-18 tredje ledd. Nemnda
legger til grunn at klagers koffert er tapt. 

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr.
2. Ansvaret er for reisegods begrenset til 1288 SDR (Special Drawing Rights) for hver
passasjer; om lag 17000 kroner. Bestemmelsen omfatter etter nemndas vurdering i
første rekke skadet og bortkommet bagasje. Det vises til luftfartsloven § 10-22 og §
10-24, samt forskrift om fraktførers ansvar for skade ved lufttransport av passasjerer,
reisegods og gods § 1 tredje ledd. SDR-satsen i forskrift om fraktførers ansvar for skade
ved lufttransport av passasjerer, reisegods og gods § 1 tredje ledd er ikke oppdatert,
men Norge er forpliktet til å følge Montrealkonvensjonen og EUs forordning om
forsikringskrav til luftfartsselskaper, hvor satsen er oppjustert til 1288 SDR.

Kravet kan rettes begge fraktførerne, jf. luftfartsloven §10-34, jf §10-32. Klager har
fremsatt et krav om erstatning av kofferten og dens innhold beregnet til totalt kr. 23749
til begge flyselskapene, men de har henvist klager vice versa. Klager er av nemnda
bedt om å legge frem kvitteringer og dokumentasjon for sitt krav, men nemnda har
ikke mottatt dette.  I mangel av nærmere konkret dokumentasjon fra klager fastsetter
nemnda skjønnsmessig verdien av kofferten og dens innhold til samlet kr 6 000. Nemnda
anbefaler derfor at LOT Polish Airlines utbetaler kr 6 000 for tapt koffert.

Vedtak

Transportklagenemnda anbefaler at LOT Polish Airlines utbetaler standarderstatning på
600 euro per person, totalt 2400 euro, samt kr 6 000 for tapt bagasje.