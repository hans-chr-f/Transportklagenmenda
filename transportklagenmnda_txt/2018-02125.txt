Vedtak i Transportklagenemnda
- Kollektivreiser

Sammendrag

Manglet billett

Dato
20.09.2018

Saksnummer
2018-02125

Tjenesteytere
Ruter

Klager har i det vesentlige anført

Klager ble ilagt gebyr på T-banen fordi han ikke hadde billett. 

Klager har ved en tidligere billettkontroll blitt fortalt at dersom han ikke hadde penger til
billett, kunne han enten spørre sjåføren eller nærmeste kiosk om de kunne fikse. 

Da klager skulle reise med T-banen den dagen oppdaget han at lommeboka var
gjenglemt. Han oppsøkte derfor Narvesen like ved og videreformidlet informasjonen
som en kontrollør hadde sagt til han. Personen bak kassa hadde ikke hørt om en
slik avtale og ba klager oppsøke Ruters kundesenter. Ombord i T-banen på  vei til
kundesenteret ble klager stoppet i kontroll og ilagt gebyr 

Klager har gjentatte ganger forsøkt å forklare til Ruter at han handlet ut fra informasjon
han fikk fra en av selskapets ansatte. Fra klagers ståsted virker det som han er blitt gitt
falsk informasjon. Han understreker videre at han alltid har gyldig billett når han reiser,
og at denne hendelsen var et engangstilfelle. 

Klager ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr 9. juli 2018 fordi han ikke kunne vise noen billett i kontrollen.

Det finnes ingen ordning hvor den reisende bare kan melde fra til personalet om at man
ikke har penger for og slippe å betale. Det hadde vært uholdbart. At noen ansatte hos
Ruter skulle ha gitt slik informasjon til klager finner Ruter ikke troverdig. Det er ingen
menneskerett å reise kollektivt, og det er en tjeneste man må betale for. 

Ruter kan ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen 9. juli 2018 ilagt gebyr fordi han ikke kunne vise gyldig
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager erkjenner at han reiste med T-banen uten gyldig billett. Vilkårene for å ilegge
gebyr var til stede.

I regelverket er det ingen unntak fra denne regel. Nemnda finner det lite sannsynlig at
klager har fått informasjon fra en kontrollør om at han kunne reise uten billett dersom
han ga beskjed til Ruters personale. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.