Vedtak i Transportklagenemnda - Fly

Sammendrag

Krav om erstatning som følge av kansellering.

Dato
12.10.2011

Saksnummer
152/11F

Tjenesteyter
Norwegian Air Shuttle ASA

Krav om erstatning som følge av kansellering.

Klager har i det vesentlige anført:

Klager skulle reise fra London til Stavanger onsdag den 1. desember med DY1337.

Flyet ble kansellert som følge av svært dårlig vær i London.

Først fredag 3. desember fikk klager plass på et fly som skulle gå fra Stansted.

Verken tog eller busser gikk grunnet det kraftige snøværet, og taxi sentralene hadde over
4 timers ventetid. Klager hadde derfor ingen annen mulighet enn å bestille transport fra
hotellet til GBP 200. Taxi til Gatwick koster normalt GBP 10-15. Klager krever derfor erstattet
mellomlegget.

Klager krever i tillegg erstatning for matutgifter de hadde i ventetiden. Klager fikk ikke beskjed
av Norwegian om å ta vare på matkvitteringer.

Klager krever videre erstatning for ekstra parkeringsavgift.

Norwegian har i det vesentlige anført:

DY1337 ble dessverre kansellert som følge av værforholdene i London. Det vises til
værrapport.

Gatwick Lufthavn stengte for all trafikk kvelden den 30. november frem til kvelden den
3. desember. Dette er forhold som ligger utenfor flyselskapets kontroll i henhold til EU
forordningen.

Disse dagene i London var meget kaotiske, offentlig transport brøt sammen, og taxiene kjørte
rundt med sommerdekk. Norwegian kan ikke lastes for at taxi var det eneste alternativet til
flyplassen, og Norwegian kan heller ikke lastes for at pga fullstendig kaos i infrastrukturen i og
rundt London, ble taxituren svært kostbar. I slike tilfeller dekker Norwegian offentlig transport.

Norwegian vil dekke klagers utgift til hotell, kr 1068 og de matutgifter klager kan
dokumentere. Norwegian har dessverre ikke mulighet til å dekke udokumenterte utgifter, kun
basert på kostnadsanslag.

Norwegian kan ikke imøtekomme klagers krav om erstatning av taxi til GBP 200.

Nemnda bemerker:

Nemnda legger på bakgrunn av de foreliggende opplysninger til grunn at klagers fly ble
innstilt grunnet vanskelige værforhold på Gatwick. Klager ble omrutet til en flygning fra
Stansted tre dager senere.

Det fremgår av EU forordning 261/2004 artikkel 5 at passasjerene i et slikt tilfelle skal tilbys
gratis måltider og forfriskninger som står i rimelig forhold til ventetiden. Om nødvendig
skal passasjeren tilbys hotellinnkvartering. Flyselskapet skal videre tilby transport mellom
lufthavnen og innkvarteringsstedet.

Klager har fått refundert utgifter til hotell. Nemnda er av den oppfatning at klager i tillegg har
rett til erstatning av utgifter til taxi til Stansted og matutgifter.

Det fremgår av saken at taxi var eneste alternativ for å komme seg til Stansted. Norwegian bør
derfor dekke klagers utgifter på 200 GBP. Utgifter til alternativ reise til Gatwick kommer ikke
til fradrag i det klager ble omrutet fra Stansted og følgelig hadde krav på transport til denne
flyplassen. Nemnda bemerker at Norwegian ikke kan høres med at de ikke kan lastes for at
taxi var eneste mulighet. Passasjeren har rett til transport selv om flyselskapet ikke kan lastes
for hendelsen, og taxi var i dette tilfellet eneste transportmulighet.

Avreisen ble utsatt i tre dager. Klagerne ble påført utgifter til mat i denne perioden. Norwegian
plikter å erstatte denne utgiften. Klager har ikke beholdt kvitteringer. Beløpet må da
fastsettes skjønnsmessig. Det er krevd 123 GBP for tre personer i tre dager. Nemnda finner
det sannsynlig at klagerne minst har hatt utgifter i denne størrelsesorden og anbefaler at
Norwegian erstatter klagerne 123 GBP.

Klagerne har også krevd erstattet ekstra parkeringsavgift på NOK 234 klagerne ble påført som
følge av at de kom forsinket til Stavanger. Flyselskapet er i henhold til luftfartsloven § 10-20
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Vedtak:

Flyklagenemnda anbefaler at Norwegian erstatter klagerne ytterligere 323 GBP.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS