Vedtak i Transportklagenemnda - Fly

Sammendrag

Krav om erstatning pga. innsjekking til tross for at passet ikke
var gyldig for innreise til det endelige bestemmelsesstedet.

Dato
12.07.2016

Saksnummer
1167/15F

Tjenesteyter
Brussels Airlines

Klager har i det vesentlige anført:

Klager skulle reise fra Oslo til Brussel 28. mars 2015 med Brussels Airlines og fra Brussel til
Abu Dhabi med Etihad Airways. De ble sjekket inn på Gardermoen hele veien til Abu Dhabi.

I Brussel ble klagers sønn nektet ombordstigning på grunn av kort gyldighet på passet. Klager
ble fortalt at det var gjort en feil i Oslo og at de ikke skulle ha vært sjekket inn. Hadde ikke
denne feilen blitt gjort i Oslo så hadde klagers sønn hatt en mulighet til å kontakte politiet på
flyplassen for hjelp med utløpsdatoen.

Klager krever erstattet kroner 44&nbsp;523 for utgifter til fly og forhåndsbetalt hotell.

Det vises for øvrig til klagers brev.

Brussels Airlines har i det vesentlige anført:

Klager skulle reise fra Oslo til Abu Dhabi via Brussel, men ble nektet ombordstigning på Etihad
Airways. Dette på grunn av utløpsdatoen på passet til den ene reisende.

Brussels Airlines viser til «General Conditions article 13», der det blant annet står at
passasjerene er ansvarlig for å ha nødvendige reisedokumenter.

Brussels Airlines kan ikke imøtekomme klagers krav

Det vises for øvrig til Brussels Airlines brev.

Nemnda bemerker:

Passasjerene plikter selv å sørge for å ha nødvendige reisedokumenter, herunder gyldig
pass. Flere land krever at passet skal ha gyldighet i en angitt periode fra innreise. Flyselskapet
er i forhold til angjeldende land ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. Selskapet må videre besørge retur av
passasjeren.

I forholdet mellom passasjeren og flyselskapet er det etter nemndas vurdering passasjeren
som har ansvaret for å ha gyldige reisedokumenter. Med mindre det foreligger spesielle
forhold, går ikke dette ansvaret over på flyselskapet selv om flyselskapet ikke oppdager at
reisedokumentene ikke er i orden.

Klagers sønn ble i Oslo sjekket inn til Brüssel og Abu Dhabi. Passet var gyldig i Belgia men ikke
i Emiratene. Brussels Airlines skulle kun fly passasjerene til Brüssel og de hadde således ikke
behov for å sjekke hvor lenge passet var gyldig. Nemnda er av den oppfatning at Brussels
Airlines ikke er ansvarlig for at klager ikke fikk fløyet videre fra Brüssel til Abu Dhabi og finner
ikke å kunne anbefale at klager gis medhold.

Nemnda bemerker avslutningsvis at klagerne har rett til refusjon av offentlige skatter og
avgifter på ubenyttede billetter fra Etihad Airways.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.