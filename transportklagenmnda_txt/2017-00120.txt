Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.10.2017

Saksnummer
2017-00120

Tjenesteytere
Widerøe

Klager har i det vesentlige anført

Klager og en medreisende skulle reise fra Sandnessjøen til Manchester via Trondheim og
Oslo den 24. november 2016 kl 06.13. Kl 05.40 på avreisedagen mottok klager beskjed
om at flight WF701 fra Sandnessjøen til Trondheim var kansellert grunnet sykdom blant
crewet. 

Klager ble booket om til samme fly dagen etter, han mistet en forhåndsbetalt
fotballkamp og en natt på forhåndsbetalt hotell. 
Klager ble ikke informert om sine rettigheter. 

Klager krever standarderstatning 400 euro per person, samt refusjon av tapt døgn på
hotell og to billetter til fotballkamp, kroner 3 500.

Tjenesteyterne har i det vesentlige anført
WF701 ble kansellert som følge av sykdom blant crew, og fordi personen som stod på
stand-by ikke var mulig å få tak i grunnet problemer med hennes telefon. Det vises til
fremlagt dokumentasjon. 

Hendelsen er ikke kompensasjonsberettiget da årsaken var utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Slik nemnda har ikke flyselskapet Widerøe godtgjort at kanselleringen skyldtes en
ekstraordinær omstendighet i forordningens forstand:  

Widerøe har lagt frem dokumentasjon for at flyselskapet hadde ledig standby-crew til
å dekke opp sykdomsfraværet på flygningen til klageren og reisefølget (til sammen 2
personer); Widerøe måtte kansellere fordi flyselskapet ikke fikk tak i standby-crewet
før kl 1130 fordi det var noe galt med telefonen hennes. Det er ikke gitt noen nærmere
forklaring på hva som var galt med telefonen og hvorfor standby-crewet ikke kunne
gjøre seg tilgjengelig på annen måte. Nemnda mener derfor at det er grunnlag for
standarderstatning med 400 euro per person.

Standarderstatningen er ment å dekke både økonomisk og ikke-økonomisk tap som følge
av kanselleringen. 

Forordningen har ingen særlig regel om dekning av utgifter til forhåndsbetalt
og ubenyttet hotell, fotballkamp eller liknende. Slike tap må dekkes gjennom
standarderstatningen så langt den rekker. Hvis det foreligger tap som overstiger
standarderstatningen, kan dette tapet søkes dekket på annet grunnlag enn forordningen,
jf artikkel 12. 

Siden tapet knyttet til forhåndsbetalt og ubenyttet hotell og fotballkamp, er oppgitt å
være 3 500 kroner og således under 2 ganger 400 euro, må dette tapet anses dekket av
standarderstatningen. Det er derfor ikke nødvendig for nemnda å se på om tapet kan
kreves dekket på annet grunnlag.

Vedtak

Transportklagenemnda - fly anbefaler at Widerøe betaler standarderstatning til klageren
med 400 euro per person.