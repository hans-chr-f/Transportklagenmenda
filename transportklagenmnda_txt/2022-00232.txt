Vedtak i Transportklagenemnda - Fly

Sammendrag

Krav om refusjon av billettprisen på grunn av mange ruteendringer.

Dato
25.05.2022

Saksnummer
2022-00232

Tjenesteytere
Norwegian Air Shuttle

Klager har i det vesentlige anført

Klager og hans ektefelle hadde billetter med Norwegian for en reise fra Oslo til Alicante
tur/retur i 2020. På grunn av covid-19 pandemien endret Norwegian rutetidene hele 10
ganger gjennom 2020 og 2021. Ved siste endring hadde de billetter for utreisen den 26.
desember 2021 og med retur den 4. januar 2022. Billettene var opprinnelig betalt med
penger, men klager godtok CashPoints da reisen ble kansellert første gang og hadde
derfor betalt for den planlagte reisen i julen 2021 med CashPoints. 

Klagers ektefelle ble akutt syk dagen før avreise og på det tidspunktet var det umulig å si
om og eventuelt når reisen kunne gjennomføres. Klager var i kontakt med Norwegian og
etter anbefaling fra en saksbehandler der, kansellerte klager derfor billettene. Ved første
anledning booket de billetter igjen med Norwegian. I ettertid viser det seg at Norwegian
ikke vil refundere billettene med avreise 26. desember 2021. Klager mener han ble
feilinformert og finner det useriøst at de ikke får noe igjen når Norwegian har kansellert
reisen så mange ganger. Klager finner det provoserende at Norwegian reklamerer for at
man fritt kan endre en booking kostnadsfritt.

Klagers reiseforsikring dekker ikke dette og av Norwegian har de kun fått igjen skatter og
avgifter på kr. 450. Klager krever full refusjon av billettprisen og da gjerne i CashPoints.

Tjenesteyterne har i det vesentlige anført
Klager krever refusjon av sine billetter med DY1792 26. desember 2021 fra Oslo til
Alicante og DY1793 4. januar 2022 fra Alicante til Oslo for to passasjerer.

Klager valgte selv å kansellere sin booking dagen før avreise. Klager forklarer at de
kansellerte sin booking på grunn av sykdom.

Klagers billetter var av typen LowFare, også kalt lavprisbilletter. Disse billettene har ikke
avbestillingsbeskyttelse og er dessverre ikke refunderbare. Myndighetspålagte skatter og
avgifter har derimot blitt refundert til klager. 

Videre tar Norwegian stilling til om passasjeren har krav på kompensasjon i henhold
til EU-forordning 261/2004. Det følger av forordningens artikkel 5 punkt 1 bokstav c)
at passasjerer har krav på standarderstatning ved kanselleringer, med mindre de blir
informert om kanselleringen 2 uker før avgang.

Klager ble informert om ruteendringen for DY1792 26. desember 2021 fra Oslo til
Alicante og DY1793 4. januar 2022 fra Alicante til Oslo i juni 2021, flere måneder før
avgang. Norwegian viser til e-post sendt til klager med informasjon om ruteendringen.

Da klager ble informert om ruteendringen over 2 uker før avgang kan Norwegian  ikke
imøtekomme standarderstatning i henhold til EU-forordning 261/2004.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. 

I dette tilfellet ble klagers reise endret en rekke ganger siden covid-19 pandemien brøt
ut i mars 2020. Tidspunktene for når alle disse endringene skjedde er det ikke opplyst
om. Den siste endringen fikk imidlertid klager beskjed om mer enn to uker før avgang.
Klager har uavhengig av kanselleringens årsak derfor ikke rett til standarderstatning. Det
er heller ikke krevet. 

Dersom man selv avbestiller flybilletter er det flyselskapets vilkår som avgjør hva man
kan kreve i refusjon av billettprisen. Ettersom klager opprinnelig hadde kjøpt en billett
i priskategorien «LowFare», som ikke er refunderbar, har klager ikke krav på refusjon.
Dette gjelder selv om klager eventuelt fikk opplyst på kundesenteret at han kunne
kansellere billetten. 

Klager har uansett rett på refusjon av refunderbare skatter og avgifter. 

Nemnda anbefaler klager å kontakte sitt forsikringsselskap. 

Nemnda anbefaler at Norwegian refunderer refunderbare skatter og avgifter til klager.
For øvrig gis klager ikke medhold.

Vedtak

Transportklagenemnda anbefaler at Norwegian utbetaler refunderbare skatter og
avgifter til klager. For øvrig gis klager ikke medhold.