Vedtak i Transportklagenemnda - Fly

Sammendrag

To kolli som klager betalte ekstra frakt for, fra Kjevik til Tirana kom aldri fram.

Dato
24.03.2010

Saksnummer
83/09F

Tjenesteyter
Lufthansa German Airlines

To kolli som klager betalte ekstra frakt for, fra Kjevik til Tirana kom aldri fram.

Klager krever tilbakebetaling av kr 4.600 som var hva han betalte i frakt for disse.

Klager har i det vesentlige anført:

Klager, som har leilighet i Saranda, Albania, reiste 28. desember fra Kjevik til Oslo og videre fra
Oslo til Tirana 29. desember 2008 med totalt 4 kolli bagasje, total vekt 75 kg. For dette betalte
klager ekstra frakt på kr 1.000 fra Kjevik til Gardermoen og  kr 3.600 fra Gardermoen til Tirana.
Totalt kr 4.600. Da klager ankom Tirana manglet alle 4 kolli.

To av kolliene dukket opp 31. desember 2008. Kolliene ble sendt med rutebuss fra Tirana til
Saranda, der klager hentet dem. De resterende 2 kolli er enda ikke kommet til rette.

Innholdet i den manglende bagasjen var utstyr som klager trengte for å ferdiggjøre leiligheten.
Klager må derfor ta en ekstra tur ned for å gjøre ferdig arbeidet.

Klager krever refundert kr 4.600 som er det beløpet klager har betalt for å få transportert de
to ekstra kolliene som fortsatt ikke er kommet til rette. Klager vil eventuelt rette krav til sitt
forsikringsselskap om erstatning av kollienes innholde dersom de ikke kommer rette.

Lufthansa har i det vesentlige anført:

Lufthansa beklager at to av klagers kolli fremdeles mangler.

Lufthansa har tilbudt klager dekning av uforutsette utgifter som følge av at bagasjen ikke
kom frem i tide. Dette tilbudet er ikke aktuelt for klager, da klager kun ønsker tilbakebetaling
av kr 4.600. Lufthansa kan ikke imøtekomme dette kravet da beløpet ikke er betalt for frakt
av bagasjen, men for tillatelse til å ta med ekstra bagasje på flyet. Lufthansa vil imidlertid
refundere beløpet dersom bagasjen ikke kommer til rette.

Klagerne har blitt bedt om å sende en innholdsliste over hva som var i de to kolliene slik at
Lufthansa kan fortsette sin etterlysning. Dette er ikke mottatt av Lufthansa og derfor har
etterlysningen stoppet opp.

Nemnda bemerker:

Nemnda legger på bakgrunn av de foreliggende opplysninger til grunn at klager betalte kr
4.600 for å få med de to kolliene som fortsatt ikke er kommet til rette. Lufthansa er ansvarlig
for tap som oppstår pga forsinket/bortkommet bagasje.

Tapet må være påregnelig. Etter nemndas vurdering er ovennevnte beløp en del av klagers
tap. Klager returnerte til Kristiansand den 6. januar uten å ha hatt nytte av sin bagasje på
reisemålet. Han har således betalt kr 4.600 til ingen nytte.

Nemnda vil anbefale at Lufthansa dekker kr 3.600 av klagers tap. Det var for Lufthansa ikke
påregnelig at klager hadde hatt transportutgifter forut for flyvningen med Lufthansa. Nemnda
finner følgelig ikke å kunne anbefale at Lufthansa også dekker transporten fra Kristiansand til
Oslo.

Lufthansa vil i utgangspunktet også være erstatningsansvarlig for kollienes innhold dersom
de ikke kommer til rette. Så vidt nemnda forstår velger klager å ta dette tapet med sitt
forsikringsselskap.

Nemnda anbefaler at Lufthansa refunderer kr 3.600.

Vedtak:

Flyklagenemnda anbefaler at klager refunderes kr 3.600

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Olav Grøttland, SAS

Janne G. Soløy, Widerøes Flyveselskap AS