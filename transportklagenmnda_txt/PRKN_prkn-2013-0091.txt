Vedtak i Pakkereisenemnda

Sammendrag

Saken gjelder bl.a. betaling for middag, Italia.

Dato
..

Saksnummer
91/13P

Tjenesteyter
Oska Travel AS

Sakens dokumenter ble lagt frem.

Klager: X

Turarrangør: Oska Travel AS

Reisemål: Italia

Antall reisende: 2

Reisens pris: 6.264,-

Tidsrom: 160413 - 230413

Saken gjelder:

Saken gjelder bl.a. betaling for middag, Italia.

Klager anfører at de kjøpte en kultur- og Komfortpakkke som skulle inkludere  7
middager. Siste kvelden skulle de dra til Veruccio utenfor Rimini.

Den 7. middagen skulle de ha der. Imidlertid betalte de det samme for dette arrangementet
som de som ikke hadde betalt for komfortpakken.

Dermed har de betalt for 8 middager og fått 7.

Ellers har klager tatt opp forskjellige forhold når det gjelder hotellstandard, standarden på
maten, dårlig guiding o.a. som hun også krever kompensasjon for.

Oska Travel anfører at de har levert den reise som var bestilt. Hotellene har alle
3* etter lokal standard som lovet. Maten hadde varierte retter og var som lovet i
komfortpakken. Denne pakken inkluderte 7 middager. Arrangementet siste kvelden
inngikk ikke i pakken. Hvis gjesten i et slikt tilfelle blir med på et ekstraarrangement og
ikke spiser på hotellet slik komfortpakken forutsetter, bortfaller den middagen og man
må betale full pris for det andre arrangementet.

Nemnda bemerker:

Klagers hovedanførsel er at de måtte betale for middagen den 7.kvelden - noe hun mener
hun allerede hadde betalt for. Nemnda forstår det slik at middagene som var inkludert i
komfortpakken, ble inntatt på de hoteller hvor de bodde.

Utflukten den siste kvelden var «ekstra» i den forstand at den ikke inngikk i pakken. Dermed
gikk klager glipp av middagen som var inkludert og betalte for en utflukt som også inneholdt
en middag. Slik sett har hun betalt for 8 middager og fått 7, men dette var et resultat av
hennes eget valg av en ekstra utflukt siste kvelden.

Muligens har informasjonen om dette vært uklar, men nemnda kan ikke se at det er grunnlag
for refusjon av den del av komfortpakken som en middag utgjør.

Heller ikke de øvrige forhold som er tatt opp, gir grunnlag for prisavslag.

Vedtak:

Reklamasjonsnemnda for pakkereiser kan ikke anbefale at det gis prisavslag/refusjon.

Vedtaket var enstemmig.