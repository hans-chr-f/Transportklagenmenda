Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2017

Saksnummer
2016-00455

Tjenesteytere
Iberia Airlines

Klager har i det vesentlige anført

Klager skulle reise fra Trondheim til Madrid den 20. august 2016 kl 13.10. Flyet ble
forsinket 12 1/2 time. Klager mottok mat og drikke i ventetiden. 

Klager krever standarderstatning 400 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
Iberia har ikke avgitt uttalelse til nemnda. Til klager har selskapet avgitt uttalelse på
spansk. Nemnda behandler saker på engelsk og skandinavisk språk.

Nemnda bemerker

Flyselskapet Iberia har tross oppfordring, ikke avgitt uttalelse til nemnda. Nemnda treffer
derfor vedtaket på grunnlag av de opplysningene som er fremkommet tidligere i saken, jf
transportklagenemndforskriften § 5-3 tredje ledd.

Forsinkelse som medfører at passasjerene kommer mer enn 3 timer forsinket frem til det
endelige bestemmelsesstedet, gir ham og / eller henne rett til standarderstatning med
mindre flyselskapet godtgjør at forsinkelsen skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning 261 /
2004 artiklene 5, 6 og 7, samt EU-domstolens avgjørelser i sakene Sturgeon-Condor av
19.11.2009 (C-402/07) og Nelson med flere av 23.10. 2012 (C-581/10).

Klageren og reisefølget (til sammen 2 personer) kom over 12 timer forsinket frem til sitt
endelige bestemmelsessted. I følge representanten for Widerøe Ground Handling på
Værnes flyplass, skyldtes den aktuelle forsinkelsen teknisk svikt. 

Med unntak for teknisk feil som utløses av terror, sabotasje eller en skjult fabrikasjonsfeil
som oppdages av flyets fabrikant eller en kompetent myndighet, utgjør teknisk feil ingen
ekstraordinær omstendighet i forordningens forstand, jf kommisjonens veileder av
15.06.2016 punkt 5.2 med videre henvisning til EU-domstolens avgjørelse av 17.09.2015
(C-257/14) Corina van der Lans - KLM. 

Flyselskapet har ikke gitt noen dokumentert redegjørelse på et språk som er forståelig
for nemnda, for at den tekniske feilen skyldtes terror med videre, her.   

Klageren og følget har etter dette rett til standarderstatning som på grunn av
reiselengden blir 400 euro.

Vedtak

Transportklagenemnda - fly anbefaler at flyselskapet Iberia betaler standarderstatning til
klageren og reisefølget med 400 euro per person.