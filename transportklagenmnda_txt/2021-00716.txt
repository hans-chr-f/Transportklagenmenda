Vedtak i Transportklagenemnda - Fly

Sammendrag

Krav om standarderstatning. Flyvning kansellert.

Dato
19.11.2021

Saksnummer
2021-00716

Tjenesteytere
Wizz Air

Klager har i det vesentlige anført

Klager og hans reisefølge skulle reise med Wizz Air fra Malta til Katowice 13. mars
2020 med avgang kl.22.30, men flyvningen ble kansellert få timer før avgang med
beskjed om at landet stengte ned og ingen fly skulle ta av. Klager viser til at da han
oppsøkte flyplassen var beskjeden fra personellet der at det ikke skulle være noen
problemer med avganger. Flere måneder senere i klageprosessen har Wizz Air opplyst at
innreiserestriksjoner til Malta var årsaken til kanselleringen.

Klager har fått refundert utgifter som påløp som følge av kanselleringen, men krever at
Wizz Air også utbetaler standarderstatning 400 euro per passasjer.

Tjenesteyterne har i det vesentlige anført
Flyvning W61164 fra MLA - KTW med avgang 13. mars 2020 ble kansellert som følge
av Covid-19 og de stadige restriksjoner som forløper seg i de ulike landene når det
gjelder overholdelse av tolkningsveilederen fra EU-kommisjonen om EUs regler for
passasjerrettigheter i sammenheng med utviklingssituasjonen med Covid-19. Wizz viser
her til vedlagt informasjonslenke.

Alle land har implementert ulike tiltak for å håndtere pandemien og flyselskapene
påvirkes ikke bare av reiseforbud, men også restriksjon som regulerer hvordan flyvninger
skal opereres samt ansvar for overholdelse av de ulike lands innreiseregler eks.
karanteneplikt, Covid-19-testing osv.

Europakommisjonen anser også i veilederen at når offentlige myndigheter iverksetter
tiltak knyttet til Covid-19, vil slike tiltak falle inn under kategorien ekstraordinær
omstendighet. 

Et opererende flyselskap skal ikke være forpliktet til å betale kompensasjon i henhold til
artikkel 7 hvis det kan bevise at kanselleringen skyldes ekstraordinære omstendigheter
som ikke kunne vært unngått selv om alle rimelige tiltak hadde blitt iverksatt. 

Basert på ovennevnte kan Wizz Air ikke imøtekomme klagers krav om standarderstatning
i henhold til EU-forordning 261/2004.

Nemnda bemerker

Kansellering gir rett til standardkompensasjon med mindre flyselskapet kan godtgjøre
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5.

Wizz Air har fremlagt intern korrespondanse datert 13. mars 2020 som viser at
flyvningen W6 1163 / 1164 ble kansellert som følge av innreiserestriksjoner, innført
med umiddelbart iverksettelse av myndigheter på Malta, hvor alle innreisende
turister ble pålagt karantene. Flyvemaskinen som opererte klagers avgang fløy
tur-retur Katowice - Malta og ble rammet av restriksjonene på returen til Malta.
Nemndas flertall, lederen og bransjerepresentantene, er av den oppfatning at
selskapet i tilstrekkelig grad har godtgjort at kanselleringen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.
Mindretallet, forbrukerrepresentantene, er av den oppfatning at selskapet ikke har
godtgjort at flyvningen ble kansellert som følge av en ekstraordinær omstendighet.
Mindretallet er enig i at kanselleringer av flyvninger som er en direkte følge av innførte
innreiserestriksjoner på grunn av covid-19 pandemien, er å regne som kanselleringer
som følge av en ekstraordinær omstendighet i forordningens forstand. Mindretallet
viser til at klager har fremlagt tidsnær dokumentasjon som viser omfanget av
innreiserestriksjoner til Malta. Selskapet har ikke imøtegått klagers beskrivelse av
denne dokumentasjonen, og at restriksjonene ikke fikk virkning for mannskapet på
flyet, eller passasjerer som skulle reise fra Malta til Polen. Selskapet har heller ikke
fremlagt noen form for dokumentasjon som viser at det på det tidspunktet flyvningen
skulle gjennomføres var etablert noen form for innreiserestriksjoner i Polen som
fikk innvirkning på flyvningen. Slik saken er dokumentert for nemnda er det derfor
mindretallets oppfatning at kanselleringen av flyvningen fra Malta til Polen sannsynligvis
var kommersielt begrunnet. Etter mindretallets syn plikter derfor selskapet å utbetale
standarderstatning til klageren

Nemnda konkluderer, i tråd med flertallets oppfatning, med at klager ikke har rett til
standardkompensasjon.

Nemnda har merket seg at Wizz Air har refundert klagers øvrige kostnader i tråd med det
som følger av EU-forordning 261/2004.

Vedtak

Transportklagenemnda kan ikke anbefale at klager gis medhold i sitt krav om
standarderstatning.