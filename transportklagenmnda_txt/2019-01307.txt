Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.01.2020

Saksnummer
2019-01307

Tjenesteytere
Oryx Jet
Grands Espaces
Air Charter Service - Aircraft Chartering Services sas

Klager har i det vesentlige anført

Klager med reisefølge (til sammen to personer) skulle reise fra Longyearbyen til Paris den
14. juli 2018 med Oryx Jet flyvning MLT482 kl. 13.30, ankomst Paris kl. 18.30. På grunn av
et operativt problem ble klagers flyvning kansellert. Klager ble ombooket til å fly den 18.
juli 2018 med ankomst i Paris kl. 20:55. 

Klager har fremsatt krav om standarderstatning i henhold til EU-forordning 261/2004 på
400 euro per person, til sammen 800 euro.

Tjenesteyterne har i det vesentlige anført
Flyselskapet Oryx Jet har ikke svart på klagers henvendelse.

I tillegg til flyselskapet Oryx Jet, har saken også blitt sendt for tilsvar til selskapene Grand
Espaces og Air Charter Service. Ingen av selskapene har avgitt tilsvar til nemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger således til grunn at klagers flyvning den 14. juli 2018 ble kansellert, og at
klager ble ombooket til å fly den 18. juli 2018. 

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Dette gjelder
også ved forsinkelser som overstiger tre timer, jf.  EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Flyselskapet Oryx Jet har ikke gitt noen redegjørelse eller fremlagt noe dokumentasjon
for at kanselleringen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Kanselleringen gir etter dette rett til
standarderstatning på 400 euro pr. person, totalt 800 euro.

Vedtak

Transportklagenemnda-fly anbefaler at Oryx Jet utbetaler standarderstatning med 400
euro pr. person, totalt 800 euro.