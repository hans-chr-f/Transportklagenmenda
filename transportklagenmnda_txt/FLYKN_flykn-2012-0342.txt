Vedtak i Transportklagenemnda - Fly

Sammendrag

Krav om erstatning grunnet kansellering.

Dato
08.01.2013

Saksnummer
342/12F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Trondheim til København den 1. mars 2012 med DY910. Flyet ble
kansellert, og klager ble booket til fly dagen etter. Klager ble ikke tilbudt hotell, han ble heller
ikke informert om sine rettigheter som flyselskapene plikter i henhold til EU forordningen.

Norwegian hevder kanselleringen skyldtes at besetningen gikk ut på arbeidstid, og at
hendelsen derfor var ekstraordinær. Klager stiller seg undrende til hvordan denne årsaken
kan kalles ekstraordinær, og hvorfor mannskapet ikke ble satt til å jobbe overtid. Klager mener
Norwegian burde ta høyde for en forsinkelse på kun 80 minutter, og han stiller spørsmåltegn
ved om flyet ble kansellert for å unngå at flyet skulle bli stående i København over natten. Var
det hele et ledd i en nødvendig optimalisering av flytrafikken for dagen etter?

Klager krever standarderstatning 250 euro per person, samt refusjon av utgifter til flybuss og
forhåndsbetalt hotell i København, til sammen kroner 952.

Det vises for øvrig til klagers brev.

Norwegian har i det vesentlige anført:

DY910 ble kansellert som følge av stengt rullebane på Flesland på en tidligere flyvning, som
videre førte til at mannskapet gikk ut på arbeidstid. Arbeidstiden til opererende mannskap er
strengt kontrollert av myndighetene, og overtidsarbeid er ikke tillatt.

Årsaken til at rullebanen ble stengt var at et fly fra et annet selskap måtte foreta en
nødlanding grunnet indikasjon på brann i motor. Ettersom rullebanen ble stengt ble maskinen
som skulle operere DY910 stående fast på Flesland, som videre førte til at mannskapet gikk ut
på arbeidstid.

Kanselleringen er dessverre ikke kompensasjonsberettiget i henhold til EU-forordning
261/2004, da uregelmessigheten oppstod på grunn av ekstraordinære omstendigheter
utenfor flyselskapets kontroll.

Norwegian ønsker å refundere klagers utgifter i ventetiden mot originale kvitteringer, men
kan dessverre ikke imøtekomme krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda finner på bakgrunn av de foreliggende opplysninger godgjort at DY910 fra
Trondheim til København ble kansellert som følge av at en nødlanding på Flesland
førte til forsinkelser med den følge at besetningens maksimale arbeidstid ville bli
overskredet før landing i København. Mannskapet har ikke anledning til å overskride
arbeidstidsbegrensningene, og flyselskapet har ikke erstatningsmannskap som kan overta
i en slik situasjon. Foreholdet er å anse som ekstraordinært og gir således ikke rett til
standarderstatning etter EU-forordningen.

Klagerne ble omrutet til flygning neste dag. De fikk således ikke benyttet forhåndsbetalt hotell
i København. Norwegian er i henhold til luftfartsloven § 10-20 ansvarlig for tap som følge
av forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Forsinkelsen gir følgelig ikke rett til erstatning etter luftfartsloven.

Norwegian har akseptert å erstatte klagernes ekstrautgifter i Trondheim.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS.