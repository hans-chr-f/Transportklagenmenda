Vedtak i Transportklagenemnda - Fly

Sammendrag

Krav om erstatning av tapt innhold i håndbagasje.

Dato
15.05.2013

Saksnummer
002/13F

Tjenesteyter
Norwegian Air Shuttle ASA

Klager har i det vesentlige anført:

Klagers datter skulle reise fra Bergen til Evenes den 6. oktober 2012. På vei inn i
ankomsthallen kom hun på at hun hadde glemt å flytte en Leatherman kniv hun hadde i
håndbagasjen over i bagasjen. I skranken sa hun fra at hun måtte legge kniven i bagasjen før
hun sjekket inn. Norwegians representant forklarte at klagers datter ikke kunne ta kniven med
seg på reisen, og at hun enten måtte legge den igjen på flyplassen eller få noen kjente til å
hente kniven. Klagers datter hadde ikke noe valg og måtte legge kniven igjen hos damen i
skranken.

Kniven var helt ny. Hun hadde fått den av sine foreldre i 18-års gave, til bruk i
førstegangstjenesten i Nord-Norge.

Klager stiller seg kritisk til at Norwegian ikke håndterte hendelsen på en annen måte. Hun
mener videre at det ikke burde vært noe problem å flytte kniven til bagasjen.

Klager krever erstatning for Leatherman kniv.

Det vises for øvrig til klagers brev.

Norwegian har i det vesentlige anført:

Norwegians representanter som var på vakt på tidspunktet klager sjekket inn kan ikke huske å
ha tatt i mot en slik kniv. Det er heller ikke funnet noen kniv i skrankene.

Norwegian har ingen egen oppbevaring eller hittegods. I de tilfeller passasjerer ber Norwegian
ta vare på gjenstander, blir de henvist til flyplassens oppbevaringsfasiliteter.

Det er ikke mulig å hente tilbake allerede innsjekket bagasje for å putte gjenstander i.

Det er heller ikke rutine for Norwegian å ta vare på passasjerenes personlige eiendeler.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Det er ikke forbudt å ha en lommekniv i reisegodset (bagasje som sjekkes inn forut for
avreise).

Det lyder således underlig om Norwegians personale skulle ha nektet klagers datter å flytte
kniven fra håndbagasje til reisegodset før hun sjekket bagasjen inn.

Saken stiller seg annerledes dersom klagers datter ba om å få legge kniven i bagasjen etter at
denne var sjekket inn. Det er det normalt verken tid eller anledning til.

Dersom passasjeren har ulovlige gjenstander i håndbagasjen, vil passasjeren bli nektet å ta
disse med seg. Flyselskapet eller sikkerhetspersonalet vil ikke ha anledning til å ta vare på slike
gjenstander for passasjeren. Vanligvis vil passasjeren bli henvist til å legge gjenstandene igjen i
flyplassens hittegodskontor inntil videre.

Nemnda finner på bakgrunn av de foreliggende opplysninger ikke sannsynliggjort at
Norwegians personale overtok ansvaret for kniven til klagers datter. Nemnda finner følgelig
ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.