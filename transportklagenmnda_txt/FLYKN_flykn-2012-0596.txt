Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.04.2013

Saksnummer
596/12F

Tjenesteyter
British Airways / Iberia / Brüssels Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Madrid via Brüssel den 7. juni 2012. SN2284 fra Oslo til Brüssel
var forsinket. For at klager ikke skulle miste sin videreforbindelse i Brüssel ble han booket om
til å reise via London i stedet.

BA767 fra Oslo til London var også forsinket slik at klager mistet sin videreforbindelse fra
London til Madrid med BA524. Klager ankom Madrid først dagen etter.

Klager krever standarderstatning i henhold til EU forordning 261/2004.

Brüssels Airlines har i det vesentlige anført:

SN2284 ble forsinket 30 minutter av operasjonelle årsaker. Da klager kun hadde 35 minutter
connection time i Brüssel ville han ikke nå sin videreforbindelse, og ble derfor booket om via
London.

Brüssels Airlines har dessverre herfra ingen oversikt over klagers reiserute da reservasjonen
nå var overført British Airways. På grunnlag av dette kan Brüssels Airlines dessverre ikke
imøtekomme klagers krav om standarderstatning.

British Airways har i det vesentlige anført:

Klager ble av Brüssels Airlines booket om til å reise fra Oslo til Madrid via London. Klager
hadde 1 times connection time på terminal 5 i London som er korteste tillatte tid å bytte fly
på.

BA767 fra Oslo til London ble 7 minutter forsinket da crewet opplevde trafikkproblemer på
motorveien. Flyet ble videre 16 minutter forsinket som følge av restriksjoner i luftrommet,
sterk vind over London. Begge forsinkelsene var utenfor British Airways kontroll. Det vises til
operasjonelle logger.

Hendelsene var ekstraordinære omstendigheter og er ikke kompensasjonsberettiget i
henhold til EU forordning 261/2004.

Klager ankom connection center i London 2 minutter for sent, og ble derfor nektet
ombordstigning på BA524.

Klager ble innlosjert på hotell og booket om til dagen etter med BA512.

British Airways kan på grunnlag av ovennevnte ikke imøtekomme klagers krav.

Iberia har i det vesentlige anført:

Operating carrier på flight BA524 fra London til Madrid var British Airways, ikke Ibera. Iberia
kan derfor dessverre ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager ankom
Madrid en dag forsinket.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10). Det samme
gjelder når passasjeren har en sammenhengende billett bestående av flere flygninger, jf. EU-
domstolens avgjørelse i sak Air France-Folkerts av 26. februar 2013 (C-11/11).

Forsinkelsen skyldtes operasjonelle årsaker. Unntaksbestemmelsen kommer således ikke til
anvendelse. Nemnda har ved den videre vurdering delt seg i et flertall og et mindretall.

Nemndas flertall, lederen og forbrukernes representanter, konstaterer at klager rent
faktisk kom frem til det endelige bestemmelsesstedet mer enn tre timer etter det
planlagte ankomsttidspunktet. Etter flertallets vurdering har klager da rett til en
standarderstatning på 400 euro fra Brüssels Airlines. Etter flertallets oppfatning er
det uten betydning at Brüssel Airlines omrutet klagerne slik at de ville ha kommet
frem innen tidsfristen dersom omrutingen var blitt gjennomført etter planen. Det
avgjørende er at de rent faktisk ikke kom frem innen fristen.

Mindretallet, bransjens representanter, er ikke enig i dette. Klagerne ble omrutet
med et annet selskap og ville ha nådd bestemmelsesstedet tidsnok dersom det ikke
var oppstått problemer på den nye flygningen. Brüssels Airlines kan ikke klandres for
problemene på den omrutede flygningen.

En samlet nemnd legger til grunn at forsinkelsen med British Airways skyldtes
restriksjoner i luftrommet over London. Dette er å anse som en ekstraordinær
omstendighet som British Airways ikke hadde mulighet til å unngå selv om alle rimelige
tiltak var truffet. Denne forsinkelse gir følgelig ikke rett til standarderstatning etter
forordningen.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Brüssels Airlines betaler klager en standarderstatning
på 400 euro.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS