Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.02.2022

Saksnummer
2021-01503

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegian flight DY401 fra Ålesund til Oslo, og videre med
DY0182 fra Oslo til Haugesund den 15. september 2021.
Da klager skulle dra til flyplassen kl. 04:15, leste han SMS fra Norwegian som ble sendt
den 14. september kl. 23:18, og fikk da vite at DY401 var kansellert. Klager kontaktet sitt
reisebyrå og ble booket om til å reise fra Molde til Oslo med DY421 med avgang kl. 06:45,
ankomst Oslo kl. 07:40, og videre med DY0182 avgang kl. 08:20, ankomst Haugesund kl.
09:15. DY421 ble forsinket med 2 timer og 44 minutter, noe som gjorde at klager mistet
sin videreforbindelse fra Oslo, og ankom Haugesund kl. 17:20 den 15. september 2021.
Klager fikk opplyst om bord at årsaken til forsinkelsen var av teknisk art, og passasjerene
måtte gå tilbake til terminalen og vente til feilen ble utbedret av teknikere som ble tilkalt
fra Bergen. 

Klager måtte vente på Gardermoen i 5 timer, som følge av forsinkelse på DY421, og det
er dette klagen dreier seg om. 

Norwegian har svart klager at både DY421 og DY401 ble rammet av birdstrike.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
DY401 15.09.2021, planlagt operert av flymaskin LNENT, ble kansellert som følge av
kollisjon med fugl på forutgående flyvning DY418 14.09.2021 fra Oslo (OSL) til Ålesund
(AES) operert av flymaskin LNENT.
Fuglen traff vinduet på cockpit under flyvningen. Det var ingen tilgjengelig tekniker på
flyplassen i Ålesund. En tekniker fra Oslo måtte tilkalles for å fullføre inspeksjonen.
Inspeksjonen startet 15.09.2021 kl. 06.50 (UTC-tid) og ble fullført 07.20 (UTC-tid)

De viser til fremlagt dokumentasjon.

I henhold til dom C-402/07 i EU domstolen (Sturgeon dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flygningen. En omstendighet som er utenfor vår kontroll er hendelser som
ikke er forårsaket av en handling eller unnlatelse av flyselskapet.

Vi vurderer det slik at årsaken til denne uregelmessigheten var utenfor vår kontroll
og er å anse som ekstraordinær. Vår vurdering av saken er også gjort i tråd med EU
kommisjonens retningslinjer vedrørende ekstraordinære omstendigheter, og støttes
av den siste dommen fra Court of Justice of the European Union – Pešková C-315/15.
Videre gjorde vi alle rimelige og riktige tiltak for å få våre passasjerer frem til planlagt
destinasjon.

Norwegian avviser på ovennevnte bakgrunn klagers krav om standardkompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10).

Klager skulle opprinnelig reise fra Ålesund via Oslo til Haugesund. Avgangen fra Ålesund
til Oslo ble kansellert, som følge av kollisjon med en fugl. Klager ble derfor booket om
til Molde via Oslo til Haugesund, med planlagt ankomst Haugesund kl 0915. Flighten fra
Molde ble forsinket, slik at klager ikke rakk sin flight fra Oslo til Haugesund, og kom ikke
frem før kl 1720. Flyselskapet har ikke oppgitt årsaken til at flighten fra Molde til Oslo
ble forsinket, og har ikke sannsynliggjort at forsinkelsen skyldes noen ekstraordinær
begivenhet. Klager kom mer enn tre timer forsinket frem til sitt bestemmelsessted, og
nemnda mener derfor at klager har rett på standarderstatning med 250 euro.

Vedtak

Transportklagenemnda anbefaler at Norwegian betaler 250 euro i standarderstatning til
klager.