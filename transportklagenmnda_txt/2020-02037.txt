Vedtak i Transportklagenemnda - Fly

Sammendrag

Krav om refusjon eller mulighet til ombooking av billetter
etter kansellert reise som følge av covid-19 pandemien.

Dato
26.04.2021

Saksnummer
2020-02037

Tjenesteytere
Norwegian Air Shuttle
JustFly

Klager har i det vesentlige anført

Klager og hans ektefelle hadde bestilt et cruise med Viking Cruises i slutten av juni 2020.
Klager hadde bestilt billetter med Norwegian fra San Francisco til London på utreisen
og fra Bergen via Oslo til San Francisco med hjemreise den 13. juli 2020. Utreisen ble
kansellert av Norwegian og klager har fått disse billettene refundert.

Da cruiset ble kansellert som følge av covid-19 pandemien, måtte klager også kansellere
Norwegian-billettene for hjemreisen. Klager avbestilte billettene den 14. april og fikk
en bekreftelse den 17. april fra reisebyrået JustFly, der han hadde kjøpt billettene, med
informasjon om at han nå hadde en reisekreditt på USD 1250,08 som han kunne benytte
til kjøp av nye billetter med samme flyselskap og at denne kreditten var gyldig til 31.
januar 2021. Norwegian kansellerte flyvningene til USA i mai. 

Cruiset ble ombooket til september 2020, men med en omvendt reiserute. Klager
forsøkte å bruke reisekreditten ved å booke nye billetter med Norwegian, men til
en annen reiserute enn den som de opprinnelig hadde i juli slik at flyvningene ville
passe med cruiset. Han fikk til svar at reisekreditten bare kunne brukes på samme
reiserute som opprinnelige billetter, altså Bergen til San Francisco. Siden Norwegian ikke
hadde flyvninger satt opp til San Francisco resten av 2020, ville klager ikke kunne bruke
kreditten før den utløp. Etter å ha kontaktet  reisebyrået og sendt Norwegian en klage
på dette har han kun fått til svar at det er Norwegians alminnelige vilkår som gjelder for
kansellering og ombooking av klagers billetter. Klager har også ringt Norwegian og spurt
hvordan han kan få benyttet reisekreditten, men fikk til svar at det var det ikke sikkert at
han ville få gjort. Klager har ikke fått hjelp av sitt reisebyrå heller da de kun henviser til at
de må forholde seg til det Norwegian tillater. 

Klager stiller spørsmål om lovligheten av at et flyselskap kan tilby reisekreditt i stedet for
å refundere billettene når en slik kreditt ikke kan benyttes før den utløper?

Klager krever prinsipalt refusjon av billettprisen med USD 1250,08, subsidiært en
reisekreditt som kan benyttes på alle Norwegian-flyvninger og med gyldighet på ett år.

Tjenesteyterne har i det vesentlige anført
Norwegian viser til at klager har bestilt sine billetter via et amerikansk reisebyrå og derfor
må kontakte dette for hjelp til endringer i bestillingen. Det er billettutsteder som må søke
om refusjon i GDS (Amadeus) eller i det såkalte ARC systemet.

Norwegian beklager at klagers reiseplaner er berørt av den usikre situasjonen. 

Reisebyrået Just Fly har ikke inngitt tilsvar til nemnda, kun automatiske svar på at
nemndas henvendelser er mottatt.

Nemnda bemerker

Reisebyrået JustFly har tross oppfordring ikke avgitt uttalelse til nemnda. Nemnda
kan da treffe vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger til grunn at klager selv kansellerte billettene fra Bergen til San Francisco
den 14. april, altså før Norwegian kansellerte avgangene som følge av covid-19
pandemien.  

Etter at reisen var avbestilt, forelå det ikke lenger noen bekreftet reservasjon på
flyvningene, og EU-forordning 261/2004 kommer derfor ikke til anvendelse, jf. artikkel
3 nummer 2 bokstav a. Klager har dermed ikke krav på refusjon etter EU-forordningen,
selv om Norwegian kansellerte flyvningene i ettertid. Om klager har rett på full refusjon
av billettene, avhenger dermed av billettvilkårene som er fastsatt av selskapet. 

Etter å ha kansellert billettene, fikk klager en bekreftelse fra JustFly med informasjon om
at han nå hadde en reisekreditt på USD 1250,08 som tilsvarte det klager hadde betalt
for billettene. Det fremgår av bekreftelsen at kreditten kan brukes til kjøp av billetter til
nye flyvninger med samme flyselskap. Kreditten hadde en gyldighet til 31. januar 2021.
Bekreftelsen er datert 17. april 2020. 

Klager har opplyst at han ikke fikk benyttet kredittbeløpet til kjøp av billetter med
annen reiserute enn den opprinnelige. Videre har det heller ikke vært mulig å benytte
seg av beløpet da Norwegian ikke har hatt flyvninger til/fra USA og fordi kredittens
gyldighetsperiode utløp uten at nye flyvninger har blitt satt opp. Norwegian har ikke
kommentert eller gitt noen forklaring på hvorfor klager ikke fikk hjelp i sitt forsøk på å
benytte kreditten til kjøp av nye billetter. 

Klager hadde kjøpt Low Fare billetter som ikke er refunderbare. Klager hadde i
utgangspunktet derfor ikke rett på refusjon av de avbestilte billettene i henhold til
billettreglene. Han fikk imidlertid likevel reisekreditt på verdien av billettene. Verken
Norwegian eller JustFly har opplyst hvorfor han fikk dette. Det har ikke vært mulig
for klager å benytte reisekreditten i løpet av gyldighetstiden fordi Norwegian ikke har
hatt flyvninger på den aktuelle ruten. Nemnda har forståelse for at dette oppleves
frustrerende og lite fleksibelt for den reisende. Norwegian har imidlertid gitt klager
reisekreditt han ikke hadde krav på. Kreditten hadde strenge betingelser både for rute
og varighet, men i og med at klager opprinnelig ikke hadde noen rett på verken refusjon
eller kreditt finner nemda ikke grunnlag for å pålegge Norwegian å tilby en mer fleksibel
reisekreditt med lengre varighet.

Myndigheter og flyplasser pålegger flyselskapene å kreve inn skatter og avgifter per
reisende passasjer. Da reisen ikke ble benyttet har klager med reisefølge rett på refusjon
av refunderbare skatter og avgifter.

Vedtak

Transportklagenemnda anbefaler at Norwegian refunderer refunderbare skatter og
avgifter til klager. Ut over det anbefales at klager ikke gis medhold.