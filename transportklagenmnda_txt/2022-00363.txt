Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.05.2022

Saksnummer
2022-00363

Tjenesteytere
Aeroflot

Klager har i det vesentlige anført

Klager skulle fly fra Oslo til Moskva med Aeroflot den 6. mai 2019 (SU2539). Klager
ankom Moskva med en forsinkelse på 4 timer og 25 minutter. Det er fremsatt krav om
standarderstatning på 400 euro i henhold til EU-forordning 261/2004.

Tjenesteyterne har i det vesentlige anført
Forsinkelsen på SU2539 den 6. mai 2019 skyldtes ekstraordinære restriksjoner på
lufthavnen i Moskva. Én av flyplassens to rullebaner var blokkert, og i henhold til NOTAM
utstedt den 6. mai 2019 måtte flyselskapene tilpasse flyvningene i henhold til flyplassens
kapasitet i perioden 6. mai 2019 08:45 UTC til 7. mai 2019 07:00 UTC.

Som tidligere forklart i svar til klager den 21. februar 2022, ble flyvningen forsinket som
en direkte følge av ovennevnte NOTAM.

I henhold til EU-forordning 261/2004 skal ansvaret begrenses eller falle bort i tilfeller
hvor hendelsen skyldtes ekstraordinære omstendigheter som ikke kunne ha vært
unngått selv om alle rimelige tiltak var truffet.

Aeroflot beklager forsinkelsen, men kan ikke imøtekomme kravet om kompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10.

Air Traffic Control-restriksjoner er ikke noe flyselskapet kan overprøve eller
styre. Flyselskapet har i dette tilfellet fremlagt en NOTAM som dokumenterer
uregelmessighetene.

Nemnda mener basert på dette at flyselskapet ikke plikter å utbetale standarderstatning,
da kanselleringen må anses å skyldes ekstraordinære omstendigheter som ikke kunne
vært unngått selv om alle rimelige tiltak var truffet.

Vedtak

Transportklagenemnda anbefaler ikke at klager gis medhold.