Vedtak i Pakkereisenemnda

Sammendrag

Bjørnejakt i Canada og hva som ble lovet i forkant av reisen.

Dato
12.02.2018

Saksnummer
2017-03024

Tjenesteytere
Opplev Verden

Klager har i det vesentlige anført

Klagen gjelder fire personer på bjørnejakt i Nova Scotia, Canada i perioden 09.09.2017 -
18.09.2017. Totalpris kr. 105.000.

De var skriftlig blitt lovet at operatøren kun reiste med fire jegere og presset på for at
de skulle bli fire slik at de fikk egen tur. En rekke aktiviteter det annonseres med på
operatørens hjemmesider var ikke reelle. Blant annet coyotejakt som annonseres med
i egen jaktform - her kunne de lokale opplyse om at disse var nær utdødd i området for
fem år siden.

Da dette var en jaktreise skulle turoperatør ordne med papirer. For den siste jegeren
var ikke dette gjort. Flyselskapet hadde meldt til turoperatøren at papirer som var
innsendt var mangelfulle, men deretter ikke hørt tilbake fra operatøren. Dette medførte
straffegebyr og nødløsning for jegeren som egentlig ikke var berettiget til å ta med
våpen.

I en e-post datert 24. august 2016 opplyste Opplev Verden at de opererer med grupper
på maksimum fire personer. Dette ble brukt aktivt fra Opplev Verdens side som
argument for at klager skulle få med seg en fjerde jeger, hvilket de endte opp med å
gjøre. Det ble da understreket at de da fikk turen for seg selv, noe som var meget viktig
for reisefølget. Realiteten ble en ganske annen, og Opplev Verde hadde solgt tur til
ytterligere to personer, begge uten kjennskap til hverandre. Dette var i tillegg jegere på
over det dobbelte av klagers alder, og uten noen som helst forutsetning for å fungere
sammen over tid i en så intim setting. Dette var ikke avtalen og klager hadde grunner
til at de fire ville ha  turen kun med sitt eget jaktlag. Resultatet av at Opplev Verden ikke
holdt sin del av avtalen påvirket deler av klagers tur sterkt.

Jaktform

Klager valgte Opplev Verden etter mange undersøkelser med fokus på muligheten for en
mest mulig spennende jaktform, og mulighet til å kunne jakte smyg blant annet. Da de
nevnte dette for guidene skjønte de ikke helt hva klager mente og henviste til den tette
skogen som de selv hadde stusset over at ikke kunne være mulig å drive noe form for
"smygjakt" i. Eneste form for jakt på bjørn i området er posteringsjakt på foringstønner
fylt med bakverk og gårsdagens middag. Altså nøyaktig det klager hadde brukt mye tid
på å unngå. Klager refererer til et sitat fra Opplev Verdens egen hjemmeside:

«Her er det skogsområder som er velegnet for å smyge seg frem til ditt utvalgte område.
Vi disponerer en del urørt gammelskog hvor det ikke er drevet skogbruk og det er en
fantastisk opplevelse å bevege seg i denne skogen». 

Klager anfører at han ser på dette som ren svindel.

En annen vesentlig del av dette var da klager traff Opplev Verden ansikt-til-ansikt på
Villmarksmessen, nysgjerrige på å få høre mer om jaktturen de hadde bestilt. Her kunne
Opplev Verden opplyse om at de jaktet på digre blåbærfelter. Da klager forhørte seg om
hvordan dette foregikk fikk de beskjed om at dette var STRENGT forbudt.

Det var også på disse blåbærfeltene Opplev Verden kunne opplyse om at coyotejakten de
annonserer for på sine sider til nærmere kr. 20.000, og som også inngikk i klagers pakke,
foregikk. Dette skulle foregå ved at man vommet bjørnen og rullet den litt nedover
blåbærlia og jakten på skrotten av denne. Dette viste seg å heller ikke stemme, da dyret i
sin helhet fraktes til campen og ble gjort opp der.

Det ble vist bilder av disse blåbærfeltene i annonsemateriell, og referert til at campen
lå strategisk til for en vellykket coyotejakt. Det ble tydelig annonsert med at de som var
heldige og skjøt tidlig kunne prøve seg på coyote. De som eventuelt skjøt tidlig hadde
ingen alternative tidsbruk annet enn å sitte på rumpa på en platting eller sitte i en bil
og stirre. Det ble også nevnt at det var mulig å løse kort for fluefiske etter atlantisk laks
under oppholdet, dette var heller ikke tilfelle. I tillegg er det som nevnt tidligere strengt
forbudt å jakte i blåbærfeltene. En siste ting som gjør saken enda mer trist er at det
omtrent ikke er sett coyote i området de siste årene. Hvorfor Opplev Verden i det hele
tatt bruker coyote som et innsalg for sine turer, samt at de har det annonsert som egen
tur til nærmere kr. 20.000 på sine nettsider, er for klager helt uforståelig. Stammen ble
for mange år siden utsatt for sykdom og er nær sagt utryddet.

Det annonseres også med at de jakter rett ut fra camp, noe som gav klager en følelse av
at de skulle bo i naturomgivelser. Jakten foregikk ved at man ble kjørt opptil en time i bil
ut på post. Dette oppleves ikke som å jakte rett ut fra camp

Sitat fra reiseguiden fra Opplev Verden:

«Husk å trene på lange skudd, og lær deg kulebanen på den ammunisjonen du bruker!
(Spesielt viktig på coyote jakt)». Det lengste mulige skuddhold på postene klager så var
maksimalt 60 meter.

Forberedelser til tur:

Hovedgrunnen til å benytte seg av en norsk reiseoperatør for slike turer er selvsagt å få
tilrettelagt mest mulig.  Fjerdemann på jaktlaget opplevde at han så vidt fikk med seg
våpen over fordi det var gjort feil med papirene. Dette opplyste flyselskapet at Opplev
Verden var gjort oppmerksom på, men at de aldri hørte tilbake.

Pakkelisten i informasjonsskrivet er mangelfull, og det opplyses blant annet ikke der
om at det er en forutsetning at deltagere har med seg en oransje vest, som er lovpålagt
å ha på seg for å bevege seg i terrenget. At det også er krav om kompass og lighter er
muligens flisespikkeri, men ting klager forventet å bli opplyst om.

Nøyaktige ekstrakostnader for å eksportere og importere våpen:

Per jeger beløp dette seg til kr. 2.400 i tillegg til CAN 25, som oppleves som store
ekstrakostnader på et reisebudsjett, og som endrer totalkostnad på turen.

Avslutningsvis legges det opp til at siste kvelden blir en fest for historiebøkene, og en
opplevelse de sent ville glemme. Etter klagers syn er det selv å grille frossent kjøtt på
samme plattingen de har sittet i mørket i åtte kvelder og drikke pils, ikke er klagers
opplevelse av en fest for historiebøkene.

Klager anfører at de ikke fikk den varen de bestilte og betalte for, og ser på flere av
punktene ovenfor som kontraktsbrudd.

Klager krever et prisavslag på kr. 9.000 per person, totalt kr. 36.000.

Det vises for øvrig til korrespondanse fra klager.

Tjenesteyterne har i det vesentlige anført
Opplev Verden fikk ingen klage, hverken muntlig eller skriftlig, under oppholdet om
de nå innklagende punktene.  Klagen kom 04.10.2017, 16 dager etter hjemkomst. All
kommunikasjon om turen som ble bestilt foregikk via en person som videreformidlet
dette til de øvrige reisende. Det var aldri fremsatt noen krav i denne kommunikasjonen
om at gruppen måtte ha campen for seg selv. Opplev Verden foreslo at hvis de bestilte
for fire reisende i august 2016 kunne de få campen alene, men de bestilte for tre.

Klagen som ble fremsatt 04.10.2017 forsto Opplev Verden slik:
1. At det var andre reisende på destinasjonen enn deres gruppe.
2. Jaktform.

3. Alternativ i tillegg til bjørnejakten, utryddet coyote.
4. Jaktområde.
5. Flybilletter/våpenfrakt.
6. Kostnader i forbindelse med ekstra bagasje/våpenfrakt.

1. At det var andre reisende på destinasjonen enn deres gruppe.
Sensommeren 2016 bestilte klagerne reise for tre mann. Ved tre jegere vil en av jegerne
få 1:1 jakt og dette vil ha innvirkning på prisen da den tredje jegeren vil få en høyere pris.
Opplev Verden bestrebet seg på å fylle kapasiteten da dette er normalt 2:1 jakt (dvs. to
jeger med en guide). På det tidspunktet var alle klar over at det ville komme en ukjent
jeger som nr. 4. Til tross for dette faktum bestilte tre klagere reisen med utsikter til en
fjerde ukjent jeger. Guiden hadde for sesongen 2017 kapasiteten for seks mann, alle
reisende med hvert sitt enkeltrom.

Gruppen på seks (de fire klagerne og to individuelle jeger) reiste ikke på samme fly,
bodde på hvert sitt værelse, jaktet på hver sin post og det eneste felles samlingspunktet
var under måltidene i campen. Det er vanskelig å se at felles måltider kan være så
«ødeleggende» for oppholdet. Så sitatet «…uten noen som helst forutsetning for å
fungere sammen over tid…» er vanskelig å forstå all den tid klagerne brukte lite tid
sammen med de øvrige to reisende og var kun tre reisende i nærmere et ½ år før
fjerdemann bestilte sin tur.

2. Jaktform.
Jaktformen er primært posteringsjakt med noe bruk av bil. Dette er det informert
om skriftlig og muntlig. Ofte blir jegere satt av i forkant av posten og kan smyge til
posteringsplassen. Dette varierer selvfølgelig fra post til post. Som nevnt innledningsvis
med klagerne vil guiden alltid søke den fremgangsmåten han mener gir den enkelte
jeger best uttelling basert på skyteferdigheter, fysikk, erfaring m.m. Å beskrive habitatet i
detalj eller hvor jakten skal foregå ett til to år før avreise er ikke mulig da mange faktorer
påvirker det valget guiden gjør tett opp til tidspunktet for jakten.

3. Alternativ i tillegg til bjørnejakten, utryddet coyote.
Klagerne refererer til en vinterjakt på coyote i sine klager. Denne jakten er spesielt
tilpasset for felling av coyote og foregår på vinteren. At klagerne anfører at coyoten
er utryddet på Nova Scotia medfører ikke riktighet da provinsen har en bestand på
8.000-10.000 individer, se vedlegget CoyoteNS. For å sette coyotebestanden i norsk
perspektiv, er Norge syv ganger så stort som Nova Scotia. Som sammenligning kan
man bruke ulv. I Norge ville man hatt en ulvebestand på 70.000 dyr med samme
bestandstetthet. 

4. Jaktområde.
Terrenget veksler med variert skog, hogstfelt og kulturlandskap. Naturbildene i
reiseguiden er fra flere av Opplev Verdens besøk på destinasjonen og gir et inntrykk av
hvordan terrenget kan se ut. Hvor klagerne jaktet er det den lokale guiden som avgjør
i forhold til spor-tegn og vilttetthet. Beviselig har guiden gjort en god jobb når alle seks
jegerne har påskutt bjørn og alle klagerne har felt bjørn.

5. Flybilletter/våpenfrakt.
Opplev Verden har benyttet samme rutiner i forbindelse med bestilling av flybilletter
for alle de seks reisende. I motsetning til andre klagepunkter ble Opplev Verden gjort
umiddelbart oppmerksom på avviket på flybilletten til den fjerde i reisefølget og foretok
umiddelbart korrigerende tiltak så samme utfordring ikke skulle oppstå på hjemreisen.

6. Kostnader i forbindelse med ekstra bagasje/våpenfrakt.
Alle reisende blir gjort oppmerksom på ekstra kostnader i forbindelse med våpenfrakt.
Dette er beskrevet i Opplev Verdens generelle betingelser under siste avsnitt “Unntatt i
alle priser, PO-skjema og tilsendt reiseguide.

Klager anfører at pakkelisten er mangelfull og ikke beskriver verneutstyr eller lighter. I
vedlagt reiseguide er det på side 6 beskrevet lighter på tredje nederste linje, samt «…det
du bruker på jakt hjemme…» som f.eks kompass, tennbriketter etc. Verneutstyr som ATV-
hjelm, sikringsvest etc. skal fås lånt på destinasjon. Opplev Verden har etterlyst om dette
ble tilbudt, men ikke fått svar fra klagerne. 

Opplev Verden har anført at de mot kvittering ønsker å kompensere for straffegebyret
for våpentransport for den fjerde deltakeren pga. en formalia feil i forbindelse med
flybilletter. Feilen oppstod til tross for at det for alle de seks reisende ble benyttet samme
rutiner i forbindelse med bestilling av flybilletter.

Det vises for øvrig til korrespondanse fra Opplev Verden.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Det er tatt opp en rekke forhold ved turen. Disse er behandlet av arrangøren i den
rekkefølgen som fremgår nedenfor: 

1. To jegere i tillegg til klagerens gruppe på fire personer. 
2. Jaktform. 
3. Alternativ i tillegg til bjørnejakten. 
4. Jaktområde. 
5. Flybilletter. 
6. Kostnader i forbindelse med skytevåpen som bagasje.  

Nemnda legger til grunn at jaktreisen i utgangspunktet ble reservert for tre personer.  Så
vidt nemnda forstår ville et slikt deltakerantall medføre ekstrakostnader for en av jegerne
fordi guidene på stedet jakter med to og to jegere.  

Det ble innledningsvis opplyst at klagerne ville få campen for seg selv hvis det ble bestilt
jakttur for fire jegere.  

Så vidt nemnda kan se tok det imidlertid relativt lang tid, fra 24.august 2016 til årsskiftet
2016/2017, før det ble klart at man greide å skaffe en fjerde jeger.  Arrangøren hadde
i mellomtiden solgt jaktreise til en annen jeger, som ikke reiste med samme fly som
klagerne, ikke jaktet fra samme post og som bodde på separat rom.  Guiden hadde - i
tillegg - uten arrangørens vitende, avtalt ny tur med en tidligere jeger slik at det ble seks
jegere totalt i campen. Den eneste fellesarenaen er opplyst å være måltidene. 

Pakkereisearragementer er kommersiell virksomhet. Nemnda ikke se at det det faktum
at det bodde to ukjente jegere i campen innebærer noen mangel. Etter nemndas syn
må arrangøren, slik denne saken lå an, ha anledning til å fylle det antall plasser som står
til rådighet hos den lokale leverandøren i Canada, spesielt fordi det lenge var uvisst om
klageren klarte å skaffe en fjerde deltaker.

Når det gjelder jakt på bjørn i Canada innehar nemnda ingen kompetanse.  Slike reiser
ligger i periferien av hva nemnda kan forventes å ha kunnskap om. Nemnda er imidlertid
enig med arrangøren i at det må være vanskelig å detaljbestemme hvor jakten skal
foregå mange måneder før turen går av stabelen. Nemnda antar at terrenget blir
bestemt under hensyn til hvor det er mest sannsynlig å påtreffe bjørn. At guidene hadde
kunnskap om hvor bjørn befant seg viser det faktum at alle seks jegere felte bjørn. Det
fremgår av turprospektet at posteringsjakt er den vanlige jaktformen.

Når det gjelder jakt på coyoter påstår klageren at disse nesten er utryddet på grunn av
sykdom. Arrangøren hevder på sin side at det er 8.000 – 10.000 individer, hvilket etter det
som er opplyst tilsvarer en ulvebestand i Norge på ca. 70.000 arealet tatt i betraktning.  

Det fremgår av en oppdatert oversikt fra myndighetene i Nova Scotia datert 10.
desember 2017 at antallet coyoter er rimelig stabilt. Det fremgår videre:

”Coyotes are permanent residents in our province, so seeing or hearing them from time
to time is not unusual. They have become part of the ecosystem as a top-line predator.
Nocturnal by nature, coyotes tend to be most active and vocal at night.” 

I et innlegg fra 6. oktober 2015 fremgår det at: 

”According to Nova Scotia´s Department of Natural Resources, there are 8.000 – 10.000
coyotes in the province; up to 2.000 have wolf mitrochondrial DNA”. 

Nemnda antar etter dette at det ikke var mangel på individer som hindret coyotejakten,
men muligens årstiden eller lokale forhold.  Etter nemndas syn burde klagerne ha
kontaktet arrangøren mens de var på stedet for å få anledning til å jakte på coyote,
eventuelt for å få en forklaring på hvorfor dette ikke var mulig. Arrangøren fikk, slik saken
er fremstilt, ingen mulighet til eventuelt å avhjelpe situasjonen. 

At det tilkommer kostnader i forbindelse med skytevåpen som bagasje fremgår av den
utsendte reiseguiden.  Eventuelt straffegebyr har arrangøren sagt seg villig til å dekke
mot kvittering.

Når det gjelder anbefalt utrustning fremgår det at lighter er anbefalt, samt det utstyret
man bruker på jakt hjemme.

Nemnda kan etter en samlet vurdering ikke se at det som ble levert led av mangler, og
kan følgelig ikke anbefale at klagerne gis prisavslag.

Vedtak

Pakkereisenemnda kan ikke anbefale at klagerne gis prisavslag.