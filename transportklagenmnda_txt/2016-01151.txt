Vedtak i Transportklagenemnda - Fly

Sammendrag

Krav om refusjon av avbestilte billetter da klager har avbestillingsforsikring.

Dato
27.10.2017

Saksnummer
2016-01151

Tjenesteytere
Bravofly

Klager har i det vesentlige anført

Klager bestilte en reise hos Bravofly fra San Juan til København, inkludert
avbestillingsbeskyttelse. Da klager i ettertid avbestilte reisen vil ikke Bravofly eller
forsikringsselskapet refundere pengene, dette til tross for at det i vilkårene står følgende:
"Opp til 30 000 euro hvis du må avbestille, uavhengig av dekket årsak."

Klager krever refusjon av reise, kroner 8 633.

Tjenesteyterne har i det vesentlige anført
Bravofly har ikke avgitt uttalelse til klager eller til nemnda.

Nemnda bemerker

Bravofly har tross oppfordring ikke avgitt uttalelse til nemnda. Nemnda treffer da
vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klageren hadde kjøpt flybillett for strekningen San
Juan-København med avbestillingsforsikring hos Bravofly for 8 633 kroner, at forsikringen
gjaldt "uavhengig av dekket årsak", og at klageren endte opp med å avbestille billetten. 

Klageren har ikke fremlagt fullstendige forsikringsvilkår. Det er uvanlig at
avbestillingsforsikringer utløses uansett årsak. I mangel av annen informasjon, legger
nemnda likevel til grunn at han avbestilte av en årsak som er dekningsmessig.  

Nemnda mener at da Bravofly etter dette må refundere flybillettprisen. Dersom beløpet
på 8 633 kroner inkluderte forsikringspremien, kommer premien til fradrag.

Vedtak

Transportklagenemnda - fly anbefaler at Bravofly refunderer 8 633 kroner til klageren.
Hvis beløpet inkluderer forsikringspremien, kommer premien til fradrag.