Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
25.08.2020

Saksnummer
2019-04836

Tjenesteytere
Widerøe

Klager har i det vesentlige anført

Klager og hans kone skulle reise fra Kristiansand til Doha via København 6. november
2019 kl. 19:05, med ankomst Doha 7. november kl. 05:50. WF278 fra Kristiansand til
København ble kansellert med en sms tre timer før avgang og klager ble booket om til
den 7. november kl. 06:00 og ankom Doha kl. 16:35.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Widerøe har ikke avgitt uttalelse til nemnda.

Til klager har selskapet i det vesentlige anført:
Klagers krav i henhold til kompensasjon og assistanse er regulert av EUs regulativ
261/2004. Denne kanselleringen er dessverre ikke kompensasjonsberettiget i henhold til
regulativet, da uregelmessigheten oppstod på grunn av ekstraordinære omstendigheter.
I dette tilfellet ad hoc sykdom på crew. 
Når kansellering oppstår og årsaken er ekstraordinær, har passasjerene følgende valg.
1.   Passasjeren kan velge ombooking samt forpleining.
2.   Passasjeren kan velge refusjon og returreise dersom reisen ønskes avbrutt. I tillegg
forpleining. 

Mangel / sykdom på crew kan være en ekstraordinær hendelse så lenge flyselskapet har
beregnet en tilfredsstillende reservekapasitet av mannskap.

Denne dagen hadde Widerøe god dekning som såkalt «Stand-by» crew, men dessverre
oppstod det så mange hendelser at all reservedekning ble brukt opp.

Nemnda bemerker

Flyselskapet Widerøe har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at han kom omtrent
tolv timer forsinket frem til sitt endelige bestemmelsessted Doha. Klager har fremsatt
krav om standardkompensasjon 600 euro for hendelsen i henhold til EU-forordning
261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Widerøe har som nevnt ikke avgitt uttalelse til nemnda. Til klager har flyselskapet uttalt
at WF278 ble kansellert som følge av sykdom blant besetningen, uten å dokumentere
eller forklare dette nærmere. Selskapet har følgelig ikke godtgjort at kanselleringen
skyldtes en ekstraordinær omstendighet som ikke kunne vært unngått. Klager har etter
nemndas syn derfor krav på standardkompensasjon på 600 euro.

Vedtak

Transportklagenemnda-fly anbefaler at Widerøe utbetaler 600 euro per person.