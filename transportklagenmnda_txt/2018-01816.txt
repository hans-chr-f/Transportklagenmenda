Vedtak i Transportklagenemnda - Fly

Sammendrag

Krav om standarderstatning grunnet problemer med bagasjeanlegg.

Dato
09.04.2019

Saksnummer
2018-01816

Tjenesteytere
SAS

Klager har i det vesentlige anført

Klager skulle reise fra Frankfurt til Stavanger via Oslo den 15. juni 2018 kl 07.05 med
ankomst kl 10.45. Klager hadde kjøpt gjennomgående billett direkte hos SAS med
Lufthansa fra Frankfurt til Oslo og SAS fra Oslo - Stavanger. Det var satt opp 55 minutter
til flybytte på Gardermoen. Klager bestilte og betalte for å sende bagasje på reisen. 

Da klager ankom Gardermoen ble han og resten av passasjerene henvist til
bagasjeanlegget for å hente ut sin bagasje, og for å sjekke denne inn på nytt. Med kun
55 minutter på Gardermoen var dette ikke nok tid. Da klager ankom innsjekk fikk han
beskjed om at han var for sent ute til å rekke sin videreforbindelse og at han var booket
om til et fly to timer senere.

Connecting Norway gjelder kun for reiser med SAS, og da klager ankom med Lufthansa
var det ikke mulig å gå rett til transfer uten å sjekke inn på nytt. Klager stiller seg kritisk til
at SAS ikke satte opp lengre connecting tid på reisen. 

Klager mener denne hendelsen bør anses som en ordinær forsinkelse, og krever
standarderstatning 250 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
I de tilfeller man ikke reiser med SAS hele veien må man sjekke inn sin bagasje på nytt
på Gardermoen dersom man skal videre med innenriks fly. Forsinkelser som oppstår på
flyplassen anses som forhold utenfor et flyselskaps kontroll. 

Minimum connection time på Gardermoen er 35 minutter for reiser innenfor Schengen,
klager hadde 55 minutter. 

Klager ble booket om til SK4023 da det ble klart at han ikke ville rekke å være med
SK4017. Klager landet i Stavanger kl 12.42, under tre timer forsinket.

Da forsinkelsens lenge er på under tre timer har ikke klager krav på standarderstatning
i henhold til EU-forordning 261/2004 artikkel 7, samt EU-domstolens avgjørelse i sak
C-402/07 og C-582/10. 

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012 (C-581/10).

Nemnda mener at flyselskapet SAS har fremlagt dokumentasjon som viser at klager
ankom endelig bestemmelsessted under tre timer forsinket. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.