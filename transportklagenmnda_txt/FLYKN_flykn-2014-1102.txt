Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.05.2015

Saksnummer
1102/14F

Tjenesteyter
Swiss Int Air Lines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Venezia via Zürich den 30. september 2014 kl. 09:45. Avgangen
ble forsinket slik at klager ankom bestemmelsesstedet 5 timer forsinket.

Klager stiller seg kritisk til at Swiss i brev til klager skriver at han ikke har krav på
standarderstatning da Norge ikke er med i EU, mens flyselskapet i brev til nemnda ikke nevner
dette. Klager mener Swiss kan ha brutt informasjonsplikten til passasjerene dersom de mener
første svar til klager er korrekt.

Klager krever standarderstatning i henhold til EU-forordning 261/2004.

Det vises for øvrig til klagers brev.

Swiss Int. Air Lines har i det vesentlige anført:

LX1211 ble forsinket 38 minutter som følge av dårlige værforhold, det vises til fremlagt
rapport. Forsinkelsen førte til at klager mistet sin videreforbindelse kl. 12:45, han ble derfor
booket om til neste ledige avgang fra Zürich kl. 17:40. Klager og hans familie fikk mat og drikke
i ventetiden.

Hendelsen er ikke kompensasjonsberettiget i henhold til EU-forordning 261/2004 da årsaken
til forsinkelsen ble forårsaket av ekstraordinære omstendigheter utenfor Swiss Int. Air Lines
kontroll.

Swiss har handlet i tråd med gjeldende regler, og kan dessverre ikke imøtekomme klagers
krav.

Det vises for øvrig til Swiss Int. Air Lines brev.

Nemnda bemerker:

Nemnda legger på bakgrunn av de foreliggende opplysninger til at klager ankom Venezia om
lag fem timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de foreliggende opplysninger godtgjort at forsinkelsen
skyldes værforholdene. Nemnda viser til redegjørelsen fra Swiss Int. Air Lines og den
fremlagte dokumentasjon. Forholdet er å anse som en ekstraordinær omstendighet i
forordningens forstand.

I den foreliggende situasjon var det etter nemndas vurdering ikke mulig å unngå forsinkelsen,
selv om alle rimelige tiltak var truffet. Forsinkelsen gir således ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.