Vedtak i Transportklagenemnda - Sjø

Sammendrag

Krav dekket overnatting og hurtigbåt billett grunnet innstilt avgang.

Dato
05.06.2024

Saksnummer
2024-00545

Tjenesteytere
AtB AS

Klager har i det vesentlige anført

Klager skulle reise med hurtigbåt fra Kristiansund til Brekstad den 8. desember 2023.
Det ble kjøpt billett fra Kristiansund Hurtigbåtterminal til Brekstad kai kl. 16:06. Seilingen
ble kansellert og passasjerene ble fraktet med buss fra Kristiansund til Orkanger hvor
det skulle være taxi videre til Valset fergekai. Da det ikke kom noen taxi i Orkanger,
ble de kjørt videre med buss til Trondheim, som ankom kl. 23:00. Her kunne klager
ha tatt hurtigbåt til Brekstad, men siste avgang var gått. Da det ikke var satt opp noen
alternativer til Brekstad, måtte klager overnatte i Trondheim. 

Ny billett ble kjøpt den 09. desember kl. 11:52 fra Trondheim Hurtigbåtterminal til
Brekstad kai. 

Det kreves refundert for overnatting i Trondheim til kr. 2604 og for ny billett med
hurtigbåten til kr. 143.

Tjenesteyterne har i det vesentlige anført
AtB har anført at det fremgår i deres reisegaranti for hurtigbåt at det vil settes opp
alternativ transport dersom det skulle oppstå innstillinger, forsinkelser eller annet avvik i
kollektivtilbudet. 

AtB viser til avviksmelding:
«Ms Terning på vei nord fra Kristiansund kansellerer videre tur nordover. Rute 800
Kristiansund-Trondheim: Grunnet tekniske problemer må MS Terningen returnere til
Kristiansund. Det jobbes med alternativ transport. 
fre. 08.12.2023 18:05»

Det har blitt kontaktet Torghatten Midt som er operatør for hurtigbåten i forbindelse
med avklaring av om det ble satt opp alternativ transport. Torghatten Midt hadde
satt opp taxi fra Orkanger til Valset denne dagen. I taxien var det tre passasjerer og
operatøren antyder at det er mulig at eleven ikke fikk med seg at han skulle bli med den
taxien sammen med de tre andre. 

AtB finner at det ble satt opp alternativ transport og taxi og at tre andre passasjerer fra
bussen ble med transporten fra Orkanger til Valset. AtB finner det derfor sannsynlig at
eleven i dette tilfellet muligens ikke fikk med seg at transporten gikk som avtalt, eller at
det har skjedd en misforståelse.

AtB tilbyr 50 % av billetten som følge av forsinket ankomst.

Nemnda bemerker

Klager krever refusjon for overnatting i Trondheim og ny billett med hurtigbåt fra
Trondheim til Brekstad, totalt kr. 2747. 

Hurtigbåten fra Kristiansund til Brekstad den 8. desember 2023 ble kansellert grunnet
tekniske problemer. Både klager og AtB har opplyst at det ble satt opp alternativ
transport, med buss fra Kristiansund til Orkanger. Det skulle deretter settes opp taxi fra
Orkanger til Valset fergekai. Klager har anført at dette ikke ble gjort. 

AtB har opplyst og dokumentert for nemnda at det ble satt opp taxi fra Orkanger, og at
denne tok med seg tre andre passasjerer fra bussen. 

Det er for nemnda uklart hvorfor klager ikke kom med taxien. Nemnda kan imidlertid
ikke se at dette kan bebreides tjenesteyter, og de må anses å ha oppfylt sin forpliktelse
ved at det var satt opp alternativ transport også fra Orkanger.

I henhold til sjøpassasjerforordningen art. 19 nr. 1, vil klager ha krav på 50% av
billettprisen i kompensasjon for sen ankomst, og tjenesteyter har også tilbudt dette.

Vedtak

Transportklagenemnda sjø finner ikke å anbefale at klager gis medhold.