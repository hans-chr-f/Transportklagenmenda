Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.05.2022

Saksnummer
2022-00379

Tjenesteytere
Sunclass Airlines

Klager har i det vesentlige anført

Klager (to personer) skulle reise hjem fra Gran Canaria til Oslo med Sunclass Airlines
den 3. januar 2022 med flight DK1557 kl 13.20 med ankomst kl 19.50. Dagen før avreise
ble klager informert om at flymaskinen skulle byttes ut med et mindre fly, som førte til
overbooking, og at klager derfor var booket om til et annet fly, DK1409, med avgang kl
14.50 og ankomst kl 22.15. 

Klager krever standarderstatning i henhold til EU-forordning 261/2004 med 600 euro
(flyvning over 3500 km) per person, med 50 % reduksjon gitt at forsinkelse ikke var mer
enn 4 timer.

Tjenesteyterne har i det vesentlige anført
DK1557 ble kansellert grunnet værforhold på Gardermoen. Sunclass Airlines ble tvunget
til å omdirigere flytrafikken på grunn av værforholdene. Et mindre fly ble satt inn i stedet,
som medførte til overbooking av passasjerer. Klager med følge ble booket om til DK1409
som hadde en mellomlanding i Karlstad, avgang i henhold til rutetabellen kl 14.50 og
ankomst kl 22.15. 

Flymaskinen tok av fra Gran Canaria kl 16.13 (15.13 UTC) og landet på Gardermoen
kl 22.33 (21.33 UTC). Klager ankom Gardermoen 2 timer og 43 minutter forsinket.
Hendelsen er ikke kompensasjonsberettiget i henhold til EU-forordning 261/2004, da
forsinkelsen var under tre timer.

Sunclass Airlines kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Sunclass Airlines har uttalt at kanselleringen skyldtes dårlige værforhold på Gardermoen.
Uttalelsen er imidlertid ikke dokumentert, selskapet kan da ikke sies å ha godtgjort at
kanselleringen skyldtes en ekstraordinær omstendighet som ikke kunne vært unngått.
Klager har etter dette krav på standarderstatning. Korrekt utmålt beløp er 400 euro per
person, jf. forordningens artikkel 7 punkt 1 bokstav b. 

Ved informasjon om kanselleringen mindre enn syv dager i forveien, faller retten til
erstatning bort hvis flyselskapet har tilbudt passasjeren omruting slik at han kunne reise
høyst en time før planlagt avgangstid og ankomme det endelige bestemmelsesstedet
senest to timer etter planlagt ankomsttid, jf artikkel 5 nr 1 bokstav c) iii). 

I dette tilfellet ble klager informert om kanselleringen kvelden før avgang. Han ble
tilbudt omruting som gjorde at han ankom endelig bestemmelsessted under tre timer
etter planlagt ankomsttid. Klager har etter dette krav på 50 % av erstatningsbeløpet, jf.
forordningens artikkel 7 punkt 2 bokstav b). 

Nemnda anbefaler at Sunclass Airlines utbetaler 200 euro per person.

Vedtak

Transportklagenemnda anbefaler at Sunclass Airlines utbetaler 200 euro per person, til
sammen 400 euro.