Vedtak i Transportklagenemnda
- Kollektivreiser

Sammendrag

Krav om at ombordtillegget kanselleres.

Dato
13.09.2022

Saksnummer
2022-01083

Tjenesteytere
Kolumbus AS

Klager har i det vesentlige anført

Klager skulle reise fra Sandnes til Stavanger den 3. juni 2022. Klager anfører at en 24-
timersbillett koster 60 kroner, men han kunne ikke kjøpe billetten på automaten. Han
anfører at han betalte 80 kroner om bord. Klager anfører at han klagde til selskapet og
krevde at ombordtillegget kanselleres for alle. Klager anfører at selskapet avslo kravet og
viste til at han kunne klage videre til Transportklagenemnda.

Klager anfører at ombordtillegget krenker intensjonen bak publikums bruk av 24-
timersbilletter og av kollektivtransport. Klager anfører at kollektivtransport i Norge
muligens er dyrest i verden og dyrere å bruke enn privatbil. Klager anfører at det
er vilkårlig, urimelig, uforsvarlig og ulovlig å innføre et ombordtillegg som øker
billettprisen med 33 % ved å hevde som følger: «Ombordtillegget er et tiltak for å gjøre
kollektivtrafikken mer punktlig. Salg av billetter om bord tar lang tid. Derfor har alle
kollektivselskap i Norge som vi kjenner til, innført ombordtillegg.»

Klager understreker at det ikke er mulig å betale med kontanter på Kolumbus'
automater. Klager anfører at automaten kan være i ustand, det kan være mange
mennesker i køen, man kan være blind, funksjonshemmet, ung eller gammel. Klager
anfører at det kan være noen ikke kan lese eller ikke kan bruke automaten, eller man
har kanskje ikke et kort. Klager anfører at alt dette betyr at ombordtillegget er vilkårlig,
urimelig, uforsvarlig og ulovlig.

Til Kolumbus' tilsvar anfører klager blant annet at Kolumbus bruker publikums penger
til å ansette advokater som kan rettferdiggjøre selskapets ulovlige handlinger. Klager
anfører at dette er kritikkverdig og uansvarlig. Klager anfører at når Kolumbus hevder at
kjøp av billetter om bord forsinker eller hindrer bussens punktlige avgang, må selskapet
sette inn billettautomat i hver buss og billettautomat ved hvert busstopp i tillegg til flere
billettautomater på hver busstasjon. Klager anfører at billettautomaten må akseptere
kontanter, kredittkort og debetkort. Klager anfører at billettautomaten må testes. Klager
anfører at å avvise et debetkort uten noen forklaring er uakseptabelt og uansvarlig.
Klager viser til at man i USA betaler 2 dollar for å reise 90 kilometer, og at alle busser har
automater som aksepterer kredittkort, debetkort og kontanter, mens man i Rogaland
betaler 41 kroner for bare én kilometer.

Det vises til klagers øvrige anførsler i fremlagt dokumentasjon.

Klager krever at ombordtillegget kanselleres for alle og at alle som er pålagt å betale
ombordtillegget får refusjon.

Tjenesteyterne har i det vesentlige anført
Klager har anført at han ønsket å påklage ombordtillegget som var en del av hans billett
som følge av at han valgte å kjøpe den om bord på bussen. Klagers krav er som følger:
«Ombordtillegget kanselleres for alle». Klager begrunner dette som følger: «Det krenker
intensjonen bak publikums bruk av 24-timersbilletter og kollektivtransport, som allerede
er ganske dyrt og dyrere enn å bruke privatbil».

Klager har henvendt seg til Kolumbus' kundesenter for å fremme kravet sitt. Klager
fikk avslag på henvendelsen til kundesenteret. Begrunnelsen for avslaget var som
følger: «Det er ingen lov som regulerer ombordtillegg. I følge markedsføringsloven må vi
informere om det, og det gjør vi. Ombordtillegget er et tiltak for å gjøre kollektivtrafikken
mer punktlig. Salg av billetter om bord tar lang tid. Derfor har alle kollektivselskap i
Norge som vi kjenner til, innført ombordtillegg. De første for rundt 15 år siden, og vi
startet med dette i 2016.».

Kolumbus kan ikke se at det er fremkommet ny informasjon som endrer selskapets syn
på denne saken. Kolumbus AS hevder avslaget er i tråd med egne vilkår og retningslinjer,
og således at avslaget skal stå ved lag.

Nemnda bemerker

Klager har fremsatt krav om at ombordtillegget kanselleres. Klager har opplyst om at han
måtte betale 20 kroner ekstra om bord på reise med Kolumbus og anfører blant annet at
det er vilkårlig, urimelig, uforsvarlig og ulovlig å innføre et slikt ombordtillegg.

På Kolumbus' nettsider, under informasjon om betaling med bankkort og kontanter, står
det som følger: «For buss og båt må du betale 20 kr ekstra for voksne og 10 kr ekstra for
student/vernepliktig om du kjøper billetten om bord.».

Det følger av EU-forordning 181/2011 artikkel 4, som omhandler billetter og ikke-
diskriminerende avtalevilkår, at transportøren skal kunne tilby fysiske eller elektroniske
billetter/reisebevis som er gyldige for reisen med buss. Prisdiskriminering på bakgrunn
av nasjonalitet/bopel er ikke tillatt. Det er imidlertid ikke spesifisert at transportøren ikke
kan operere med ulike takster basert på hvilken plattform som brukes for kjøp av billett,
eller at transportøren plikter å legge til rette for kjøp av billett på mer enn én måte.
Nemnda kan ikke se at Kolumbus' vilkår på dette punktet er i strid med EU-forordningen
om busspassasjerrettigheter og kan heller ikke på annet grunnlag se at klager bør gis
medhold.

Vedtak

Transportklagenemnda kan ikke anbefale at klager gis medhold.