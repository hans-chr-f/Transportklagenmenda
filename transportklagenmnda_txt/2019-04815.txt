Vedtak i Transportklagenemnda
- Kollektivreiser

Sammendrag

Manglende gyldig billett / klagerett til selskapet

Dato
10.02.2020

Saksnummer
2019-04815

Tjenesteytere
Flytoget AS

Klager har i det vesentlige anført

Klager skulle reise fra Oslo Lufthavn den 25.november 2019 da han ble ilagt gebyr. Klager
kunne ikke fremvise gyldig studentbevis da dette hadde gått ut et par uker før klager
reiste med Flytoget. Klager forstår at gebyret i den forbindelse var riktig. 

Klager anfører at han ikke fikk valget om å enten betale et lavere gebyr på stedet eller å
få faktura med et høyere gebyr. Han mener det er svært urimelig at han ikke fikk denne
muligheten da det er stor forskjell på beløpene 1140 kr og 900 kr. 

Klager krever frafall av gebyret på 1140 kr, subsidiært en reduksjon av gebyret til 900 kr.

Tjenesteyterne har i det vesentlige anført
Klager ble i billettkontroll på Oslo Lufthavn den 25.november 2019 ilagt et gebyr for å ha
reist med en studentbillett uten å kunne vise gyldig studentbevis. Flytoget AS anfører at
klager ble forklart reglene for studentbillett og krav til studentbevis. I tillegg til dette fikk
klager opplyst at dersom han fremla gyldig studentbevis innen 3 dager etter ilagt gebyr
kunne han få frafalt gebyret. 

Tjenesteyter forklarer at klager deretter ble fulgt bort til Flytogets vekter og at klager fylte
ut gebyret sammen med vekter. I innhentet rapport fra Flytogets operative salgssjef som
stoppet klager i billettkontrollen og senere fulgte klager til vekter, fremkommer det at
vekter fylte ut kontrollgebyret og som vanlig rutine fikk den reisende tilbud om å betale
på stedet 900 kr eller å ta med gebyret hjem for å betale med faktura for 1140 kr. Valget
om fakturabetaling fremkommer på kontrollgebyret og dette aksepteres av den reisende
ved å signere kontrollgebyret. Flytoget AS anfører at klager ønsket å ta med seg gebyret
hjem og betale i ettertid, da han forklarte at han skulle sende inn gyldig studentbevis
og dermed få gebyret slettet. I rapporten fremgår det videre at det var ingen tegn til
misnøye eller uenighet da kontrollgebyret ble skrevet.

Flytoget AS kan ikke se at gebyret på 1140 kr er feilaktig ilagt, da rutinene ble fulgt ved
utfylling av gebyr og mulighet for betaling på stedet ble gitt til klager. 

På bakgrunn av dette endrer ikke Flytoget AS sitt krav i form av beløp 1140 kr.

Nemnda bemerker

Klager som hadde reist med Flytoget, ble ilagt gebyr ved kontroll ved portene på Oslo
Lufthavn fordi han reiste med studentbillett og ikke kunne dokumentere at han var
berettiget til studentrabatt. 

Nemnda oppfatter klager slik at han ikke bestrider selve gebyret, men hevder at han
ikke ble orientert om at han kunne betale et lavere gebyr dersom han betalte på stedet.
Kravet anses å være differansen mellom de to gebyrsatsene, dvs. kr. 240.

Når det gjelder spørsmålet om klager ble orientert om muligheten for å betale gebyret
på stedet med en lavere sats, har klager og kontrolløren ulike forklaringer. 

Nemnda finner ikke sannsynliggjort at klager ikke ble informert om muligheten til å
betale på stedet. Nemnda viser til rapporten om at kontrollørene fulgte sine rutiner og ga
orientering om valgmuligheten. Det vises videre til rapport hvor det vises til at klager ville
ettersende studentbevis og derfor ikke betale på stedet. Det vises også til skjemaet hvor
klager har underskrevet og det er krysset av i ruten på at han vil betale senere, mens
ruten like over gjelder betaling på stedet. 

Nemnda finner ikke grunnlag for å anbefale at klager får refundert den aktuelle delen av
gebyret med kr. 240.

Vedtak

Transportklagenemnda for kollektivtransport finner ikke å kunne anbefale at klager gis
medhold.