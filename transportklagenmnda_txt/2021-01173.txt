Vedtak i Transportklagenemnda
- Kollektivreiser

Sammendrag

Krav om refusjon av utgift til drosje.

Dato
20.10.2021

Saksnummer
2021-01173

Tjenesteytere
Vy
Go-Ahead Nordic

Klager har i det vesentlige anført

Klager reiste 2. august 2021 med toget fra Kristiansand til Jåttåvågen da toget endte
opp med å bli 34 minutter forsinket. Klagers hund var sliten ved ankomst i Jåttåvågen
og klager kunne derfor ikke vente til neste buss og benyttet seg av drosje hjem. Klager
krever at GoAhead eller Vy refunderer kostnaden på 312 kroner til drosje.

Tjenesteyterne har i det vesentlige anført
I denne saken er GoAhead og Vy innklaget: 

GoAhead har inngitt følgende tilsvar: 
Kunden reiste med Sørtoget den 02.08.21 med ordinær avgangstid fra Kristiansand kl
20:16 og ankomsttid til Jåttåvågen kl 23:06. Denne dagen ble toget forsinket grunnet
venting på «buss for tog» i  Kongsberg. Toget gikk 38 minutter forsinket fra Kristiansand
og ankom Jåttåvågen 34 minutter forsinket.

Det ble informert om forsinkelsen på monitorer og via høyttaler på  Kristiansand stasjon.
Ifølge Go-Ahead sine transportvilkår § 6 har ikke kunden krav på refusjon, erstatning
og videre transport ved forsinkelser under 60  minutter. Se https://go-aheadnordic.no/
vilkar-og-personvern/transportvilkar Det samme er det informert om hos Vy hvor
denne kunden kjøpte sin billett.  Se https://www.vy.no/vilkar-og-personvern/reisevilkar?
item=7172

GoAhead kan på overnevnte bakgrunn ikke imøtekomme kundens krav.

Vy har inngitt følgende tilsvar: 

Klager bestilte via Vys app reise fra Kristiansand til Jåttåvågen stasjon med tog 715 –
Sørtoget/Go Ahead Nordic. Annonsert avgangstid var klokken 20.16 den 2. august med
ankomst klokken 23.06 – en reisetid på 2 timer og 50 minutter. Toget avgikk 38 minutter
forsinket og ankom 34 minutter forsinket. Tider for avgangen er i vedlegg1.

I Vys salgskanaler kan man bestille reise med andre togoperatør enn oss og sette
sammen reise med flere togoperatører. Bestillingsdialog i Vys kanal følger i vedlegg
2 hvor man blir presentert for operatør (er) og vilkår før man bekrefter bestilling. Det
fremgår i dialogen at transporten utføres av Go Ahead, og det fremgår ingen steder at
transporten utføres av Vy.

Vy var kun salgskanal og har ikke noe med utførelsen av transporten og den oppståtte
forsinkelse å gjøre. Det fulgte ikke med noen dokumentasjon fra Nemnda på utlegg som
klager krever dekket, men slik Vy forstår er det tale om drosje benyttet til klagers bosted
etter ankomst til Jåttåvågen med tog - jf. klagers opplysning til Nemnda;

«Jeg måtte ta taxi ved forsinket ankomst fordi jeg hadde med hund som var sliten og
kunne derfor ikke vente på ny buss hjem»

I Vys reisevilkår punkt 6 er det angitt: Dine rettigheter hvis toget blir forsinket eller innstilt
A. Vys reisegaranti gir deg rettigheter hvis ditt Vy tog er forsinket eller innstilt. Hvis
toget er forsinket eller innstilt, tilbyr Vy et alternativ. Det kan være neste tog eller annet
transportmiddel.

Dersom Vy ikke har gitt deg informasjon om hvordan du skal komme deg videre innen
rimelig tid, kan du få dekket dokumenterte,påregnelige, direkte utgifter til alternativ
transport avhengig av reiselengde og forsinkelsens varighet:

• For forsinkelse på 20 minutter eller mer på reiser under 1 time kan du få dekket utgifter
opp til 550 kr.
• For forsinkelse på 40 minutter eller mer på reiser mellom 1 og 3 timer kan du få dekket
utgifter opp til 825 kr.
• For forsinkelse på 60 minutter eller mer på alle reiser inntil en grense på 30 prosent av
grunnbeløpet i folketrygden (G).

Vys reisevilkår gjelder for reise med oss som da ikke var tilfelle her, men vi vil presisere
at jf. våre vilkår ovenfor er det oppstilt at forsinkelse må være minimum 40 minutter før
man har rett til alternativ transport - som da heller ikke var tilfelle her. Go Ahead sine
vilkår oppstiller 60 minutter.

Klagers utlegg har imidlertid ikke noe med alternativ transport til togreisen å gjøre.
Vy har ikke inngått noen avtale med klager om transport fra Jåttåvågen til klagers
bosted ved bestilling, og anser klagers utlegg som en avledet upåregnelig følgeskade og
opprettholder vårt avslag om dekning.

Nemnda bemerker

Klager krever refusjon av utgift til drosje som følge av at toget ble 34 minutter forsinket
ved ankomst på endelig holdeplass.

Etter nemndas syn er det transportvilkårene til Go-Ahead Nordic som kommer
til anvendelse, siden reisen ble gjennomført med denne operatøren. Ved kjøp av
billett hos Vy fremgår det at ruten opereres av Go-Ahead og det er linket til de ulike
transportvilkårene. 

Etter Go-Ahead sine transportvilkår § 6 har ikke klager krav på refusjon, erstatning og
videre transport ved forsinkelser under 60  minutter. Det er videre ikke dokumentert
hvilken videre transport klager skulle ha, men nemnda legger til grunn at dette ikke var
en alternativ transport til det forsinkede toget. Noe som ikke gir grunnlag for erstatning.

Vedtak

Transportklagenemnda finner ikke å kunne anbefale at klager gis medhold i sitt krav.