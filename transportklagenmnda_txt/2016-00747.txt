Vedtak i Transportklagenemnda - Fly

Sammendrag

Krav om refusjon og standarderstatning ved kansellering. Værforhold.

Dato
16.05.2017

Saksnummer
2016-00747

Tjenesteytere
Norwegian

Klager har i det vesentlige anført

Klagere i denne saken er et reisefølge på 44 personer. Gruppen skulle reise fra
Trondheim (TRD) til London (LGW) med Norwegians flyvning DY1340 23. juni 2016.
Flyvningen ble kansellert, og reisefølget ble booket om til neste dag. Gruppen bestod av
et korps, og bestillingen inneholdt også tre seter til store instrumenter. 

Som følge av kanselleringen har gruppen fremsatt krav om refusjon og erstatning
fra Norwegian. Gruppen krever refusjon av ubenyttede musikalbilletter kroner 28
479,03, transport i London kroner 11 464, ubenyttet hotellovernatting kroner 14 976 og
standarderstatning på 250 euro pr. sete om bord i flyet, totalt 11 750 euro.

Tjenesteyterne har i det vesentlige anført
Norwegians flyvning DY1340 fra Trondheim til London 23. juni 2016 ble kansellert.
Kanselleringen var forårsaket av dårlige værforhold i London denne dagen.

Det var tordenvær i London 23. juni og dette medførte store uregelmessigheter gjennom
hele dagen. Så og si alle avganger og ankomster ble gitt nye flytider. Uregelmessighetene
denne dagen var så store alt alle reservebesetninger var kalt inn. Leie av fly og mannskap
eller billetter med andre flyselskaper ble vurdert, men forsinkelser ville likevel ikke vært
unngått. 

Selskapene er unntatt fra å betale erstatning eller refusjon i de tilfeller hvor
kanselleringen er forårsaket av ekstraordinære omstendigheter. De dårlige
værforholdene i London denne dagen må anses som en ekstraordinær omstendighet.
Norwegian avviser følgelig klagers krav om refusjon av musikalbilletter, transport,
ubenyttet overnatting og standarderstatning i henhold til EU-forordning 261/2004.

Nemnda bemerker

DY1340 fra Trondheim til London 23. juni 2016 ble kansellert. DY8560 fra Trondheim til
London den 24. juni 2016 ble forsinket.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

På bakgrunn av fremlagt dokumentasjon legger nemnda til grunn at det var
"thunderstorm" i London den aktuelle dagen. Det var store uregelmessigheter på
Gatwick, og nesten alle avganger og ankomster fikk nye tider ("slots"). Som følge av
forsinkelsene måtte besetningen hvile for ikke å bryte hviletidsbestemmelsene.

Nemndas flertall, nemndsleder og flyselskapenes representanter, mener at
værforholdene i London den aktuelle dagen må anses som ekstraordinære
omstendigheter som ikke kunne vært unngått til tross for at alle rimelige tiltak var truffet.
Det er opplyst at all tilgjengelig reservebesetning ble tilkalt, men kanselleringen kunne
likevel ikke unngås. Klagerne ble satt opp på en ny flyvning den påfølgende dag, noe som
etter nemndas mening her er å anse som et tilstrekkelig tiltak.

Nemndas mindretall, forbrukernes representanter, mener at det ikke er godtgjort at
kanselleringen skyldes uværet på Gatwick, da slottiden tilsier at forsinkelsen kunne vært
begrenset til halvannen time. Årsaken til kanselleringen synes å være manglende crew til
å gjennomføre flyvningen. Norwegian har ikke dokumentert hvilken crew-beredskap de
hadde denne dagen.

Når det gjelder flyvningen neste dag, er en samlet nemnd kommet til at klagerne
har krav på standarderstatning etter forordningen. Forsinkelse som medfører at
passasjerene kommer frem til det endelige bestemmelsesstedet mer enn tre timer etter
det planlagte ankomsttidspunktet gir rett til erstatning, med mindre flyselskapet godtgjør
at forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6 jf.
artikkel 7, jf artikkel 5 nr. 3, jf. EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har ikke kommentert klagers påstand om forsinkelse på den nye flyvningen
som førte til at de kom frem senere enn planlagt, og har ikke godtgjort at alle rimelige
tiltak var truffet. Klagerne har derfor krav på standarderstatning på 250 euro pr. person
for totalt 44 personer.

Nemnda bemerker at det kan synes som at informasjonen om kanselleringen som ble
gitt på flyplassen ikke var tilstrekkelig god. Klager reiste med en stor gruppe barn og
ungdommer, og Norwegian burde ha sørget for at gruppen ble gitt god informasjon.

Brudd på informasjonsplikten etter artikkel 14 gir imidlertid ikke i seg selv grunnlag for
kompensasjon.

Norwegian har opplyst at det innvilges refusjon av tax free-varer og mat og drikke, og
nemnda legger dette til grunn.

Vedtak

Transportklagenemnda - fly anbefaler at Norwegian utbetaler standarderstatning til
klagerne med 250 euro pr. person.