Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2017

Saksnummer
2016-00849

Tjenesteytere
Thomas Cook Airlines

Klager har i det vesentlige anført

Klager skulle reise fra Oslo til Varna Bulgaria den 25. juli 2016 kl 19.15 med flight DK841.
Flyet ble 4 1/2 time forsinket.

Klager fikk utlevert en matkupong pålydende kroner 230 per person.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
DK841 ble forsinket 3 timer og 28 minutter grunnet en hard landing på foregående
flyvning i Varna som følge av dårlige værforhold, vind. Flyet måtte til grundig inspeksjon
før det kunne snu og hente passasjerene på Gardermoen. Det vises til fremlagt
dokumentasjon. 

I henhold til EU-forordning 261/2004 plikter ikke flyselskapet å utbetale kompensasjon
hvis forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Thomas Cook Airlines viser til sak 332/15PF som
ble behandlet i Pakkereisenemnda i april 2016 hvor flyselskapet fikk medhold etter en
forsinkelse grunnet lynnedslag. 

Thomas Cook kan på grunnlag av ovennevnte ikke imøtekomme klagers krav.

Det vises for øvrig til Thomas Cook Airlines brev.

Nemnda bemerker

Passasjerer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med mere, kan være en slik ekstraordinær omstendighet som
medfører at passasjerene ikke har krav på erstatning. Dette må vurderes konkret. 

Nemnda legger til grunn at forsinkelsen skyldtes at flyet for klagerens flygning, fikk en
hard landing under den forutgående flygningen som nødvendiggjorde teknisk ettersyn
og reparasjon av flyet. 

Flertallet - lederen og flyselskapenes representanter - mener at flyselskapet har
godtgjort at værforholdene utgjorde en ekstraordinær omstendighet som ikke kunne
vært unngått selv om alle rimelige tiltak var truffet. Det er fremlagt dokumentasjon
for at vindforholdene var særs ustabile med raske skifter fra med- til motvind; Under
landingen løyet vinden helt. Flertallet mener derfor at forsinkelsen ikke gir rett til
standarderstatning. 

Mindretallet - forbrukernes representanter - mener at det ikke er dokumentert på
en forståelig måte at værforholdene gjorde det vanskelig å lande. Værforholdene ble
opplyst å være fine, og det er heller ikke opplyst om at andre fly skulle ha tilsvarende
problemer under landingen. De aktuelle værforholdene må uansett anses å ligge
innenfor hva flyselskapene må forholde seg til i sin ordinære drift, og kan ikke regnes
som en ekstraordinær omstendighet som fritar selskapet for ansvar.

Vedtak

Transportklagenemnda - fly anbefaler ikke at klageren gis medhold.