Vedtak i Transportklagenemnda - Fly

Sammendrag

Krav om standarderstatning grunnet kansellering og forsinkelse.
Dårlige værforhold og spørsmål om halvering av standarderstatningen.

Dato
14.10.2024

Saksnummer
2024-01007

Tjenesteytere
KLM
SAS

Klager har i det vesentlige anført

Klager hadde bestilt flyreise Stavanger-Amsterdam-Orlando gjennom Ticket.no:

KL1196 (operert av KLM) - Stavanger-Amsterdam - kl. 06:00-kl. 07:35 - 16. februar 2024
KL6132 (operert av KLM) - Amsterdam-Orlando - kl. 12:15-kl. 16:40 - 16. februar 2024

KL1196 Stavanger-Amsterdam ble kansellert på avreisedagen grunnet tekniske feil på
flyet.

Klager ble omrutet til ny reise:

SK4014 (operert av SAS) - Stavanger-Oslo - kl. 09:35-kl. 10:25 - 16. februar 2024
BA763 (operert av British Airways) - Oslo-London - kl. 11:45-kl. 13:15 - 16. februar 2024
VS91 (operert av Virgin Atlantic) - London-Orlando - kl. 14:35-kl. 19:45 - 16. februar 2024

SK4014 Stavanger-Oslo ble forsinket grunnet dårlige værforhold på forutgående flyvning,
som resulterte i at klager mistet videreforbindelsen.

Klager ble deretter omrutet på nytt:

FI319 (operert av Icelandair) - Oslo-Keflavik - kl. 13:00-kl. 15:05 - 16. februar 2024
FI645 (operert av Icelandair) - Keflavik-Washington DC - kl. 16:50-kl. 18:20 - 16. februar
2024
UA869 (operert av United Airlines) - Washington DC-Orlando - kl. 22:06-kl. 00:29 - 16.-17.
februar 2024

Klager ankom endedestinasjonen Orlando kl. 00:29 den 17. februar 2024. Planlagt
ankomst var kl. 16:40 den 16. februar 2024.

Klager har kommentert tilsvarene til KLM og SAS:

Klager mener fortsatt at han har krav på 600 EUR, da det er KLM er skyld i den lange
forsinkelsen til ankomststedet i utgangspunktet. Etter at klager sendte klagen til
Transportklagenemnda, fikk han svar fra KLM, mandag 15. april, der det ser ut til at de
har omgjort den opprinnelige avgjørelsen, og at de nå vil overføre de resterende 300 EUR
til klager innen 60 dager. Klager regner da med at KLM har innsett at den opprinnelige
avgjørelsen derfor var feil, og at saken derfor gikk i klagers favør.

Klager har ikke mottatt de resterende 300 EUR fra KLM.

Svaret fra KLM er feilaktig. Klagers ankomst var forsinket med nesten 8 timer, ikke
3-4 timer som de påstår. Klagers opprettholder sitt krav på 600 EUR i henhold til EU-
regelverket. Klager bestilte en gjennomgående reise med KLM og deres alliansepartnere,
og det at de valgte å sende klager på en alternativ rute med andre flyselskap utenfor
alliansen (SAS og Icelandair) på grunn av kanselleringen, er ikke noe klager som kunde
kan lastes for.

Tidligere innsendt mail, viser også at de hadde omgjort vedtaket, og skulle utbetale de
resterende 300 EUR, uten at dette har skjedd innen de 60 dagene dette skulle skje.

Klager ble ikke omrutet via London, slik de hevder, men via Keflavik, som angitt som
"Second rebooking" i vedlegget "omruting". Klager landet i Orlando klokken 00:29 neste
dag, og ikke klokken 19:45 samme dag. Ankomsttiden var derfor betydelig senere enn
den opprinnelige ankomsten, som skulle være klokken 16:40 samme dag.

Klager krever standarderstatning på 600 EUR ettersom ankomsten ble så betydelig
forsinket med nesten 8 timer.

Tjenesteyterne har i det vesentlige anført
KLM har i det vesentlige anført:

KL1196/16FEB24 ble kansellert grunnet tekniske årsaker.

Klager ble ombooket på ny avgang med SAS med ankomst 3-4 timer forsinket. Klager har
fått utbetalt 300 EUR i EU261/2004-kompensasjon.

Klager nevner at reisen ble mer enn 7 timer forsinket. I dette tilfellet ble SK4014/16FEB24
fra Stavanger til Oslo Gardermoen forsinket. Klager mistet i dette tilfellet sin
videreforbindelse og ble ombooket med en senere avgang som resulterte i ny
forsinkelse.

I dette tilfellet er forsinkelsen forårsaket av SAS. KLM ber nemnda sende klagen til
det berørte flyselskap. KLM har i dette tilfellet allerede utbetalt kompensasjon for
kanselleringen basert på opprinnelig ombooking.

KLM har mottatt tilsvar fra klager om at han ikke har mottatt resterende EUR 300 fra KLM
som avtalt.

Som nevnt i tidligere korrespondanse i denne saken, har klager kun krav på EUR 300 da
forsinkelsen var 3-4 timer med ny ombooking. Som nevnt tidligere, var det ytterligere
forsinkelser grunnet ny ombooking med SAS.

Det er vedlagt betalingsbekreftelse for utbetaling av EUR 300 for tidligere
utbetalt kompensasjon fra KLM grunnet flykanselleringen. I tillegg er det vedlagt
omrutinginformasjon.

SAS har i det vesentlige anført:

SAS har mottatt en klage fra passasjeren ovenfor angående reise fra Stavanger til
Amsterdam til Orlando med SK 4014 16/02/2024.

Kunden har krevd kompensasjon i henhold til EU-forordning 261/2004, siden flyet ble
forsinket.

SAS bestrider kravet siden flyvning SK 4014 ble forsinket på grunn av værforhold på
tidligere flyvning (avgangsstasjon, vær under flydriftsminima).

SAS viser til Traffic and Flight Information, BI-Portal, Power BI, Ediss, Flightstats og
METAR.

SAS viser til at de omrutet til neste ledige flyvning med FI319.

Da forsinkelsen skyldtes værforhold på forutgående flyvning, er dette utenfor SAS sin
kontroll og en ekstraordinær omstendighet som ikke gir grunnlag for standarderstatning.

Nemnda bemerker

Spørsmålet om standarderstatning for kanselleringen av KL1196 Stavanger-Amsterdam
grunnet tekniske feil på flyet:

Nemnda legger til grunn at klagers flyvning KL1196 Stavanger-Amsterdam ble kansellert
på avreisedagen grunnet tekniske feil på flyet. Det er ikke omtvistet at kanselleringen gir
rett til standarderstatning. Tvisten går ut på selve summen klager har krav på.

Klager ble omrutet av KLM til ny reise med SAS fra Stavanger-Oslo, British Airways
fra Oslo-London og Virgin Atlantic fra London-Orlando. Planlagt ankomst på
omrutingstilbudet var kl. 19:45 i Orlando.

Klager har den 17. mars 2024 mottatt 300 EUR i standarderstatning av KLM grunnet
kanselleringen.

Spørsmålet er om klager har krav på ytterligere 300 EUR i standarderstatning, slik at
klager får totalt 600 EUR i henhold til EU-forordning 261/2004 artikkel 7 nr. 1 bokstav c.

KLM har anført at standarderstatningen på 600 EUR ble halvert ettersom forsinkelsen var
på 3-4 timer med ny omruting. KLMs omrutingtilbud ville i utgangspunktet medføre at
klager ankom endedestinasjonen Orlando kl. 19:45 den 16. februar 2024, mens planlagt
ankomst på klagers opprinnelige reise var kl. 16:40 den 16. februar 2024. Det er kun 3
timer og 5 minutter mellom disse klokkeslettene.

Ordlyden i den aktuelle bestemmelsen EU-forordning 261/2004 artikkel 7 nr. 2 er som
følger:

"Når passasjerer tilbys omruting til det endelige bestemmelsessted på en annen flyging
i henhold til artikkel 8, og ankomsttiden ikke går ut over planlagt ankomsttid på den
opprinnelig reserverte flygingen
a. med to timer for alle flyginger på høyst 1 500 kilometer, eller
b. med tre timer for alle flyginger innenfor Fellesskapet på over 1 500 kilometer og alle
andre flyginger på mellom 1 500 og 3 500 kilometer, eller
c. med fire timer for alle flyginger som ikke omfattes av bokstav a) eller b), kan det
utførende luftfartsselskap redusere erstatningen omhandlet i nr. 1 med 50 %."

Slik nemnda ser det, må spørsmålet vurderes ut fra den planlagte ankomsttiden,
slik saken her ligger an. Planlagt ankomsttid var 3 timer og 5 minutter etter
opprinnelig ankomsttid. Det foreligger dermed rettslig grunnlag for at KLM kan halvere
standarderstatningen. Klager gis etter dette ikke medhold i sitt krav om ytterligere
standarderstatning på dette punktet. 

Klager kan imidlertid kreve standarderstatning for flere uregelmessigheter på samme
reise og viser i den forbindelse til avgjørelse i EU-domstolen av 12. mars 2020 i sak
C-832/18.Spørsmålet blir derfor om klager også har krav på standarderstatning for
forsinkelsen av SK4014 Stavanger-Oslo.

Nemnda legger til grunn at klagers flyvning SK4014 Stavanger-Oslo ble forsinket slik at
klager mistet videreforbindelsen til London og Orlando.
Klager ble omrutet av SAS til ny reise med Icelandair fra Oslo-Keflavik og Keflavik-
Washington DC, og deretter med United Airlines fra Washington DC-Orlando. Klager
ankom endedestinasjonen Orlando kl. 00:29 den 17. februar 2024. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

SAS har anført at forsinkelsen skyldtes dårlige værforhold på forutgående flyvning. I tråd
med EU-domstolens avgjørelse C-74/19 kan en hendelse på en forutgående flyvning
kvalifisere som en ekstraordinær omstendighet der hendelsen forårsaker forsinkelser for
de etterfølgende flyvningene. Forutsetningen er at det er en direkte årsakssammenheng
mellom den ekstraordinære omstendigheten og forsinkelsen av påfølgende flyvning.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

SAS har vist til vedlagt METAR og sagt at forsinkelsen skyldtes "weather below aircraft
operating minima".

Nemnda kan ikke se at SAS har forklart nærmere hvordan værforholdene påvirket
klagers flyvning. Nemnda kan heller ikke, basert på vedlagt METAR fra SAS, se hva som
skulle vært ekstraordinære værforhold på Stavanger flyplass den dagen. SAS har derfor
ikke godtgjort at forsinkelsen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. 

Klager har med dette krav på ytterligere standarderstatning for forsinket ankomst på
over 3 timer, ettersom planlagt ankomst med omrutingstilbudet var kl. 19:45 den 16.
februar 2024, og faktisk ankomst var kl. 00:29 den 17. februar 2024, noe som tilsvarer ca.
4 timer og 44 minutter forsinkelse. Klager har krav på 600 EUR i standarderstatning, jf.
EU-forordning 261/2004 artikkel 7 nr. 1 bokstav c.  Nemnda anbefaler at SAS utbetaler
denne summen til klager.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 600 EUR i standarderstatning til
klager.