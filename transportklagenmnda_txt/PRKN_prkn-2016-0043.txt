Vedtak i Pakkereisenemnda

Sammendrag

Krav om refusjon av merutgifter ved forsinkelse på 9 timer og 35 minutter
med Freebird fra Antalya til Oslo Lufthavn Gardermoen den 18.12.15.

Dato
16.11.2016

Saksnummer
43/16PF

Tjenesteyter
TSS Travel Service Scandinavia

Saken gjelder:

Krav om refusjon av merutgifter ved forsinkelse på 9 timer og 35 minutter med Freebird fra
Antalya til Oslo Lufthavn Gardermoen den 18.12.15.

Klager har i det vesentlige anført:

Klager bestilte en rundreise for 2 personer «Kypros & Tyrkia 15 dager» i perioden 04.12.15 -
18.12.15.

Dagen før hjemreisen, den 17.12.15 fikk klager beskjed om at hjemreisen med FreeBird
Airlines rute FHY921 ble utsatt fra kl. 04.10 den 18.12.15 til kl. 13.35. den 18.12.15.

Klager landet på Oslo Lufthavn Gardermoen kl. 17.00. Klager hadde forhåndsbestilt flybilletter
fra Oslo til Bergen kl. 12.10 den 18.12.15 og da flyet først landet kl. 17.00 kom de for sent til
flyavgang. Billettene kunne ikke endres og klager måtte kjøpte nye flybilletter til kl. 22.00.

Klager har stilt krav om å få dekket følgende: Nye flybilletter Oslo - Bergen til kr 2.954, måltider
etter normale satser, kjøring tur/retur hjemmet, telefonutgifter, ekstra parkering på Flesland
på kr 100, kopiering og porto.

Det vises for øvrig til klagers brev.

TSS Travel Service Scandinavia har i det vesentlige anført:

TSS er avhengige av flyselskapet da de verken eier egne fly eller eget flyselskap.
Erfaringsmessig kan flytidene til enhver tid forandres av organisatoriske og sikkerhetsmessige
årsaker.

TSS viser til følgende: «Det følger av EU-forordning 261/2004 artikkel 3 nr. 1, bokstav b at
forordningen ikke gjelder for flyvninger fra en stat utenfor EU/EØS-området når flyvningen
opereres av et flyselskap som ikke er basert i EU/EØS-området. Flyvningen fra Tyrkia til

Norge ble operert av Freebird. Dette er et tyrkisk flyselskap og flyvningen omfattes da ikke av
forordningen.

Selv om en forsinkelse ikke gir rett til erstatning etter EU-forordningen, kan den utgjøre en
mangel ved reisen i pakkereiselovens forstand, jfr. Alminnelige vilkår for pakkereiser punkt 8.2
V. Bestemmelsen pålegger i utgangspunktet arrangøren et objektivt kontraktsansvar. Det vises
til Ot.prp.nr.35 (1994-1995) side 89, første spalte.»

TSS anfører at mange flyvninger fikk endret sine avgangstider denne perioden. Årsaken
til forsinkelsen var blant annet politisk uro i Tyrkia i lys av angrepene som pågikk og
flyktningesituasjonen i landet.

TSS anfører at en forsinkelse av en lengde som i denne saken er for kort til å utgjøre
en mangel og dermed å berettige til prisavslag eller erstatning etter pakkereiselovens
bestemmelser. Reisens varighet var på 14 netter/15 dager. Hjemreisen var forsinket med 9
timer og 35 minutter.

TSS har bedt klager ta selv direkte kontakt med Freebird Airlines med hensyn til sine
erstatningskrav eller til sitt eget forsikringsselskap.

TSS har tilbudt klager en dagsandel av reisens pris, totalt kr 141.

Det vises for øvrig til brev fra TSS Travel Service Scandinavia.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flyvning. Forordningen
artikkel 3 angir forordningens virkeområde. Forordningen gjelder ikke for flyvninger fra en
stat utenfor EU/EØS-området når flyvningen opereres av et flyselskap som ikke er basert i
EU/EØS-området. Flyvningen fra Tyrkia til Norge ble operert av Freebird Airlines. Dette er et
tyrkisk flyselskap og flyvningen omfattes da ikke av forordningen. Klageren kan følgelig ikke få
medhold i sitt krav om standarderstatning etter EU-forordningen.

Selv om en forsinkelse ikke gir rett til erstatning etter EU-forordningen, kan den utgjøre
en mangel ved reisen i pakkereiselovens forstand, jfr. Alminnelige vilkår for pakkereiser
punkt 8.2 V. Bestemmelsen pålegger i utgangspunktet arrangøren et tilnærmet objektivt
kontraktsansvar. Det vises til Ot.prp.nr.35 (1994-1995) side 89, første spalte. En forsinkelse
av en lengde som i denne saken er imidlertid for kort til å berettige til prisavslag etter
pakkereiselovens bestemmelser. For reiser over 8 døgn må en forsinkelse være på mer enn 12
timer for å berettige til prisavslag.

Spørsmålet blir så om klagerne kan ha krav på erstatning på annet grunnlag. Nemnda viser
til at mange flyvninger fikk endret sine avgangstider denne perioden. Årsaken til forsinkelsen
er opplyst å være blant annet politisk uro i Tyrkia i lys av angrepene som pågikk samt
flyktningesituasjonen i landet. Slik nemnda ser det hadde arrangøren i denne situasjonen
ingen mulighet til å unngå forsinkelsen fordi denne skjedde av grunner selskapet ikke hadde
herredømme over. Nemnda viser til Montreal-konvensjonen artikkel 19. Forsinkelsen gir
derfor ikke rett til erstatning.

Nemnda har merket seg at arrangøren har utbetalt kr 141 - hvilket tilnærmet utgjør en
dagsandel - til klagerne. Arrangøren har imidlertid også et omsorgsansvar for passasjerene.
Det fremgår ikke om arrangøren har sørget for forpleining i ventetiden. Hvis så ikke er tilfelle
bør klagerne utbetales et beløp til dekning av forpleiningsutgifter. Nemnda finner at beløpet
skjønnsmessig bør settes til kr 400 pr. person.

Vedtak:

Pakkereisenemnda anbefaler at det utbetales kr 400 pr. person i tillegg til det beløpet som
allerede er utbetalt, hvis forpleiningsutgifter ikke er dekket tidligere.

Vedtaket er enstemmig.