Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kansellering.

Dato
23.05.2023

Saksnummer
2022-02298

Tjenesteytere
Wizz Air

Klager har i det vesentlige anført

Klager (to personer) skulle reise hjem fra Sarajevo til Torp med Wizz Air den 18.
september 2022 med flyvning W6 4759. Pris t/r NOK 1736. 

Den 16. september ble klager informert om at flyvningen var kansellert. Klager hevder
han ikke ble tilbudt omruting. Han måtte derfor kjøpe nye flybilletter med Türkish
Airlines via Istanbul med overnatting 17. - 18. september i Istanbul.

Klager ble påført følgende utgifter som følge av kanselleringen:

- Nye flybilletter med Türkish Airlines Sarajevo - Istanbul - Oslo: EUR 601.99
- Hotell i Istanbul: NOK 513
- Måltider i Istanbul totalt 245.08 TL = EUR 13.31 
- Taxi Istanbul = EUR 60 
- Taxi Sarajevo = EUR 20 
- Tog etter ankomst Gardermoen = NOK 770

Forklaring på tog etter ankomst Gardermoen: NOK 440 for 2 personer fra Gardermoen
til hjemsted. Deretter måtte klager ta tog fra hjemsted til Torp for å hente bilen, NOK
330, da opprinnelig flybillett gikk til Torp, mens de nye flybillettene klager kjøpte gikk til
Gardermoen.

Klager krever standarderstatning i henhold til EU-forordning 261/2004, samt refusjon av
utgifter til nye flybilletter, hotell, mat og transport Gardermoen - hjemsted og hjemsted -
Torp.

Tjenesteyterne har i det vesentlige anført

Wizz Air har ikke avgitt uttalelse til nemnda. Til klager har flyselskapet uttalt at W6 4759
ble kansellert grunnet ekstraordinære omstendigheter.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var blitt truffet, eller med mindre flyselskapet kan bevise at
passasjeren har fått informasjon om endringen minst 2 uker før planlagt avgangstid, jf
EU-forordning 261/2004 artikkel 5 og 7. 

Wizz Air har tross oppfordring ikke avgitt uttalelse til nemnda. Flyselskapet har til klager
uttalt at kanselleringen skyldtes en innsjekket passasjer ikke møtte til gate. Uttalelsen
er imidlertid ikke begrunnet nærmere eller dokumentert. Wizz Air kan derfor ikke
sies å ha godtgjort at kanselleringen skyldtes ekstraordinære omstendigheter utenfor
flyselskapets kontroll. Klager har etter nemndas syn derfor krav på standarderstatning
med 400 euro per person, til sammen 800 euro for to personer.    

Klager har videre krevet refusjon av utgifter til nye flybilletter, hotell, mat og transport.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

Klager ble ikke tilbudt omruting, og måtte kjøpe nye flybilletter til 601,99 euro som var en
høyere pris enn de opprinnelige flybillettene. Klager har etter nemndas syn derfor krav
på refusjon av utgifter til nye flybilletter, hotell, mat og transport i Istanbul og Sarajevo.

Nemnda anbefaler at Wizz Air utbetaler standarderstatning til klager med 400 euro
per person, samt refunderer hans utgifter til nye flybilletter, hotell, mat og transport i
Istanbul og Sarajevo. Dersom de opprinnelige returbillettene med Wizz Air er refundert,
kommer disse til fradrag. 

Klager har krevet refusjon av kostnader for transport fra Gardermoen til Torp, fordi
klagers bil sto på Torp. Nemnda mener at klager har rett på å få dekket disse utgiftene
som en del av sine omrutingsutgifter. Klager fikk ikke hjelp til omruting, og måtte omrute
seg selv til en annen flyplass enn der bilen stod. Nemnda mener at flyselskaper er
ansvarlig for å dekke klagers utgifter til å komme seg til den flyplassen klager opprinnelig
hadde billett til - altså Torp. Nemnda anbefaler derfor at Wizz Air utbetaler kr 770 for
dette.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler 400 euro per person, samt
refusjon av nye flybilletter, hotell, mat og transport i Istanbul. Dersom de opprinnelige
returbillettene med Wizz Air er refundert, kommer disse til fradrag.