Vedtak i Transportklagenemnda - Fly

Sammendrag

Krav om erstatning for tapt arbeidsinntekt ved forsinkelse.

Dato
29.08.2019

Saksnummer
2019-00585

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY381 fra Tromsø (TOS) til Oslo lufthavn
(OSL) 13. november 2018 kl. 08.00, med planlagt ankomst kl. 09.55. Flyvningen ble
imidlertid forsinket med tre timer og 41 minutter ved ankomst til Oslo, og Norwegian har
imøtekommet klagers krav om standardkompensasjon på 250 euro for forsinkelsen. 

Forsinkelsen medførte at klager ikke rakk å reise på jobb. Klager jobber om bord
på et skip, som legger til kai i Oslo annenhver dag. Forsinkelsen medførte at klager
ikke rakk båten som gikk den 13. november kl. 14.00, og han tapte følgelig to dagers
arbeidsinntekt til kroner 6 422. Det vises i denne forbindelse til fremlagt lønnsslipp som
viser trekk i lønn. Klager har som følge av forsinkelsen fremsatt krav om erstatning for
tapt arbeidsinntekt. 

Klager har vist til at DY374 landet kl. 12.57. Han har i etterkant undersøkt hvor lang tid
dette ville ta å bli transportert fra Oslo lufthavn til fergeterminalen. Det mest effektive
ville vært å ta Flytoget, og han antar at han ville rukket avgangen kl. 13.20. Toget ville da
vært ved Oslo S kl. 13.40, og klager anslår at han ville brukt fem minutter på å finne en
taxi. Turen fra Oslo S til terminalen tar som regel mellom ti til tyve minutter, avhengig av
trafikk. Landgangen ble imidlertid stengt kl. 13.45, og klager har derfor anført at det ble
umulig for han å rekke arbeidsdagen.

Tjenesteyterne har i det vesentlige anført
Norwegians flyvning DY381 fra Tromsø til Oslo 13. november 2018 ble forsinket med
tre timer og 41 minutter. Klager har mottatt standardkompensasjon på 250 euro for
forsinkelsen. 

Klager var ikke om bord på avgangen, men valgte å booke om sin reise til DY371 den
15. november. Det er derfor usikkert om forsinkelsen faktisk medførte at klager ikke
rakk påmønstring på arbeidsplassen kl. 14.00. Klager valgte selv og ikke reise med den
forsinkede avgangen og var klager over hvilke konsekvenser uteblitt oppmøte ville
medføre. 

Norwegian har på ovennevnte bakgrunn avvist klagers krav om erstatning.

Nemnda bemerker

Klager har mottatt standarderstatning fra Norwegian. Han ønsker videre kompensasjon
for tapt arbeidsfortjeneste som følge av at han ikke rakk oppmøte på sitt arbeidssted.

Flyet skulle etter planen lande kl. 09.55. Klager hadde oppmøtetidspunkt kl. 12.00
på fergeterminalen. Nemnda mener at dette normalt må anses som en tilstrekkelig
tidsmargin i denne sammenheng. Nemndas flertall, forbrukerrepresentantene og
nemndsleder, er ikke enig med Norwegian i at klager selv må bære tapet som oppsto
som følge av flyforsinkelsen. Klager har dokumentert at han er trukket i lønn med kroner
6 422.

Utbetalt standardkompensasjon kommer imidlertid til fradrag, jf. EU-forordning
261/2004 artikkel 12. Dette betyr at klager får utbetalt differansen, beregnet til kroner 4
052.

Nemndas mindretall, flyselskapenes representanter, mener at klager ikke har beregnet
god nok tid.

Vedtak

Transportklagenemnda - fly anbefaler at Norwegian dekker klagers tapte lønn med
kroner 4 052.