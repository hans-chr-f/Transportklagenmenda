Vedtak i Pakkereisenemnda

Sammendrag

Saken gjelder erstatningskrav etter beføling på hotellet, Tyrkia.

Dato
06.02.2013

Saksnummer
129/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: kr 6676

Saken gjelder:

Saken gjelder erstatningskrav etter beføling på hotellet, Tyrkia.

Klager opplyser at hans kjæreste ble befølt av hotellets frisør.

Hun hadde mottatt gratis hårvask, og mens hun vasket håret ble hun befølt under bluse og
BH. Dette var meget traumatiserende og hun ble sykmeldt etter hjemkomst. De meldte fra til
Star Tour med en gang og forsøkte å få et tidligere fly hjem.

De flyttet til et annet hotell og fikk beskjed fra Star Tour om at de ikke kunne skaffe plass på
tidligere fly. Klager og kjæresten reiste da hjem med et annet flyselskap.

Ferien ble ødelagt og de ønsker derfor en kompensasjon.

Star Tour har anført at de ikke kan ta ansvar for det som hendte.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Det kan også ytes erstatning for ikke-økonomisk skade dersom en mangel har voldt kunden
vesentlig ulempe.

For at en turarrangør skal bli ansvarlig må det imidlertid foreligge en mangel ved reisen i
forhold til det som det er avtalt at reisen skal omfatte.

Det er med andre ord bare det som er omfattet av turarrangørs «leveringsforpliktelser» som
kan gi grunnlag for prisavslag og/eller erstatning.

Besøk hos hotellets frisør inngår ikke i pakkereisen og i det turarrangør skal levere etter
avtalen og faller derfor utenfor det turarrangøren hefter for.

Det er derfor ikke grunnlag for noen kompensasjon.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Vigdis Fiske, Amisol AS