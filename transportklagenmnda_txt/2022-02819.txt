Vedtak i Transportklagenemnda
- Kollektivreiser

Sammendrag

Krav om refusjon av returreise og at selskapet endrer
vilkår og informasjon i forbindelse med tur-returbilletter.

Dato
08.03.2023

Saksnummer
2022-02819

Tjenesteytere
Nor-way Bussekspress

Klager har i det vesentlige anført

Klager hadde kjøpt en tur-returbillett med Nor-way Bussekspress mellom Stavanger og
Haugesund. Utreisen fra Stavanger var den 23. september 2022, mens returreisen fra
Haugesund var den 25. september 2022. Klager betalte 628 kroner for disse billettene.

Klager anfører at det oppsto en situasjon i Stavanger som gjorde at hun måtte dra tilbake
tidligere enn planlagt. Klager anfører at hun derfor ville endre returreisen til en tidligere
avgang, men da dette ikke gikk, måtte hun kjøpe en ny billett til 338 kroner.

Klager anfører at det ikke var noen prisfordeler i form av rabatt eller lignende med
å kjøpe en tur-returbillett. Klager anfører at det ikke er godt nok informert av Nor-
way Bussekspress om at man ikke kan endre returbilletten når man har kjøpt en tur-
returreise. Klager anfører at vilkårene som selskapet viser til, står på en annen nettside
enn bestillingssiden, og at informasjonen først dukker opp på reisedokumentet etter at
bestillingen er gjennomført og billettene er betalt.

Klager anfører at selskapet selger tur-returbilletter uten rabatt og med egne vilkår som er
til ugunst for kundene, uten å informere om dette på en tydelig måte, og klager stiller seg
kritisk til denne praksisen.

Til selskapets tilsvar anfører klager at hun ikke kan forstå hvordan en tidligere reise
er relevant i saken, og at denne derfor bør holdes utenfor. Klager anfører videre at de
har rett i at hun er kjent med at det er mulig å endre en billett. Klager anfører at det er
selvsagt å anta at denne muligheten også gjelder for tur-returbilletter, uten at det gjelder
egne og begrensende vilkår for denne typen billetter.

Klager anfører at hun som kunde ikke fikk noen fordeler ved kjøp av tur-returbilletten,
kun ulempen med å ha begrensede muligheter for å endre returreisen. Klager anfører
at dersom det hadde vært opplyst om at det ikke var mulig å endre returreisen på tur-
returreiser uten rabatt, hadde hun selvsagt kjøpt to enkeltbilletter i stedet.

Klager stiller spørsmål ved om selskapet kan ha denne typen vilkår, eller om de bryter
norsk lov.

Det vises til klagers øvrige anførsler i fremlagt dokumentasjon.

Klager krever refusjon av den billigste returreisen og at selskapet endrer vilkårene sine
og informerer om at det er til ugunst for kundene å kjøpe tur-returbilletter.

Tjenesteyterne har i det vesentlige anført
Klager hevder at det ikke opplyses om at man ikke kan endre returbilletter. Dette
er oppgitt i selskapets kjøpsvilkår som man aksepterer ved kjøp. Videre står dette
spesifisert på kundens billett.

Det er også opplyst om dette i informasjonen om endring av billett, under «Endring av
billetter» (ved refusjonsskjemaet) (på https://www.nor-way.no/reiseinfo/endring-av-
billett/):
- «Billetten kan du selv endre fram til 1 time før første avreisetidspunkt i billetten.
Endringen gjør du ved å logge inn på Min side på nor-way.no.»
- «Retur-delen av tur/retur-billett kan ikke endres alene, men kun før første delen av
reisen er brukt.»

Klager har den 28. april 2022 selv endret en billett og burde dermed være kjent med
selskapets kjøpsvilkår.

Billetten til den aktuelle reisen ble kjøpt den 29. juli kl. 10.32, og reisedato for første del
av billetten var 23. september 2022. Selskapet viser til dette for å påpeke at klager ved
flere tilfeller har hatt mulighet å gjøre seg kjent med selskapets reisevilkår.

Selskapet har poengtert dette i e-postkorrespondanse med klager.

Selskapet opprettholder sitt standpunkt i denne saken om å ikke godkjenne
refusjonsforespørselen fra klager.

Nemnda bemerker

Klager har fremsatt krav om refusjon av returbillett fra Haugesund til Stavanger. Klager
hadde en tur-returbillett, men fikk ikke endret returbilletten, slik at hun måtte kjøpe ny
returbillett.

I henhold til Nor-ways kjøpsvilkår kan man endre billetten frem til én time før første
avgangstidspunkt på billetten. Videre fremgår det at refusjon av billetten gis frem til 24
timer før første avgangstid på billetten. På bakgrunn av fremlagt kommunikasjon mellom
klager og selskapet legger nemnda til grunn at klager forsøkte å endre billetten etter
første avgangstidspunkt, som var den 23. september. I henhold til vilkårene har klager
dermed ikke rett på verken endring av billetten eller refusjon.

Klager har imidlertid anført utilstrekkelig informasjon om begrensningene i
endringsmuligheter, i tillegg til urimelig vilkår.

Nemnda viser til at reglene for endring og refusjon er lett tilgjengelige på Nor-ways
nettsider. Nemnda kan således ikke se at det forelå mangel på informasjon om vilkårene.
Nemnda kan videre ikke se at det er holdepunkter for å legge til grunn at dette er å anse
som et så urimelig vilkår at det må settes til side i henhold til avtaleloven § 36. Nemnda
kan heller ikke anbefale medhold i klagers krav om at selskapet oppgir at det er til ugunst
for kundene å kjøpe tur-returbilletter.

Vedtak

Transportklagenemnda kan ikke anbefale at klager gis medhold.