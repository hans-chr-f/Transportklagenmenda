Vedtak i Transportklagenemnda - Fly

Sammendrag

Forsinkelse - mistet videreforbindelse. Krav om
standarderstatning som følge av forsinket ankomst.

Dato
21.05.2024

Saksnummer
2023-03791

Tjenesteytere
KLM

Klager har i det vesentlige anført

Klager skulle reise fra Trondheim til Memphis via Amsterdam og Atlanta med KLM 21.
oktober 2023. Klager hadde kjøpt gjennomgående billetter. 

Klager hadde følgende reiserute: 
21. oktober 2023 KL1172 Trondheim – Amsterdam kl. 06:00 – 08:15 
21. oktober 2023 KL6075 Amsterdam – Atlanta kl. 10:35 – 14:40 
21. oktober 2023 KL5944 Atlanta – Memphis kl. 18:10 – 18:26

Klager forteller at KLMs flyvning fra Trondheim til Amsterdam, KL1172, først ble forsinket
på grunn av sent innkommet fly, og at flyet deretter måtte lande i Danmark på grunn
av syk passasjer. Klager anfører at de fortsatt hadde tid til å rekke videreforbindelsen i
Amsterdam, men at pull trucken ved gate (ground handling) sluttet å fungere og at dette
forårsaket ytterligere 75 minutter forsinkelse. 

Klager måtte selv gå i skranken til KLM i Amsterdam og lete etter billetter sammen med
kundebehandleren der. Klager ble så omrutet til et senere fly via New York og Charlotte,
og ankom Memphis klokken 23:30, 5 timer forsinket. Klager forteller de ikke mottok
tilbud om forpleining på flyplassen under ventetiden utover en voucher på 7 euro til
dekning av drikke på Amsterdam flyplass. 

Klager krever standarderstatning for forsinkelsen. 

Klagers bagasje ble også forsinket, og ankom ikke før 24. oktober. Klager opplyser om at
bagasjekravet er oppgjort gjennom forsikringsselskap.

Til KLMs tilsvar har klager i hovedsak anført: Reisen startet med 1 times forsinket avgang
fra Trondheim (med KLM), og forplantet seg videre. Forsinket avreise videre fra Aalborg
var primært forårsaket av at en Pull Tractor (maskinene som dytter flyet ut fra gate)
havarerte. Forsinket avgang etter avlastning av syk passasjer skyldtes dermed teknisk
feil. Uten forsinket avgang fra Trondheim og teknisk feil på utstyr i Danmark ville klager
vært fremme i tide.

Tjenesteyterne har i det vesentlige anført
Klager hadde opprinnelig reise med KL1172 fra Trondheim til Amsterdam og videre
forbindelse med Delta flyselskap fra Amsterdam til Atlanta og videre til Memphis med
planlagt ankomst lokaltid 18:18 den 21. oktober 2023. 

Etter undersøkelser kan KLM bekrefte at den største forsinkelsen, som medførte at
klager mistet sin videre forbindelse var grunnet diversjon av flyvning med landing i
Aalborg grunnet syk passasjer om bord som følge av medisinske årsaker. Etter offloading
av syk passasjer i Aalborg, fortsatte flyet videre til Amsterdam. Vedlagt KLM sin flyrapport
som viser årsaken og landingen i Aalborg. I tillegg er det vedlagt kart fra flightera sin
webside som viser diversjonen.

Nemnda bemerker

Klager ankom Memphis etter 5 timer senere enn opprinnelig planlagt, og har krevd
standarderstatning for forsinkelsen. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

KLM har anført at den største forsinkelsen som medførte at klager mistet sin
videreforbindelse var omdirigering av flyvningen på grunn av offloading av syk passasjer.
Klager har på sin side anført at flyvningen var én time forsinket allerede ved avgang fra
Trondheim, og at forsinkelsen fra Aalborg til Amsterdam i hovedsak skyldtes teknisk feil
etter at syk passasjer var offloadet. 

Nemnda tolker den opplastede dokumentasjonen som at klagers flyvning KL1172
landet i Amsterdam klokken 11:24, mer enn 3 timer forsinket fra opprinnelig planlagt
ankomsttid klokken 08:15. 

Slik nemnda forstår den opplastede dokumentasjonen, var klagers flyvning KL1172 51
minutter forsinket ved avgang fra Trondheim. Årsaken til forsinkelsen ved avgang er ikke
nærmere kommentert av KLM. Det fremgår videre av den opplastede dokumentasjonen
at flyvningen måtte omdirigeres til Aalborg på grunn av syk passasjer. Det er ikke klart
for nemnda hvor lang tid dette tok eller hvor stor del av den totale forsinkelsen som kan
tilskrives dette. Klager har anført at teknisk feil på utstyr i Danmark sto for størstedelen
av forsinkelsen fra Aalborg til Amsterdam. KLM har ikke kommentert klagers anførsel
om denne omstendigheten. Tidslinjen, herunder de ulike forsinkelsenes årsak og
lengde, fremstår som såpass uklar at nemnda ikke kan ikke se at det er tilstrekkelig
dokumentert eller godgjort at forsinkelsen skyldtes ekstraordinære omstendigheter som
ikke kunne vært unngått med rimelige tiltak. Nemnda mener derfor klager har rett til
standarderstatning tilsvarende 600 euro for forsinkelsen, jf. art. 7 (1) c.

Vedtak

Transportklagenemnda anbefaler at KLM utbetaler 600 euro i standarderstatning til
klager.