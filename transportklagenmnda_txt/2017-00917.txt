Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.04.2018

Saksnummer
2017-00917

Tjenesteytere
Widerøe

Klager har i det vesentlige anført

Klager skulle reise fra Tromsø til Alta den 13. februar 2017 kl 06.00 med WF944. En time
før avgang ble klager informert om at flighten var kansellert. Klager har ikke fremlagt
informasjon om han ble ombooket eller om han valgte å avbryte reisen.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Klagers representant hevder WF944 den 13. februar ble kansellert. Det stemmer ikke.
Klager var opprinnelig booket på WF934 den 12. februar fra Tromsø til Hammerfest med
avgang kl 20.55, det var denne avgangen som ble kansellert. Klager ble deretter booket
om til WF944 fra Tromsø til Alta den 13. februar med avgang kl 06.00. Widerøe viser til
fremlagt dokumentasjon på dette. 

WF934 ble kansellert som følge av sterk vind, det vises til fremlagt dokumentasjon.
Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll. 

Ved kansellering kan passasjerene velge ombooking eller å avbryte reisen mot full
refusjon. Klager valgte førstnevnte. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Det skal innledningsvis ha blitt opplyst at den aktuelle kanselleringen var av WF944
den 13. februar. Nemnda legger til grunn informasjonen og dokumentasjonen fra
flyselskapet Widerøe at det var WF934 den 12. februar som ble kansellert, og at
kanselleringen skyldtes dårlig vær.  

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har dokumentert at kanselleringen skyldtes
dårlig vær i Hammerfest og flere nærliggende byer, og at verken kanselleringen eller
de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagerens flygning ble kansellert da det viste seg
umulig å lande i Hammerfest på grunn av sterk vind. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.