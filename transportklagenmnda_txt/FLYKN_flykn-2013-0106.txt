Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.10.2013

Saksnummer
106/13F

Tjenesteyter
Air Baltic

Klager har i det vesentlige anført:

Klager skulle reise fra Oslo til Vilnius via Riga den 10. januar 2013 kl. 10:40. BT152 fra Oslo til
Riga ble forsinket omtrent 20 minutter, slik at klager mistet sin videreforbindelse.

Klager ble av en ansatt på Gardermoen fortalt at de til tross for forsinkelsen kom til å rekke
flyet fra Riga til Vilnius. Klager stiller seg sterkt kritisk til at de ble løyet til.

Klager ankom Vilnius nesten fem timer forsinket, og krever standarderstatning i henhold til
EU-forordning 261/2004. Klagerne krever videre erstattet utgifter til måltider i Riga.

Det vises for øvrig til klagers brev.

Air Baltic har i det vesentlige anført:

Maskinen som skulle operere flight BT152 Oslo-Riga, ankom Oslo(som BT151) 17 minutter
forsinket grunnet snøvær i Riga. Det vises til fremlagt værrapport. Hendelsen var uunngåelig
da værforhold er utenfor Air Baltics kontroll.

Klager ble booket om til neste ledige avgang fra Riga til Vilnius, og fikk utdelt matkupong i
henhold til EU-forordning 261/2004.

Hendelsen er ikke kompensasjonsberettiget da forsinkelsen var forårsaket av ekstraordinære
omstendigheter.

På grunnlag av ovennevnte kan Air Baltic ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at forsinkelsen
skyldtes at flyet kom forsinket til Oslo pga. værforholdene på flyplassen i Riga. Forsinkelsen
forplantet seg videre slik at klagerne ikke ankom Riga tidsnok til å nå flygningen til Vilnius.
Nemnda er av den oppfatning at dette er å anse som en ekstraordinær omstendighet, og at
forsinkelsen ikke kunne unngås. Forsinkelsen gir følgelig ikke rett til standarderstatning.

Det er uklart for nemnda om klagerne ble feilinformert om konsekvensen av forsinkelsen
eller om informasjonen ble gitt ut fra en vurdering av den informasjon man hadde på det
angjeldende tidspunkt. Nemnda kan uansett ikke se at dette har hatt noen betydning for den
faktiske forsinkelsen eller behandlingen av denne.

Ved lengre forsinkelser plikter flyselskapet å tilby måltider og forfriskninger som står i rimelig
forhold til ventetiden. Det står påstand mot påstand om klagerne fikk tilstrekkelig tilbud i
henhold til bestemmelsene. De foreliggende opplysninger gir ikke tilstrekkelig grunnlag til å
kunne ta stilling til dette spørsmål.

Nemnda finner etter dette ikke å kunne anbefale a klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.