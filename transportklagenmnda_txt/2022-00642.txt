Vedtak i Transportklagenemnda - Fly

Sammendrag

Krav om standardkompensasjon, refusjon av kostnader for
oppringning til reisebyrå og matpenger på grunn av forsinket fly

Dato
19.10.2022

Saksnummer
2022-00642

Tjenesteytere
SAS

Klager har i det vesentlige anført

Klager skulle reise med SAS direkte fra Stavanger til Trondheim 7. januar 2022, med
flyvning med avgang kl. 17:50 fra Stavanger og ankomst kl. 19:00 i Trondheim.

Klager anfører at flyet tok av fra Stavanger kl. 17:20 og landet i Oslo ca. kl. 19:15. Videre
anfører klager at flyet ble stående lenge på rullebanen, i over 1,5 timer. Etter dette ble
de hentet av en buss og kjørt til terminalen. Etter en stund ble de reisende booket om
til SK382 som tok av kl. 22:53 fra Oslo og landet i Trondheim kl. 23:58. Klager forklarer
at det snødde på Gardermoen, men det var ingen vind eller snø i Stavanger eller
Trondheim. Videre forklarer klager at de aldri ble informert om noen grunn. Klager
mistenker at det var noe tull med flyet eller at de ikke hadde tillatelse til å lande på
Værnes. Klager fikk ikke tilbudt noe mat eller kupong for å kjøpe mat på Gardermoen.
Klager ble forsinket mer enn 5 timer. 

Klager forklarer videre at han ikke mottok noen e-post eller SMS om ombooking. Han tok
kontakt med reisebyråets vakttelefon og de rådet klager til å ta kontakt med de som stod
ved gaten for neste flyvning til Trondheim. 

Klager krever standardkompensasjon på 250 euro på grunn av forsinkelsen, refusjon av
kostnader for oppringing til reisebyrå etter stengetid på kr. 375 og matpenger.

Tjenesteyterne har i det vesentlige anført
SAS har ikke fremmet tilsvar til Transportklagenemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). Klagers opprinnelige ankomsttid skulle vært kl. 19:00
i Trondheim. Det fremgår av dokumentasjon som klager har innsendt i saken at flyet
landet i Trondheim kl. 23:58. 

SAS har ikke avgitt uttalelse til nemnda. Flyselskapet har ikke sannsynliggjort at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Klager har etter dette rett på standarderstatning 250
euro i henhold til EU-forordning 261/2004 artikkel 5 nummer og 7. 

Klager krever refusjon av kostnader for oppringing til vakttelefon hos reisebyrået etter
stengetid på kr. 375 og matpenger. 

Ved forsinkelser skal flyselskapet tilby måltider og forfriskninger som står i rimelig
forhold til ventetiden, jfr. EU-forordning 261/2004 artikkel 9.  Det følger av sak McDonagh
av 31.01.2013 (C-12/11) at utlegg klager får i forbindelse med en forsinkelse kan kreves
refundert såfremt det var nødvendig, rimelig og passende, i tilfeller hvor den reisende
har krav på forpleining fra flyselskapet, men ikke får det. Utgifter til vakttelefon skal også
dekkes.  

Klager har anført at han ikke ble tilbudt noe mat eller matkuponger. Klager har opplyst
at han ikke har kvitteringen på utlegget til mat. Nemnda mener at SAS skal refundere
klagers utlegg til mat, såfremt han kan fremlegge dokumentasjon på dette, for eksempel
ved kvitteringer eller bankkontoutskrift.

Vedtak

Transportklagenemnda anbefaler at SAS utbetaler standarderstatning på 250 euro til
klager, samt kr. 375 for dekning av telefonutgifter og matpenger dersom klager kan
dokumentere utlegget til mat.