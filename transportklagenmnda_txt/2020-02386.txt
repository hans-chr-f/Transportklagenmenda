Vedtak i Transportklagenemnda - Fly

Sammendrag

Krav om refusjon av flybilletter grunnet kansellering.

Dato
21.06.2021

Saksnummer
2020-02386

Tjenesteytere
Supersaver
Pakistan International Airlines
Qatar Airways

Klager har i det vesentlige anført

Klager har kjøpt flybillett gjennom Supersaver. Reisen skulle være fra Oslo til Islamabad
med Pakistan International Airlines den 11. april 2020 og retur fra Islamabad via Doha til
Oslo med Qatar Airways den 5. august 2020. Flyvningene ble kansellert grunnet covid-19
pandemien. 

Klager krever full refusjon av billetten pålydende kroner 7 055, han har kun mottatt
kroner 3 611.

Tjenesteyterne har i det vesentlige anført
Supersaver har anført:
Begge flyvningene til klager ble kansellert grunnet covid-19 pandemien. Flyvningen er
booket som en billett, men de er skrevet ut separat i forskjellige booking program for
hvert av flyselskapene. 

Supersaver er et mellomledd og må følge flyselskapenes vilkår for refusjon og endringer.
Det er mottatt instruksjoner fra Pakistan International Airlines hvor de ikke tilbyr full
refusjon selv om flyet ble kansellert. Refusjon kan gjøres i samsvar med flyselskapenes
vilkår som er satt for billetten, som i dette tilfellet er mot et gebyr på 1200 NOK.
Supersaver har ikke behandlet denne refusjonen enda da de avventer at klager skal
bekrefte. 

Det er søkt full refusjon hos Qatar Airways på vegne av klager og klager har mottatt 3 611
NOK. 

Pakistan International Airlines har ikke avgitt uttalelse til nemnda. 

Qatar Airways har anført: 
Billettstatusen hos Qatar Airways viser at det er tilbakebetalt av reisebyrået.

Nemnda bemerker

Klagers flyvninger (både utreise og retur) ble kansellert. Klager har på bakgrunn av dette
fremsatt krav om full refusjon av bookingen. Slik nemnda ser det er klagers booking hos
Supersaver satt sammen av to ulike PNR-nummer. Det er derfor teknisk sett tale om
separate billetter, og reisene må vurderes hver for seg. 

EU-forordning 261/2004 gir passasjerer rettigheter ved forsinkelse, kansellering og nektet
ombordstigning. Forordningen får anvendelse på klagers flyvning fra Oslo til Islamabad
med Pakistan Airlines, men ikke på 
flyvningen Islamabad-Doha-Oslo med Qatar Airways den 5. august, jf. forordningens
artikkel 3 nr. 1. Dette fordi denne siste flyvningen var fra en tredjestat med et ikke EF-
luftfartsselskap.

Nemnda ser først på flyvningen med Pakistan International Airlines. Ved kansellering
kan passasjeren ha rett på standarderstatning etter forordningens artikkel 5 jf.
artikkel 7. Både klager og Supersaver har opplyst at kanselleringen skyldtes covid-19.
Nemndas flertall, nemndslederen og bransjerepresentantene, finner dette tilstrekkelig
sannsynliggjort. Flertallet har da også sett hen til planlagt reisedato og destinasjon. Etter
flertallets syn skyldes kanselleringen dermed ekstraordinære omstendigheter som ikke
kunne vært unngått selv om alle rimelige tiltak var truffet, jf. artikkel 5. punkt 3. På denne
bakgrunn har klager ikke rett på standarderstatning. 

Mindretallet, forbrukerrepresentantene, mener at Pakistan International Airlines ikke har
godtgjort at kanselleringen skyldtes ekstraordinære omstendigheter, jf. EU-forordning
261/2004 artikkel 5 nummer 3, og at klager derfor har krav på standarderstatning,
jf. artikkel 7. Mye kan tyde på at kanselleringen skyldtes covid-19-pandemien. Det
er ikke fremlagt konkret dokumentasjon som viser årsaken til kanselleringen av
flyvningen. Selv om mange kanselleringer i denne perioden skyldtes pandemien, vil det
fremdeles være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell henvisning til at
covid-19 er årsak, er tilstrekkelig til å godtgjøre at kanselleringen skyldtes ekstraordinære
omstendigheter.

Ved kansellering har passasjeren rett på full refusjon av billettprisen, jf. forordningens
artikkel 8. Det er flyselskapene som er ansvarssubjekt etter EU-forordning 261/2004.
Nemnda anbefaler på denne bakgrunn at Pakistan International Airlines refunderer
prisen på klagers billett direkte til klager. Dersom Pakistan International Airlines
eventuelt har foretatt refusjon til Supersaver kan de eventuelt krever regress fra
Supersaver hvis det er grunnlag for det. 

Klager har fått refundert 3 611 NOK. I henhold til sakens dokumentasjon og Qatar
Airways' og Supersavers tilsvar legger nemnda til grunn at dette utgjør prisen for
billetten med Qatar Airways. Denne er således refundert i sin helhet. 

Det gjenstår med dette 3 444 NOK som klager ikke har fått utbetalt. Dersom Supersaver
har tatt gebyr for bookingen, slik at refusjonen fra Pakistan Airlines gjør at klager
fortsatt ikke har mottatt det fulle beløpet betalt for bookingen, anbefaler nemnda at
Supersaver refunderer resten. Eventuelt gebyr/beløp/provisjon belastet av reisebyrået,
som flyselskapet ikke kan antas å ha hatt kjennskap til, vil flyselskapet ikke være ansvarlig
for å refundere. Dette ansvaret tilligger derfor reisebyrået.

Vedtak

Transportklagenemnda anbefaler at Pakistan International Airlines refunderer den fulle
prisen på billetten med Pakistan International Airlines direkte til klager. Dersom klager
etter slik refusjon ikke har mottatt hele summen han betalte til Supersaver, anbefaler
nemnda at Supersaver refunderer det resterende.