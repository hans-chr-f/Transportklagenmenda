Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2016

Saksnummer
0840/15F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Oakland den 30. mai 2015 kl. 16:45 med DY7063. Avgangen ble
kansellert. Klager ble booket om til ny avgang ca. kl. 00:30, og ankom bestemmelsesstedet
flere timer forsinket. I tillegg ankom flyet feil flyplass, San Francisco(SFO). Klager hadde folk
som ventet på henne på Oakland-San Francisco (OAK).

Klager mener en teknisk feil ikke er å anse som en ekstraordinær omstendighet.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY7063 ble kansellert som følge av uforutsett teknisk feil på tidligere avgang, det vises til
fremlagt dokumentasjon. Det ble leid inn erstatningsfly for å unngå kansellering eller lengre
forsinkelse. Flyet måtte lande på San Francisco Int. Airport(SFO) grunnet stengt rullebane på
Oakland Int. Airport(OAK).

Hendelsen ble forårsaket av en fabrikasjonsfeil, og er derfor ikke kompensasjonsberettiget i
henhold til EU-domstolens avgjørelse i sak C-257/14 Van der Lans. En fabrikasjonsfeil blir også
beskrevet som en ekstraordinær omstendighet i Wallentin-Hermann dom C-549/07.

EU-forordning 261/2004 åpner ikke for kompensasjon for forsinkelser på samme måte
som ved kanselleringer. I henhold til dom C-402/07 i EU-domstolen (Sturgeon-dommen), er
flyselskapene unntatt fra videre kompensasjon hvis årsaken til forsinkelsen er ekstraordinære
omstendigheter utenfor flyselskapets kontroll som forhindrer flyvningen. En omstendighet
som er utenfor Norwegians kontroll er hendelser som ikke er forårsaket av en handling eller
unnlatelse av flyselskapet.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning

261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian har av godvilje utbetalt kroner 1&nbsp;000 per person, men kan på grunnlag av
ovennevnte ikke imøtekomme klagers krav utover dette.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning. Unntak kan tenkes ved fabrikasjonsfeil og ved
skader på flyet pga. sabotasje eller terrorhandlinger, jf. EU-domstolens avgjørelse av 17.
September 2015, Corina van der Lans - KLM (C-257/14).

Kanselleringen skyldtes feil på en motor.

Norwegian har opplyst at feilen kan være en fabrikasjonsfeil. Norwegian har ikke gitt noen
nærmere forklaring på dette eller underbygget det. Norwegian har heller ikke redegjort for
hva de mener ligger i «fabrikasjonsfeil» i forordningens forstand.

Nemnda er av den oppfatning at Norwegian ikke har sannsynliggjort at feilen var en
fabrikasjonsfeil som gir grunnlag for fritak for å betale erstatning. Nemnda anbefaler at
Norwegian utbetaler en standarderstatning på 600 euro. Til fradrag går 1&nbsp;000 kroner
dersom det er utbetalt.

Vedtak:

Transportklagenemnda-fly anbefaler at Norwegian utbetaler en erstatning på 600 euro. Til
fradrag går 1&nbsp;000 kroner dersom det er utbetalt.

Vedtaket var enstemmig.