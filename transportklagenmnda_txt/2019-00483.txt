Vedtak i Transportklagenemnda - Fly

Sammendrag

Krav om standardkompensasjon og refusjon av billett grunnet kansellering.

Dato
03.12.2019

Saksnummer
2019-00483

Tjenesteytere
Eurowings
TUI fly GmbH

Klager har i det vesentlige anført

Klager skulle reise fra Oslo til Stuttgart via Hamburg den 9. juni 2018 kl. 08:40 med flight
EW7195 og EW7042. Da klager ankom flyplassen i Oslo fikk hun beskjed om at flyet fra
Oslo til Hamburg var kansellert.

Klager måtte kjøpe nye flybilletter for å komme seg til Stuttgart.

Klager har fått refundert 98,94 USD (under halvparten av den opprinnelige tur-retur
billetten som totalt var på 262,05 USD). Prisen for den nye flybilletten var 945 USD. 

Klager har lastet opp kopi av en e-post fra Eurowings datert 22. mai 2018. Under flight
nummeret står det "cancelled". Klager mener dette var misvisende, da flyvningen fortsatt
sto som operativ på flyselskapets hjemmesider, og hun kunne fortsatt velge sete på
flyvningen. 

Det er fremsatt krav om standardkompensasjon i henhold til EU-forordning 261/2004,
samt full refusjon av opprinnelig ubrukt billett (den ene veien) og ny billett.

Tjenesteyterne har i det vesentlige anført
Verken TUIfly Germany eller Eurowings har avgitt tilsvar til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.
Hverken TUIfly eller Eurowings har svart nemnda.

En kansellering som her gir grunnlag for standarderstatning etter artiklene 5 og 7 med
mindre flyselskapet kan bevise at passasjeren har fått informasjon om endringen minst
to uker før planlagt avgangstid.

Klager hadde kjøpt to separate billetter, en fra Stuttgart til Oslo med SAS og en fra Oslo til
Stuttgart med Eurowings - operert av TUIfly. Dette fremgår av Expedias reiserute. Det var
returen som ble kansellert.

Klager har fremlagt kopi av en e-post fra Eurowings datert 22. mai 2018. Dette er mer
enn to uker før planlagt avgangstid. Under flightnummeret står det "cancelled". Videre er
det anført :"Unfortunately as we cannot offer you any alternative flight on this date we
kindly ask
you to book an equivalent replacement flight independently. Of course we will bear any
potential additional costs within the scope provided by law. 
Etter nemndas oppfatning fikk klager hermed klar beskjed om at returen var kansellert.
Dersom dette var uklart for henne hadde hun all oppfordring til å sjekke nærmere med
selskapet hva det innebar.
Klager har etter nemndas syn etter dette ikke krav på standarderstatning.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Selskapet meddelte at det ikke kunne ombooke klager, men at hun kunne kjøpe ny
billett på deres bekostning. Eventuelt kunne hun kreve refusjon av billettprisen for den
flyvningen som ble kansellert. Klager kjøpte ny billett med SAS samme dag til NOK 7 502. 

Etter nemndas oppfatning har klager krav på refusjon av utgiftene hun hadde til ny billett
NOK 7 502, fratrukket 98,94 USD som selskapet har refundert for opprinnelig kansellert
reise.

Vedtak

Transportklagenemnda-fly anbefaler at Eurowings betaler til klager NOK 7 502 fratrukket
USD 98,94.