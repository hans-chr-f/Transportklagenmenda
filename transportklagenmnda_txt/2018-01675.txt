Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01675

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Tromsø til Oslo den 22.
november 2017 kl 15.30 med ankomst kl 17.25 med SK4423. Flyet ble kansellert grunnet
værforhold. Klager har ikke informert om når han ble booket om.

Klager krever standarderstatning 250 euro per person i henhold til EU-forordning
261/2004. Videre krever han refusjon av ubenyttet konsertbillett i Oslo, kroner 305, samt
refusjon av billett med flybussen Gardermoen - Oslo, kroner 250.

Tjenesteyterne har i det vesentlige anført
SK4423 ble kansellert som følge av dårlig værforhold i Sør-Norge, som etterhvert spredte
seg nordover. Flymaskinen som skulle operere klagers flyvning fikk ikke tatt av fra
Gardermoen mot Tromsø, det var derfor ikke noe fly i Tromsø til å operere SK4423
Tromsø - Oslo. Da Tromsø ikke er en utestasjon har ikke SAS noen reservefly der. SAS
viser til fremlagt dokumentasjon på værforholdene: snøbyger hele dagen, underkjølt
regn og tåke.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Det vises for øvrig til SAS' brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av snøbyger,
underkjølt regn og tåke.  

Klager har etter dette ikke rett til standarderstatning.

Klager har videre fremlagt krav om refusjon av ubenyttet konsertbillett og bussbillett.
Slike utgifter er ikke dekningsmessige etter EU-forordningen. 

Nemnda mener at flyselskapet heller ikke kan holdes ansvarlig for disse utgiftene i
medhold av luftfartsloven § 10-20, og viser til begrunnelsen for at klager ikke har rett til
standarderstatning; flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Vedtak

Transportklagenemnda - fly anbefaler ikke at klager gis medhold.