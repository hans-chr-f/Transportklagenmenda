Vedtak i Transportklagenemnda
- Kollektivreiser

Sammendrag

Krav om refusjon av taxiutgifter som følge av frakjøring av buss.

Dato
09.10.2017

Saksnummer
2017-01651

Tjenesteytere
Tide Buss AS

Klager har i det vesentlige anført

Klager og ektefellen tok bussen fra Haugesund til Stavanger den 9. juli 2017, klokken
17.25. 

Mens Kystbussen var ombord i fergen forlot klagerne bussen. Da de skulle gå ombord
i bussen før ankomst til kai i Mortavika, tok de ved en feiltagelse heisen ned til laveste
bildekk. Klager og medreisende oppdaget dette og gikk opp til neste dekk. Da så de at
bussen kjørte av fergen med deres bagasje om bord. Bussen stoppet ikke til tross for at
klager løp etter og vinket. Klager reagerer på at bussjåføren telte passasjerer på vei inn
på fergen, men tydeligvis ikke da han kjørte av.

Klager måtte derfor ringe til taxi som fraktet han og ektefellen til bussterminalen
i Stavanger. De ankom sentralen kl. 21.10. Bussen hadde planlagt avgang tilbake
til Haugesund kl. 21.15. Ombord i bussen lå fremdeles bagasjen deres. Hadde ikke
klager kommet tidsnok med taxien, ville bagasjen blitt med på bussen sin returreise til
Haugesund. 

Klager krever at selskapet dekker taxiutgiftene pålydende 800 kroner, som påløp da
bussen kjørte fra dem.

Tjenesteyterne har i det vesentlige anført
Tide Buss viser til at rutinen på Kystbussen er at alle passasjerene må forlate bussen
ombord i fergene, og at alle må møte opp i bussen før den kjører i land på fergeleiet.
Dette blir annonsert på bussens høyttaler, og ankomsten blir i tillegg annonsert på
fergens høyttaler.

Klager og ektefellen gikk feil på fergen og ble derfor for sene til å gå ombord i bussen, og
tok derfor taxi til Stavanger.

Bagasjen ble tatt vare på av sjåføren i Stavanger og utlevert til vedkommende.

Med utgangspunkt i overnevnte fastholder Tide Buss at det ikke er noe grunnlag for
refundering av klagers utgift til taxi.

Nemnda bemerker

Nemnda legger til grunn at klager og hans ektefelle ble frakjørt av Kystbussen da bussen
kjørte i land fra fergen i Mortavika. 

Klagerne krever refundert utgifter til taxi med 800 kroner og viser til at bussjåføren burde
sett dem. Sjåføren tok heller ikke vare på bagasjen eller varslet dem.  

Nemnda bemerker at de reisende selv er ansvarlige for å være til stede 
når bussen skal kjøre iland. Opplysninger om dette blir gitt over høyttaleren. Klagerne
gikk til feil dekk og kom derfor for sent. De må selv være ansvarlige for følgene av at de
ikke rakk bussen. 

Det foreligger ikke opplysninger som tyder på at sjåføren så at de vinket etter bussen og
likevel kjørte, eller at sjåføren opptrådte uaktsomt i denne forbindelse. 

Nemnda kan ikke se at det er grunnlag for å anbefale at klagerne får refundert utgiftene
til taxi. 

Nemnda legger videre til grunn at klagernes bagasje var i behold og ble utlevert klagerne
da de kom på busstasjonen. 

Nemnda bemerker at det er uklart om sjåføren hadde gjort noe for å komme i kontakt
med klagerne. Etter nemndas syn er det uansett ikke grunnlag for noen kompensasjon.

Vedtak

Transportklagenemnda Kollektivtransport finner ikke grunnlag for å anbefale at klager
gis medhold. 

Vedtaket er enstemmig.