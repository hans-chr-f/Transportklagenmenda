Vedtak i Transportklagenemnda - Fly

Sammendrag

Krav om standarderstatning grunnet forsinkelse. Omdirigering. Glatt
rullebane, vanskelige forhold for bremsing av fly og lang holding.

Dato
13.11.2024

Saksnummer
2024-00956

Tjenesteytere
Norwegian Air Shuttle

Klager har i det vesentlige anført

Klager hadde bestilt flyreise Oslo-Tromsø med Norwegian:
DY318 08JAN24 Oslo (08:10) - Tromsø (10:05).

Flyet skulle opprinnelig gå fra Oslo til Tromsø kl. 08:10. På grunn av frosset vannsystem
om bord i flyet ble flyvningen forsinket med 1 time og 20 minutter. Da flyvningen endelig
tok av, ble den på grunn av glatt rullebane i Tromsø omdirigert til Kiruna, Sverige. Etter 1
time og 30 minutters venting i Kiruna ble flyet sendt videre til Kirkenes. Dette til tross for
at det på det aktuelle tidspunktet var mulig å lande i Tromsø igjen. Da de kom til Kirkenes
fikk nye passasjerer komme om bord i flyet, og ny bagasje ble lastet om bord. I stedet for
å fly videre til Tromsø etter dette valgte Norwegian å omrute flyvningen direkte tilbake til
Oslo. 

Den nye reiseruten ble som følger:
DY318 08JAN24 Oslo (11:11) – Kirkenes (14:10)
DY8419 08JAN24 Kirkenes (15:00) – Oslo (17:20)
DY382 08JAN24 Oslo (19:55) – Tromsø (21:50)

Klager sin flyvning DY382 fra Oslo til Tromsø ble forsinket, og klager landet i Tromsø kl.
22:56. 

Klager anfører at Norwegians valg om å returnere flyet til Oslo istedenfor å fly videre til
Tromsø i seg selv medførte en forsinkelse på 5 timer. Denne operasjonelle avgjørelsen
faller ikke inn under ekstraordinære omstendigheter, fordi det på dette tidspunktet var
mulig for tilsvarende fly å lande i Tromsø. 

Subsidiært argumenteres det for at Norwegian valgte å boarde nye passasjerer og
bagasje før avgang fra Kirkenes, i stedet for å omdirigere flyet videre til Tromsø uten å
ta på nye passasjerer. Denne operasjonelle avgjørelsen om å øke lasten i flyet medførte
lengre nødvendig bremselengde ved landing. Om flyet fortsatt ikke ville vært i stand
til å lande ved Tromsø, er det derfor et resultat av Norwegian avgjørelse om å full
laste flyet før avgang fra Kirkenes. Dette faller heller ikke inn under ekstraordinære
omstendigheter. 

Bevisbyrden for at den ytterligere forsinkelsen på 5 timer kunne vært unngått ligger hos
Norwegian. 

Klager krever standarderstatning tilsvarende 250 EUR for forsinkelsen

Tjenesteyterne har i det vesentlige anført
Passasjeren krever standarderstatning i henhold til EU-forordning 261/2004.

DY318 2024-01-08 planlagt å operere OSL-TOS-KKN (to segmenter) var omdirigert til KRN
på første segment (OSL-TOS) på grunn av ugunstige værforhold (glatt rullebane, dårlige
muligheter for bremsing og lang holding) på TOS. Etter tanking på KRN kjørte den til KKN
og deretter til OSL som DY8419 08.01.2024, ettersom forholdene ved TOS ikke ble bedre.

Norwegian viser til Movement log, irregularity emails fra OCC, METAR og decoded METAR
og annen dokumentasjon om værforholdene.

I følge avgjørelsen fra EU-domstolen i saken C-402/07 (Sturgeon), skal passasjerene som
er berørt av en forsinkelse bli kompensert i henhold til vilkårene fastsatt i artikkel 7 i
EU-forordning 261/2004, dersom de ankommer endedestinasjonen tre timer eller mer
etter den opprinnelig planlagte ankomsttiden. Artikkel 5 nr. 3 fraviker rett til erstatning
på betingelse av at uregelmessigheten er forårsaket av ekstraordinære omstendigheter,
som ikke kunne ha blitt unngått selv om alle rimelige tiltak var iverksatt. Ugunstige
værforhold som i dette tilfellet må falle utenfor flyselskapets kontroll. Ingen andre
rimelige tiltak kunne iverksettes, som å kjøpe billetter med andre flyselskaper eller
ombooking av disse passasjerene til en ny flyvning, da værforholdene påvirket alle
flyselskaper.

Klager ble omrutet kostnadsfritt til den samme ettermiddagen på DY382 2024-018-08 fra
OSL til TOS. Norwegian har også erstattet klagers utgifter til mat. 

Basert på det ovenstående kan ikke Norwegian utbetale standarderstatning

Nemnda bemerker

Nemnda legger til grunn at klager ankom endedestinasjonen Tromsø med en forsinkelse
på over 12 timer grunnet ugunstige værforhold, nærmere bestemt glatt rullebane,
dårlige muligheter for bremsing og lang holding i Tromsø.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

Nemnda finner det godtgjort ut fra den fremlagte dokumentasjonen at forsinkelsen i
dette tilfellet skyldtes dårlige værforhold (glatt rullebane, vanskelige forhold for bremsing
av fly og lang holding) som medførte at klagers flyvning ikke kunne lande i Tromsø.
Dette er underbygget av METAR-rapport som viser værforholdene for den aktuelle
tidsperioden, samt irregularitets-e-post fra Operations Control Centre. Nemnda mener
dette må anses som en ekstraordinær omstendighet i forordningens forstand.

Nemnda mener videre at Norwegian har truffet rimelige tiltak for å minimere
ulempene for passasjerene ved å omrute til neste ledige flyvning senere på dagen da
værforholdene og landingsforholdene åpnet for sikkerhetsmessig forsvarlig frakt av
passasjerene til Tromsø. Nemnda kan ikke se at Norwegian kunne foretatt andre rimelige
tiltak grunnet værforholdene og landingsforholdene i denne saken. Klager hevder at
det landet andre fly i Tromsø og at Norwegian sin beslutning om å laste flere personer
og bagasje om bord i Kirkenes førte til ytterligere forsinkelse, men denne påstanden
er ikke dokumentert og dette kan bero på flere andre forhold (været på det gitte
klokkeslettet, flytype, flyets posisjon o.l). Nemnda mener Norwegian har dokumentert
at de forsøkte etter beste evne å lande i Tromsø. Forsinkelsen gir etter dette ikke rett til
standarderstatning idet den skyldes ekstraordinære omstendigheter som ikke kunne
vært unngått om alle rimelige tiltak hadde vært truffet.

Vedtak

Transportklagenemnda kan ikke anbefale at klager gis medhold.