Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.03.2019

Saksnummer
2018-00812

Tjenesteytere
Wizz Air

Klager har i det vesentlige anført

Klager med reisefølge på tilsammen fire personer skulle reise fra Ålesund til Vilnius den
17. juni 2016 kl 09.10 med flight W6 8088. Avgangen ble forsinket mer enn fire timer.

Klager stiller seg uforstående til hvorfor ikke Wizz Air var i stand til å lande i Ålesund på
tidspunktet, da andre fly tok av og landet som normalt. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Flight W6 8088 ble kansellert da foregående flyvning W6 8087 fra Vilnius til Ålesund ble
omdirigert til Trondheim grunnet sterk vind i Ålesund. Vindstyrken var på over 15 knop
hele dagen. Wizz Air viser til fremlagt dokumentasjon. 

Klager med reisefølge ble informert om kanselleringen per epost, og ble tilbudt
ombooking eller full refusjon. Wizz Air viser til fremlagt dokumentasjon på sendt epost.
Ingen i reisefølget tok kontakt med Wizz Air for ombooking. Først noen dager senere tok
klager kontakt, og reisefølget fikk full refusjon av billettene. 

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Wizz Air har godtgjort at verken kanselleringen eller
de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at flymaskinen som skulle operere klagers flyvning
ble omdirigert til Trondheim da den ikke kunne lande i Ålesund grunnet sterk vind.
Flymaskinen ble så ferget tilbake fra Trondheim til Vilnius uten passasjerer ombord.  

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.