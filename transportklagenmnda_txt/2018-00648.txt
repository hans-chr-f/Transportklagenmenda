Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
09.04.2019

Saksnummer
2018-00648

Tjenesteytere
Widerøe

Klager har i det vesentlige anført

Klager skulle reise fra Tromsø til Bergen den 5. desember 2017 kl 17.05 med ankomst kl
19.30 med WF619. Klager ble nektet ombordstigning ved gate med den begrunnelse at
han var for sent ute. Klager stiller seg uforstående til denne påstanden.

Flyet ble annonsert 15 minutter forsinket, klager satte seg ved gaten ved siden av sin
egen gate, da denne var full, og fulgte med på monitorene. I det ene øyeblikket står
det Go to gate, og så er status uten videre skiftet til Gate closed. Klager ble forklart ved
gate at han var for sent ute. Da han spurte hvorfor det ikke hadde stått Boarding på
monitorene kunne personalet ikke svare på dette. Videre ble klagers bagasje sendt med
flyet uten at han selv var ombord. Klager finner dette kritikkverdig og svært alvorlig med
tanke på sikkerheten.  

Personalet ved innsjekk hos SAS henvendte seg senere til personalet ved gate som
kunne opplyse at klager hadde blitt ropt opp over høyttaleranlegget. Dette medfører
ikke riktighet, da klager umulig kunne ha unngått å få dette med seg. Widerøe anfører
senere skriftlig i sitt avslag til klager at passasjerer på Silent Airports ikke blir ropt opp
med mindre det er absolutt nødvendig. Klager undrer seg over disse motstridende
forklaringene.  

Klager mener Widerøe bør kunne fremlegge dokumentasjon på listen som blir levert
mannskapet som viser status for "boarding complete", og at denne vil kunne bekrefte
klagers versjon av hendelsesforløpet. 

Klager har fått dekket utgifter til ny flybillett, hotell og transport av arbeidsgiver. 

Klager krever av Widerøe standarderstatning 250 euro i henhold til EU-forordning
261/2004. Videre krever han kost etter statens sats (537 NOK), samt klær/toalettsaker
(500 NOK).

Tjenesteyterne har i det vesentlige anført
Widerøe viser til sine regler og vilkår som sier følgende:

6.1.3 Du skal være klar for ombordstigning innen den tid som er fastsatt av oss, eller vår
autoriserte agent, når du sjekker inn.
6.1.4 Vi kan kansellere din plassbestilling dersom du ikke har møtt fram til
ombordstigning i tide.
6.1.5 Vi er ikke ansvarlige overfor deg for tap eller utgifter som skyldes din manglende
overholdelse av bestemmelsene i denne artikkel, såfremt vi ikke har opptrådt
uaktsomt.

Klager anfører selv at han ble informert om at han ble ropt opp ved gate. Det er
passasjerenes eget ansvar og møte opp og være i gate til rett tid. Når gaten er stengt og
selv om flyet står ute så er det betydelig tidkrevende og mye ekstraarbeid og åpne for
en enkelt person. Dette vil føre til at alle Widerøes passasjerer kan risikere sine videre
forbindelser og avtaler. 

Passasjerlisten viser at det var 71 passasjerer ombord i flyet som har totalt 78 seter. 

Bagasjen skulle blitt plukket av når passasjeren ikke fikk vært med, men av og til
skjer det dessverre at disse koffertene blir med. Vi kan gå med på å dekke utgifter på
toalettartikler, men da ved fremvisning av kvittering. De kontoutskriftene klager har
fremlagt er for upresise. 

Widerøe kan ikke imøtekomme klagers krav utover dette.

Nemnda bemerker

I henhold til Widerøes nettsider må man på flyvninger innen Europa møte ved gate minst
20 minutter før avgang.  

Klager anfører at han satte seg ved gaten som lå ved siden av gaten til sin avgang, og at
han hele tiden fulgte med monitorene som gikk fra Go to gate til Gate Closed. 

Widerøe anfører at klager ble ropt opp via høyttaleranlegget, men at klager ikke møtte i
tide. Videre anfører Widerøe at flyet tok av med 7 ledige seter ombord. Nemnda kan ikke
se hvorfor klager skulle bli nektet ombordstigning dersom han møtte i tide og det var
ledige seter ombord.   

Flyselskapet kan avvise passasjerer som ankommer gate for sent. Hensynet til
avviklingen av flytrafikken tilsier at frister for innsjekking og fremmøte ved gate må
overholdes.

Nemnda ser det som mest sannsynlig at klager kom for sent til gate, og anbefaler ikke at
han gis medhold i sitt krav om standarderstatning. 
Nemnda anbefaler at Widerøe refunderer klagers utgifter til toalettartikler mot
kvitteringer dersom dette ikke allerede er gjort.

Nemnda bemerker at det på grunn av sikkerheten er alvorlig at bagasjen ikke ble plukket
ut når passasjeren ikke fikk bli med flyet.

Vedtak

Transportklagenemnda - fly anbefaler ikke at klager gis medhold.