Vedtak i Transportklagenemnda
- Kollektivreiser

Sammendrag

Frafall av ilagt gebyr ved reise med T-bane

Dato
29.08.2019

Saksnummer
2019-01961

Tjenesteytere
Ruter

Klager har i det vesentlige anført

Klager hadde ved en feiltakelse klikket på feil applikasjon da hun kjøpte 30-dagersbillett
og endte opp med å kjøpe månedsbillett for Skyss i Bergen når hun egentlig skulle kjøpe
månedsbillett for Ruter i Oslo. Klager understreker at hun var i god tro og oppdaget ikke
feilen før hun sjekket nettbanken etter at hun ble ilagt gebyr for manglende billett under
en kontroll på T-banen i Oslo. 

Klager har tatt T-banen til jobb i Oslo i over 30 år og har det siste året gått over til bruk
av mobilbillett. Klager erkjenner at hun ikke hadde gyldig billett hos Ruter, men etter
hennes mening burde selskapet vise forståelse for at det er mulig å gjøre en feil. Det er
ikke alle over 60 år som er helt fortrolig med bruk av mobilbillett isteden for tradisjonelle
reisekort. Det burde også tas med i betraktningen at klager har vært trofast kunde hos
Ruter siden hun flyttet til Oslo i 1981 og har aldri tidligere blitt påtruffet uten gyldig
billett. Klager ber om at gebyret frafalles.

Tjenesteyterne har i det vesentlige anført
Klager ble ilagt gebyr på T-banen 21. mars 2019 fordi hun ikke hadde gyldig billett.  Det er
kundens ansvar å påse at man har gyldig billett.  At man har vært i god tro er dessverre
ikke grunn til å slippe gebyr. 

Ruter kan på bakgrunn av overnevnte ikke se noen grunn til å endre standpunkt i denne
saken.

Nemnda bemerker

Klager ble ved kontroll på T-banen 21. mars 2019 ilagt gebyr fordi hun ikke kunne vise
noen billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Klager hadde ikke gyldig billett fra Ruter og vilkårene for å ilegge gebyr var til stede. 

Nemnda har merket seg at klager ved en feil hadde kjøpt månedskort fra Skyss i stedet
for Ruter. Klager hadde i to år bodd i Bergen og nylig kommet tilbake til Oslo i desember
2018. 

Nemnda har forståelse for at det er ergerlig å betale gebyr i dette tilfellet, men mener at
klager selv må ta konsekvensene av den feil hun gjorde.  

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold