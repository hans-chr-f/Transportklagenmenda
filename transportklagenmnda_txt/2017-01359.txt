Vedtak i Transportklagenemnda - Fly

Sammendrag

Krav om refusjon av gebyr grunnet avbestilling av deler av flybillett.

Dato
13.03.2018

Saksnummer
2017-01359

Tjenesteytere
Tripmonster / Tripmate
KLM

Klager har i det vesentlige anført

Klager hadde bestilt en reise Oslo - Havana - Guantanamo, med retur Havana - Oslo, hos
Tripmonster. Reisen var med KLM og skulle foregå i april 2017. Klager sjekket at det ikke
var noen prisforskjell om hun booket Havana - Guantanamo strekningen eller ikke da det
var noe usikkert om hun skulle benytte denne strekningen. 

Da klager bestemte seg for å ikke benytte seg av strekningen Havana - Guantanamo fikk
hun beskjed fra Tripmonster om at hun måtte betale kroner 2 600. Klager stiller seg helt
uforstående og kritisk til dette. Hun mener det er helt urimelig at hun skal betale for ikke
å benytte seg av en flystrekning.

Klager krever refusjon av gebyr kroner 2 600.

Det vises for øvrig til klagers brev.

Tjenesteyterne har i det vesentlige anført
KLM/Air France har i det vesentlige anført:

I henhold til KLM/Air France regler og vilkår artikkel 3.4, som klager krysset av for å ha
lest ved bestilling, må billettkupongene benyttes i den rekkefølgen de er utstedt. Dersom
en billett ikke benyttes i den rekkefølgen den er utstedt vil den miste sin gyldighet. Disse
reglene er også i tråd med IATAs (International Air Transport Association) artikkel 3.5.

Da klager endret sin billett måtte den skrives om, dette medførte et gebyr på kroner
1 642 fra KLM, kroner 500 i gebyr fra Tripmonster, og et kredittkortgebyr. Totalt måtte
klager betale kroner 2 488 for å endre sin billett. 

Klagers reisebyrå pliktet å informere klager om flyselskapets regler. KLM kan ikke se å ha
gjort noen feil i denne saken og kan ikke imøtekomme klagers krav. 

Tripmonster har i det vesentlige anført:

Klager bestilte en reise med Air France og KLM via Tripmonsters nettside den 31.
januar 2017  fra Oslo til Guantanamo og retur fra Havana for reise 11. april - 1. mai.
Før klager fikk gjennomført bestillingen måtte hun krysse av for å ha lest regler og
vilkår. Her kommer det frem at ved bestilling av t/r reiser må samtlige strekninger i
billetten benyttes i rett rekkefølge. Hvis den reisende uteblir fra en strekning kommer
flyselskapet til å kansellere resten av reisen uten å refundere denne. Videre kommer det
frem at når billetten er betalt og utsted,t er det flyselskapenes regler som gjelder og som
Tripmonster må forholde seg til.

I de tilfellene hvor flyselskapene tillater omskrivning av en billett, tar Tripmonster
et gebyr på kroner 500 i tillegg til flyselskapenes omskrivningsgebyr og eventuelle
prisdifferanse.  

Da klager kontaktet Tripmonster og informerte om at hun ikke ville benytte strekningen
Havana - Guantanamo måtte Tripmonster kontakte flyselskapet som ga beskjed om at
det var tillatt å skrive om denne billetten mot endringsgebyr og prisdifferanse. Klager
aksepterte denne prisen og billetten ble skrevet om. 

Tripmonster kan på grunnlag av ovennevnte ikke imøtekomme klagers krav.

Nemnda bemerker

Det er ikke uvanlig at flyselskap selger tur/retur reiser rimeligere enn to enveisbilletter.
Ofte vil en enveisbillett være dyrere enn en tur/retur billett. Det ville gi passasjeren en
urimelig fordel om man i et slikt tilfelle kun benytter seg av deler av en flybillett. 

Nemnda har det seg i et flertall og et mindretall:

Det fremkommer av KLM/Air Frances regler og vilkår artikkel 3, at flyselskapet kun vil
akseptere at billetten benyttes i samme rekkefølge som flykupongene er utstedt. Videre
står det at passasjeren av samme årsak kan bli avvist på neste flyvning. Nemndas flertall
- leder og flyrepresentantene -  er av den oppfatning  at avtalevilkåret i denne saken
er tydelig, og at Tripmonster derfor hadde anledning til å informere om prisdifferanse
på billetten da klager ga beskjed om at hun ønsket å endre på reisestrekningene på
billetten. Klager aksepterte denne prisen og billetten ble skrevet om. 

Slik mindretallet - forbrukerrepresentantene - ser det, var årsaken til endringsgebyret
flyselskapets vilkår om at billettene måtte benyttes i en bestemt rekkefølge for ikke å bli
kansellert. Etter mindretallets syn er det urimelig med vilkår som innebærer at billetten
automatisk blir kansellert dersom den ikke benyttes i en bestemt rekkefølge. Etter
mindretallets syn ville klager da hatt krav på å beholde billetten mot å betale en eventuell
differanse mellom prisen for billetten med og uten strekningen Havana- Guantanamo.
Klager ble etter mindretallets syn tvunget til å godta endringen fordi returreisen ellers
ville blitt kansellert. Klager kan derfor ikke anses for å ha akseptert endringsgebyret.
Mindretallet er i tillegg av den oppfatning at det er urimelig at klager skal betale et
endringsgebyr på kr 2 488 ettersom endringen kun besto i å fjerne en av strekningene på
billetten, uten at billetten for øvrig ble endret. 
Mindretallet mener at klager har krav på å få refundert endringsgebyret på kr 2 488,
eventuelt med fradrag for prisdifferanse som nevnt ovenfor.

Nemndas flertall finner ikke å kunne anbefale at klager gis medhold.

Vedtak

Transportklagenemnda - fly anbefaler ikke at klageren gis medhold.