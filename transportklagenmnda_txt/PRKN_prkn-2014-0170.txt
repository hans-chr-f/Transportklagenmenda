Vedtak i Pakkereisenemnda

Sammendrag

Krav om standarderstatning i henhold til EU-
forordning 261/2004 for forsinkelse på utreisen.

Dato
28.08.2015

Saksnummer
170/14F

Tjenesteyter
Ving Norge AS

Saken gjelder:

Krav om standarderstatning i henhold til EU-forordning 261/2004 for forsinkelse på utreisen.

Klager har i det vesentlige anført:

Klager og hans reisefølge skulle reise med Thomas Cook Airlines rute DK 803 fra Oslo
Lufthavn til Antalya den 24.05.14 kl. 17.20. Flyet ble forsinket med over 5 timer. Klager krever
standarderstatning i henhold til EU-forordning 261/2004 med 600 euro pr. person.

Ving har i det vesentlige anført:

Ving har forelagt saken for flyselskapet Thomas Cook Airlines som viser til at forsinkelsen
skyldtes en plutselig oppstått alvorlig feil på det planlagte flyets motor. Det viste seg å være
en «indre» oljelekkasje, en feil som ikke kunne forutsees og først ble oppdaget ved nærmere
undersøkelse. Feilen ble oppdaget da flyet ble undersøkt etter ankomst fra forrige flyvning på
kvelden den 21.05.14. Det vises til teknisk logg der det fremgår at dette er en type feil man
ikke kan fly med og hva som videre ble gjort for å reparere feilen ved at det først ble bestemt
at deler av motoren skulle skiftes ut. Motordelene ble bestilt fra England og ankom først ved
midnatt den 22.05.14. Neste morgen, den 23.05.14, ble det foretatt en prøve og konstatert at
det fortsatt var oljelekkasje. Det ble senere samme dag bestemt at motoren skulle skiftes. Det
ble søkt etter erstatningsfly som kunne gjennomføre flyvningen, noe som dessverre tok en del
tid. Klager og hans reisefølge ankom Antalya flyplass kl. 03.36 og ble dermed forsinket med 5
timer og 16 minutter i forhold til planlagt ankomst.

Thomas Cook Airlines viser til at forsinkelsen skyldtes ekstraordinære omstendigheter som
ikke kunne vært unngått selv om alle rimelige tiltak var truffet, jf. EU-forordning 261/2004
artikkel 5. pkt. 3 og betraktning nr. 14, samt EU-domstolens faste praksis, herunder Wallentin-
dommens premisser nr. 22, 23, 34 og 41 [C-549/07]. Flyselskapet er som følge at dette ikke
forpliktet til å utbetale standarderstatning i henhold til EU-forordning 261/2004 til klager i
dette tilfellet. Flyselskapet viser videre til Pakkereisenemndas vedtak i en lignende sak nr.
9/14PF [PRKN-2014-9].

Ving finner heller ikke grunnlag for kompensasjon/refusjon tilsvarende en dagsandel i
henhold til pakkereiseloven da forsinkelsen var på under 8 timer.

Nemnda bemerker:

Den rett til erstatning en flypassasjer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter. Bestemmelsen tolkes strengt.

Reklamasjonsnemnda har tidligere lagt til grunn at også når det gjelder tekniske feil,
er det flyselskapet som må godtgjøre at slike feil er «ekstraordinære omstendigheter» i
forordningens forstand. Det er flyselskapet som har størst mulighet til å påvirke og forhindre
at tekniske feil oppstår. Også preventive hensyn tilsier at flyselskapet i utgangspunktet må
bære ansvaret ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har Luftfartstilsynet fått seg forelagt saken. Luftfartstilsynet har ingen
bemerkninger til den dokumentasjonen som er fremlagt eller til flyselskapets beskrivelse,
men tilsynet har bemerket at det ikke finner samsvar mellom dato da feilen oppsto, og klagers
forsinkede flyavgang.

Ut fra dokumentasjonen oppsto feilen den 21. mai 2014. Den aktuelle flyvningen skulle
finne sted den 24. mai 2014 kl. 17.20. Det fremgår av DK875 22-05-2014 OY-VKH Delay Tech
Report at flyet fremdeles hadde oljelekkasje etter prøveoppstart den 23. mai, og at det ble
besluttet å bytte motor, hvilket var tidkrevende idet motoren måtte fraktes inn fra England.
Det ble innleid fly til å foreta flyvningen til Antalya. Nemnda finner å måtte legge til grunn
at forsinkelsen skyldtes en feil som oppsto plutselig, og som ikke kunne ha vært forutsett.
Forsinkelsen gir derfor ikke rett til erstatning etter EU-forordning 261/2004.

Som nevnt ovenfor ble flyet forsinket med 5 timer og 16 minutter. En forsinkelse kan utgjøre
en mangel ved reisen i pakkereiselovens forstand, jfr. Alminnelige vilkår for pakkereiser punkt
8.2 V. Bestemmelsen pålegger i utgangspunktet arrangøren et objektivt kontraktsansvar.
Det vises til Ot.prp.nr.35 (1994-1995) side 89, første spalte. En forsinkelse av en lengde
som i denne saken er imidlertid for kort til å berettige til prisavslag etter pakkereiselovens
bestemmelser.

Vedtak:

Reklamasjonsnemnda for pakkereiser kan ikke se at klageren har krav på prisavslag i dette
tilfellet.

Vedtaket er enstemmig.