Vedtak i Pakkereisenemnda

Sammendrag

Reise til Canada, Vancouver, hotell Ramada Inn & Suites Downtown Vancouver, 14. -
21. februar 2010. Krav om prisavslag grunnet innkvartering på annet hotell enn bestilt.

Dato
..

Saksnummer
69/10

Tjenesteyter
Steve Perryman Sport Travel

Sakens dokumenter ble lagt frem.

Klager: X

Turarrangør: Steve Perryman Sport Travel

Antall reisende: 2

Reisens pris: kr 62.850

Saken gjelder:

Reise til Canada, Vancouver, hotell Ramada Inn & Suites Downtown Vancouver, 14. - 21.
februar 2010. Krav om prisavslag grunnet innkvartering på annet hotell enn bestilt.

Klager har i det vesentlige anført:

Etter at turen var betalt, fikk klagerne et brev fra turarrangør der det sto et annet hotell enn
det som er beskrevet i prospektet. Klagerne ringte turarrangør og fikk vite at grunnen var
overbooking.

Det viste seg at det nye hotellet er et utkanthotell hvor man var avhengig av buss/taxi for å
komme til ishall og bykjerne, Bussen brukte ca ½ til en time for å komme til nevnte steder.
Dette ble en ulempe i forhold til det opprinnelige hvor det var beskrevet gangavstand til det
meste. Klagerne krever en erstatning i form av tilbakebetaling av til sammen kr 8.000.

Klager har ikke mottatt svar fra Steve Perryman Sport Travel.

Steve Perryman Sport Travel har ikke avgitt uttalelse til nemnda.

Nemnda bemerker:

Reklamasjonsnemnda for pakkereiser behandler klager på pakkereiser.

Før klagen behandles i nemnda ska partene ha mulighet for å uttale seg.

Hvis en av partene unnlater å komme med slik uttalelse, kan nemnda treffe vedtak på
grunnlag av de opplysninger som er fremkommet tidligere i saken, jf Avtale om klagenemnda
for pakkereiser pkt 6.

Steve Perryman Sport Travel har verken svart klager eller nemnda.

Saken avgjøres på bakgrunn av klagers opplysninger.

Pakkereisen er mangelfull når den avviker fra det som er avtalt eller forutsatt i avtalen.
Avtalen omfatter pakkereisen slik den fremkommer av bestilling og bekreftelse, opplysninger
gitt i turarrangørs katalog m.v., jf alminnelige vilkår for pakkereiser pkt 2.

Det var en mangel ved reisen at klagerne ikke fikk hotell som bestilt.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf pakkereiseloven § 6-2. Mangelen ble søkt
avhjulpet ved innkvartering på Holiday Inn.

Dette hotellet lå utenfor sentrum, i motsetning til avtalt hotell som lå sentralt i sentrum.
Avhjelpen var ikke tilfredsstillende, og klager har rett til et forholdsmessig prisavslag.

Prisavslaget anbefales satt til kr 8.000. Ved vurdering av beløpets størrelse legger nemnda
vekt på at det på denne type reise er viktig med hotell med sentral beliggenhet.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 8.000

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Marianne Delbekk, Apollo Reiser AS

Eva Pettersen, Ving Norge AS