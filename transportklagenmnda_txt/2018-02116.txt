Vedtak i Transportklagenemnda - Fly

Sammendrag

Krav om standarderstatning grunnet sen ankomst til endelig
bestemmelsessted som følge av fort kort transfertid.

Dato
13.06.2019

Saksnummer
2018-02116

Tjenesteytere
Air France

Klager har i det vesentlige anført

Klager med reisefølge (tilsammen to personer) skulle reise fra Molde til Newcastle via
Oslo og Paris den 7. - 8. mars 2018 på følgende gjennomgående billett:

SK4525 07MAR MOL OSL 1710 1800
AF1275 08MAR OSL CDG 0610 0845
AF1058 08MAR CDG NCL 0935 1025 

AF1275 fra Oslo til Paris ble forsinket ca 20 minutter slik at klager mistet sin
videreforbindelse. Han ble booket om til ny avgang kl 20.15 og ankom endelig
bestemmelsessted kl 21.30, mer enn elleve timer forsinket.

Klager mener at den oppsatte tiden til flybytte var altfor kort. Flyet landet muligens
etter rutetabellen, men det tok 20 minutter å komme seg fra flyet til terminalen med
buss. Det var helt umulig å nå videreforbindelsen, da reisefølget også måtte passere en
passkontroll før de kunne gå til neste gate. 

Klager gikk glipp av et arrangement samme kveld. Han stiller seg kritisk til hvorfor
flyselskapet ikke informerte om deres rettigheter og muligheten til å avbryte reisen og
returnere til Molde.  

Klager mener forsinket fly fra Oslo var årsaken til at klager mistet videreforbindelsen, og
krever standarderstatning 400 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført

AF1275 landet i Paris etter rutetabellen, det vises til fremlagt dokumentasjon. Klager
hadde en tillatt connection time, men mistet likevel sin videreforbindelse. Air France
booket om klager og hans reisefølge til neste ledige avgang.

Klager hadde 50 minutter connection i Paris, det skal ikke ta mer enn 25 minutter å
komme seg fra klagers gate til hans videreforbindelse. Air France viser til fremlagt
oversikt over terminalene på Charles de Gaulle. 

MCT - minimum connection time - settes opp av flyplassene, ikke av flyselskapene. Air
France kan ikke lastes for at klager mistet sin videreforbindelse i dette tilfellet. 

Air France kan ikke imøtekomme klagers krav.

Nemnda bemerker

Klager hevder at AF1275 fra Oslo til Paris ble ca 20 minutter forsinket   slik at han mistet
sin videreforbindelse. Han mener at den oppsatte tiden til flybytte var altfor kort. Uansett
om flyet landet etter rutetabellen, tok det tok 20 minutter å komme seg fra flyet til
terminalen med buss. Klager hevder at det var helt umulig å nå videreforbindelsen,
ettersom reisefølget også måtte passere en passkontroll før de kunne gå til neste gate. 

AF har dokumentert at flyet landet etter rutetabellen, og nemnda legger det til grunn.
Minimum connection time settes opp av flyplassene, ikke av flyselskapene. 50 minutter
minimum connection time i Paris var tillatt. Air France kan etter dette etter nemndas syn
ikke lastes for at klager mistet sin videreforbindelse. 
Han ble booket om kostnadsfritt selv om han ikke hadde krav på dette.

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.