Vedtak i Pakkereisenemnda

Sammendrag

Saken gjelder hotellstandard, Side, Tyrkia.

Dato
21.05.2013

Saksnummer
274/12

Tjenesteyter
Nazar Nordic AB

Sakens dokumenter ble lagt frem.

Klager: X

Turarrangør: Nazar Nordic AB

Antall reisende: 5

Reisens pris: ca. 56.000,-

Saken gjelder:

Saken gjelder hotellstandard, Side, Tyrkia.

Klager anfører at hotellrommet hadde svært lav standard ut fra forventningene til en
de luxe suite. Rommet lå på bakkenivå. En seng var knekt og det var maur på rommet.
Badet hadde spesiell lav standard med sopp og løse gjenstander.

Utenfor rommet var det vannlekkasje fra taket. Deler av bassenget var stengt daglig på grunn
av avføring. Bestikk og servise var synlig skittent og det var generelt dårlig hygiene på hotellet.
Gjester bar med seg nakne barn inn i restauranten og vasket bort avføring på fellestoalettet.

Nazar anfører at det ikke var bestilt eller lovet beliggenhet i en bestemt etasje,
og klager har fått suite i henhold til bestillingen. Han har heller ikke bedt om å få
bytte leilighet under oppholdet, og Nazars guide har derfor ikke kunnet undersøke
muligheten for dette. Bortsett fra klagen på badet har heller ikke klageren spesifisert
nærmere hva som ikke svarte til forventningene. Mørke flekker i dusjen skyldes det
kalkholdige vannet. Det er ikke mugg og er ikke helsefarlig.

Det er ingen rapporter fra andre gjester om vannlekkasje utenfor rommet og klageren selv
hadde heller ikke meldt dra om dette. Det tilbakevises at hygienen er dårlig.

Av 3200 Nazar-gjester på dette hotellet i juli 2012 har de fått melding om 2 tilfeller av
magesyke. Det tas regelmessig tester av mat og drikke og av bassenget.

Klager tok ikke opp med Nazars guider at det var avføring fra barn i bassenget

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra om manglene.

For at turarrangør skal få anledning til å avhjelpe mangler, er det nødvendig at det meldes fra
så snart som mulig og på stedet.

Nemnda forstår klagen slik at hovedinnvendingen når det gjelder den generelle standard, er
at leiligheten lå på bakkeplan. Det er imidlertid på det rene at det ikke er bestilt leilighet i en
spesiell etasje, og nemnda må derfor konstatere at leiligheten er i henhold til bestillingen. At
en seng var i stykker, er i utgangspunktet en mangel, men da klager fikk ny seng samme dag
anses mangelen avhjulpet.

Når det gjelder vannlekkasjen utenfor rommet, ble den ikke meldt fra om til Nazar.

Da klager meldte fra om mørkt belegg i dusjen og løst dusjhåndtak, fikk de tilbud om å bytte
rom, noe de ikke ønsket. Han tok etter dette heller ikke ytterligere kontakt med Nazar-guiden.

Det er ikke tilstrekkelig sannsynliggjort at hygienen ikke var tilfredsstillende eller at
samboerens salmonella skyldtes forhold på hotellet.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.