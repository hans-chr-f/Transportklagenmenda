Vedtak i Pakkereisenemnda

Sammendrag

Avbestilling før avreise

Dato
28.11.2019

Saksnummer
2019-04060

Tjenesteytere
Solheim Event og Reiser AS

Klager har i det vesentlige anført

Klagen gjelder avbestilling av en pakkereise med innkvartering i et rom på Hard Rock
Hotel, Tenerife i perioden 02.02.2020 - 11.02.2020 og fly med Norwegian tur/retur Oslo -
Tenerife. Totalpris 16 900 kroner.

Klager har ikke anledning til å gjennomføre reisen som ble bestilt i februar 2019 og
sendte derfor en e-post til Solheim Event og Reiser AS om at hun ønsket å avbestille
reisen den 02.10.2019, fire måneder før avreise. Klager anfører at hun fikk tilbud om å
avbestille reisen til 50 prosent av reisens pris. Dette tilbudet ble imidlertid trukket tilbake
og klager får ikke refundert noe av reisens pris. Klager ble oppfordret til å benytte sin
reiseforsikring, men årsaken til avbestillingen er ikke sykdom.

Klager viser til at andre reisearrangører har et mindre gebyr ved avbestilling helt fram til
to måneder før avreise.

Klager viser til Pakkereiseloven av 15.06.2018 at den også gjelder for "sammensatte
reisearrangementer som næringsdrivende formidler til reisende", § 3 "Loven kan ikke
fravikes ved avtale til ulempe for den reisende". § 21 gir "den reisende rett til å avbestille
pakkereisen før den begynner mot å betale et avbestillingsgebyr." Klager finner det
merkelig om Solheim Event og Reiser kan drive slik virksomhet på helt andre vilkår enn
loven tilsier. 

Klagers krav: Avbestilling av reisen mot et gebyr som er rimelig.

Det vises for øvrig til korrespondanse fra klager.

Tjenesteyterne har i det vesentlige anført

Turen er bestilt på Solheim Event og Reisers nettsider hvor det fremgår at påmeldingen
er bindende https://www.singelturer.no/packages/vinterferie-tenerife/ 

"Bindende påmelding
Ruteflyselskapene kan pålegge reisearrangøren å utstede flybilletter i god tid før avreise.
Når en flybillett er utstedt har reisearrangøren en økonomisk forpliktelse overfor
flyselskapet. Minner om å lese våre reisevilkår om bindende påmelding. Ved sykdom
gjelder din reiseforsikring."

Følgende fremgår under reisevilkårene: https://www.singelturer.no/reisevilkar/ 
"Bestilling og betaling
Solheim Event og Reiser AS er et reisebyrå. Når du booker din reise hos oss bekrefter du
samtidig at du har lest og godkjent våre reisevilkår. Når vi mottar din bestilling, så booker
Solheim Event og Reiser AS både hotell og fly for deg i ditt navn. Det betyr at reisen er
bindende for den/de bestillingen omfatter, og også for Solheim Event og Reiser AS som
bestiller fly og hotell.

Solheim Event og Reiser AS har ikke adgang til å kansellere flybilletter eller
hotellopphold! Alt må betales i sin helhet av oss. Derimot er du som bestiller reise sikret
av reiseforsikring dersom du har dette, ved sykdom. Du får en bekreftelse fra oss om at
din reise er betalt, som kan brukes overfor forsikringsselskapet ved sykdom.

Når man bestiller rutefly et år i forveien og hotellene tar forhåndsbetalt av Solheim Event
og Reiser AS så faller man utenfor pakkereiselovens regler, og har rett til å fakturere
reisen i sin helhet. Stort sett betaler man likevel kun depositum på våre reiser."

I tilsvaret til Pakkereisenemnda skriver Solheim Event og Reiser at de selger
sammensatte reiser og ikke pakkereiser. 

Solheim Event og Reiser viser til at både rommet hos Hard Rock Hotel og flybilletten med
Norwegian allerede er betalt. 

Videre skriver Solheim Event og Reiser at dersom alle skal trekke seg etter å ha godkjent
deres vilkår, ville Solheim Event og Reiser ha gått konkurs.

Det vises for øvrig til korrespondanse fra Solheim Event og Reiser AS.

Nemnda bemerker

Klager har fra arrangør fått beskjed om at hun ikke kan avbestille sin reise uten at hun
må betale for hele reisen. Klager har gjort gjeldende at hun har bestilt en pakkereise
og da følger det av pakkereiseloven at man kan avbestille reisen mot et rimelig
avbestillingsgebyr. Arrangøren har gjort gjeldende at dette ikke er en pakkereise, men en
sammensatt reise og da gjelder ikke pakkereiseloven § 21. 

Spørsmålet for nemnda er da hvorvidt dette er en pakkereise eller en sammensatt
reise etter pakkereiseloven. Det fremkommer av pakkereiseloven § 6 at en pakkereise
er en kombinasjon av minst to forskjellige typer reisetjenester som gjelder samme
reise eller ferie. Det er i dette tilfellet en arrangør som booker både hotell og fly for
kunden. Utfra en alminnelig forståelse av pakkereiselovens bestemmelser anses denne
reisen derfor for en pakkereise som følger pakkereiselovens bestemmelser hva gjelder
avbestillingsadgang for kjøper. Selvom arrangør her har gitt informasjon om at det ikke
kan avbestilles, kan ikke nemnda se at det er anledning til å avtale seg ut av kjøpers
rettigheter etter pakkereiseloven § 21. Dette innebærer at klager da skal ha anledning til
å avbestille mot et rimelig avbestillingsgebyr. Dersom dette ikke er konkretisert, som er
tilfellet i denne saken, skal det settes til arrangørens kostander ved å booke reisen. Dette
vil innebære i realiteten at kostnadene kan settes til arrangørens tap ved en avbestilling
jf. alminnelige vilkår for pakkereiser punkt 5.2 fjerde ledd. Arrangøren må i så tilfelle
dokumentere sine kostnader og besparelser ved avbestilling. Nemnda anbefaler at
klager gis delvis medhold i sin klage. Dette innebærer at klager får medhold i at hun har
rett til å avbestille, men ikke medhold i krav om dekning av urefunderbare kostnader ved
en avbestilling.

Vedtak

Pakkereisenemnda anbefaler at klager gis delvis medhold.