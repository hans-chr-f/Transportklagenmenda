Vedtak i Transportklagenemnda - Fly

Sammendrag

Krav om standarderstatning samt mat og transport grunnet forsinkelse.

Dato
21.03.2017

Saksnummer
2016-00285

Tjenesteytere
Norwegian

Klager har i det vesentlige anført

Klager skulle reise fra Oslo til New York 21. januar 2016 kl. 17.35 med DY7001. 

Klager mottok en tekstmelding fra Norwegian kl. 07.05 om forsinkelsen med følgende
forklaring: «due to lightning strike on previous sector». 

Klager stiller seg undrende, da flyet hadde vært forsinket de foregående to døgnene,
og stiller spørsmål ved hvor lenge kan flyselskapet skylde på en hendelse som må ha
inntruffet to til tre dager før klagers flyvning. 

Klager krever standarderstatning 600 euro pr. person i henhold til EU-forordning
261/2004. Det kreves også erstattet utgifter til mat på Gardermoen og taxiutgifter i New
York.

Tjenesteyterne har i det vesentlige anført
Norwegians flyvning DY7001 fra Oslo til New York 21. januar 2016 ble forsinket med
fem timer og 44 minutter på grunn av sent ankommet fly fra Bangkok som følge av
lynnedslag på tidligere avgang.

Flyvning DY7202 (flymaskin EI-LNH) ble truffet av lyn på vei fra Oslo til Bangkok. Det ble
funnet flere skader etter påkrevd inspeksjon som følge av lynnedslaget. Dette måtte
utarbeides før flyet kunne settes i drift igjen. Flyet skulle benyttes til å fly fra Bangkok til
Oslo og fra Oslo til New York. Det vises til fremlagt dokumentasjon.

Norwegian sendte ut tekstmelding med informasjon til alle berørte passasjerer og tilbud
om forpleining. Etter å ha mottatt bankkvittering vil Norwegian dekke kroner 600 for mat.
Norwegian kan ikke dekke utgifter til taxi. 

I henhold til dom C-402/07 i EU-domstolen (Sturgeon-dommen) er flyselskapene unntatt
fra videre kompensasjon hvis forsinkelsen er under tre timer eller årsaken til forsinkelsen
er ekstraordinære omstendigheter utenfor flyselskapets kontroll som forhindrer
flyvningen. En omstendighet som er utenfor Norwegians kontroll er hendelser som
ikke er forårsaket av en handling eller unnlatelse av flyselskapet. Norwegian mener at
årsaken til denne uregelmessigheten, herunder lynnedslag og påfølgende inspeksjon av
fly er utenfor Norwegian sin kontroll. 

Norwegian kan ikke imøtekomme klagers krav om EU-kompensasjon eller transport.

Nemnda bemerker

Flyvningen ble forsinket med fem timer og 44 minutter som følge av lynnedslag på
tidligere flyvning.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda har ved den videre vurdering av saken delt seg i et flertall og et mindretall. 

Flertallet, lederen og flyselskapenes representanter er av den oppfatning at lynnedslag
må anses som en ekstraordinær omstendighet i forordningens forstand. 

Hendelsen, som skjedde på vei til Bangkok, før flyet etter planen skulle gått til Oslo
og deretter Oslo -New York (klagers flygning), førte til at flyet måtte kontrolleres og
repareres. Norwegian har opplyst at de vurdert reposisjonering av fly og leie av fly
for å redusere forsinkelsen for berørte passasjerer. Omruting med andre selskapet
ble også vurdert. Norwegian konkluderte med at disse tiltak ikke ville ha redusert
forsinkelsene. Flertallet legger til grunn at en forsinkelse på mer enn tre timer ikke kunne
vært unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og flertallet finner ikke å kunne anbefale at klager gis medhold i sitt
krav om standarderstatning.

Klager kom forsinket frem til New York og ble påført utgifter til taxi. Norwegian er i
henhold til luftfartsloven § 10-20/Montrealkonvensjonen artikkel 19 ansvarlig for tap som
følge av forsinkelse, med mindre selskapet godtgjør at det har tatt alle forholdsregler
som med rimelighet kan kreves for å unngå tapet, eller dette ikke har vært mulig for
dem. Da forsinkelsen skyldtes lynnedslag, er flertallet av den oppfatning at Norwegian
ikke er ansvarlig for å erstatte klagernes taxiutgifter. 

Mindretallet, forbrukernes representanter, er av en annen oppfatning. Lynnedslag må
anses å være et alminnelig og hyppig fenomen som flyselskapene må forholde seg til i
sin ordinære drift og kan derfor ikke regnes som en ekstraordinær omstendighet som
fritar selskapene for ansvar. Mindretallet mener klagerne har rett på erstatning.   

Norwegian har sagt seg villig til å erstatte klagers matutgifter på Gardermoen med 600
kroner. En samlet nemnd anbefaler at beløpet utbetales dersom det ikke allerede er
gjort.

På bakgrunn av flertallets vurdering traff nemnda slikt

Vedtak

Transportklagenemnda-fly anbefaler ikke at klager gis medhold i sitt krav om
standarderstatning.