Vedtak i Transportklagenemnda - Fly

Sammendrag

Krav om refusjon/erstatning grunnet kansellering.

Dato
10.04.2018

Saksnummer
2017-01684

Tjenesteytere
SAS

Klager har i det vesentlige anført

Klager skulle reise fra Stavanger til Split via København den 17. juni 2017 kl 16.00. To
timer før avgang mottok klager sms om at SK1877 fra Stavanger til København var
kansellert. SAS hevder sms'en inneholdt informasjon om at selskapet jobbet med
ombooking, og at man kunne følge med på www.flysas.com, dette stemmer ikke. 
Klager tok umiddelbart kontakt med SAS men fikk til svar at neste mulige avgang først
var åtte dager senere. Dette var uaktuelt for klager, og kan vel ikke kalles "snarest
mulig". 

Klager og hennes reisefølge skulle på ferie, og hennes sønn ventet på henne i Kroatia.
Heldigvis fikk hun tak i nye billetter med annet selskap fra Oslo til Split dagen etter. Hun
kjøpte deretter nye billetter med Norwegian fra Stavanger til Oslo. 

Dersom SAS hadde informert om at de jobbet med ombooking, slik selskapet hevder,
ville ikke klager ha startet prosessen med å finne nye billetter. 

Senere samme dag oppdaget klager tilfeldig da hun sjekket sin e-post, at SAS hadde
sendt en alternativ reiserute. På dette tidspunktet hadde klager allerede sjekket inn på
flyet med Norwegian til Oslo. Det var derfor for sent å akseptere dette tilbudet. Klager
stiller seg undrende til hvorfor denne viktige informasjonen kom kun per e-post. Klager
mener hun burde mottatt den per sms. 

Klager fikk utgifter til hotell i Oslo samt til mat og drikke. 

Klager har fått utbetalt standarderstatning, samt refusjon av opprinnelig utreise. 

Klager krever refusjon av utestående utgifter til mat/drikke, hotell og mellomlegg mellom
opprinnelige og nye billetter, kroner 6 050.     

Det vises for øvrig til klagers brev.

Tjenesteyterne har i det vesentlige anført
Dessverre ble SK1877 kansellert avreisedagen, SAS har utbetalt standarderstatning 400
euro per person for hendelsen. 

Flyet skulle ha gått kl 16.00, og det ble sent ut sms om kanselleringen kl 13.26. Her ble
det informert om at man jobbet med ombooking av bestillingen, og at man kunne følge
med på www.flysas.com for å følge med på ombookingen. Kl 15.41 mottok klager en
ny sms om at hun var booket til Oslo samme dag og videre dagen etter via Frankfurt.
Hun ble også informert om at hotellrekvisisjon kunne hentes hos SAS ankomstservice
på Gardermoen. Det vises til fremlagt dokumentasjon av sms'er sendt til klagers
telefonnummer.

Klager mottok sms om at ny ombooking var underveis, hun valgte likevel å ringe SAS
callsenter for å ordne ombooking selv. Det er ikke callsenteret som ordner ombookinger
ved kanselleringer, men SAS' irregularitysenter. Klager valgte å ikke følge instruksen fra
SAS, men å ordne opp selv. SAS hadde ny reiserute i orden før opprinnelig avgang kl
16.00. Med denne reiseruten ville klager ha ankommet Split den 18. juni kl 17.50, mens
hun på sin nye billett ankom kl 21.00.    

SAS har refundert klagers ubenyttede billetter med kroner 2 783 per person, samt
utbetalt standarderstatning på 400 euro per person. 

SAS kan ikke imøtekomme klagers krav om refusjon av utgifter til hotell, mat og drikke da
hun og reisefølget valgte å avbryte reisen med SAS.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før avgangstid. Ved kansellering har
passasjerene valget mellom refusjon av hele billettprisen eller omruting snarest mulig,
på tilsvarende transportvilkår. Flyselskapet plikter også å tilby mat og forfriskninger som
står i rimelig forhold til ventetiden samt hotellinnkvartering der det er nødvendig, jf.
artikkel 5, jf. artikkel 9.

SK1877 ble kansellert avreisedagen.

Flyet skulle ha gått kl 16.00, og det ble sent ut sms om kanselleringen kl 13.26. Det vises
til fremlagt dokumentasjon fra SAS.
Her ble det informert om at SAS jobbet med ombooking av bestillingen, og at man kunne
følge med på www.flysas.com for å følge med på ombookingen. Kl 15.41 mottok klager
en ny sms om at hun var booket til Oslo samme dag og videre dagen etter via Frankfurt.

Hun ble også informert om at hotellrekvisisjon kunne hentes hos SAS ankomstservice på
Gardermoen. 

Klager mottok sms om at ny ombooking var underveis, hun valgte likevel  å ordne
opp selv. SAS hadde ny reiserute i orden før opprinnelig avgang kl 16.00. Med denne
reiseruten ville klager ha ankommet Split den 18. juni kl 17.50, mens hun på sin nye
billett ankom kl 21.00.    

SAS har refundert klagers ubenyttede billetter med kroner 2 783 per person, samt
utbetalt standarderstatning på 400 euro per person. 
Utover dette kan ikke nemnda anbefale at klager gis medhold i sitt erstatningskrav.

Vedtak

Transportklagenemnda - fly kan ikke anbefale at klager gis medhold.