Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr.

Dato
15.12.2020

Saksnummer
2020-00766

Tjenesteytere
Norwegian Air Shuttle

Klager har i det vesentlige anført

Klager og en medpassasjer reiste med DY7001 fra Oslo til New York den 1. mars 2020.
Ved ombordstigning i Oslo ble klagers håndbagasje veid. Klager anfører at vekten viste at
den veide åtte kilo. Han ble bedt om å også legge en pose med bøker, nakkeputen hans
og vinterjakken han hadde på seg, på vekten. Dermed steg vekten opp til tolv kilo. Klager
ble dermed ilagt et gebyr for overvektig håndbagasje.

Klager stiller seg undrende til at han måtte legge jakken han hadde på seg og
nakkeputen på vekten. Han anfører også at han tilbød seg å fjerne ting fra håndbagasjen
for å gjøre den lettere, men det fikk han ikke lov til.

Klager krever refusjon av håndbagasjegebyret på 80,15 USD.

Tjenesteyterne har i det vesentlige anført
I henhold til artikkel 10.6.1 i Norwegians generelle befordringsvilkår, som er publisert på
Norwegians nettsider, må håndbagasje som tas med om bord på flyet være av en slik
vekt og størrelse at den kan plasseres i hattehyllen eller under setet foran passasjeren.
Gjenstanden kan ikke overstige begrensningene som gjelder i henhold til prisreglene og
den aktuelle reiseruten.

De generelle befordringsvilkårene er publisert på Norwegians nettsider.

Begrensningene for håndbagasjen er som følger:
- én håndbagasje: maks 55 x 40 x 23 cm
- én liten personlig eiendel: maks 25 x 33 x 20 cm
- maks total vekt: ti kilo

Dersom håndbagasjen overstiger vekt- og/eller størrelsesbegrensningene, vil passasjeren
bli ilagt et gebyr ved gaten.

Basert på dette kan ikke klagers krav imøtekommes.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 55 x 40 x 23 cm og veie ti kilo.

I dette tilfellet er det ikke bestridt at bagasjen samlet sett veide over ti kilo.

Klager har opplyst at bagasjen veide 12 kilo. Nemnda bemerker at ytterjakken normalt
ikke vil inngå som del av håndbagasjen. Nemnda mener likevel det er sannsynlig at
klagers bagasje vil overstige begrensningene på ti kilo selv om vekt av ytterjakke tas vekk.

Den reisende har ikke anledning til å ha med seg mer enn totalt ti kilo som håndbagasje.
Nemnda mener derfor at flyselskapet hadde anledning til å ilegge gebyr i dette tilfellet.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.