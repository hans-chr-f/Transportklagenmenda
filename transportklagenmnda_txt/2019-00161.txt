Vedtak i Transportklagenemnda
- Kollektivreiser

Sammendrag

Ilagt gebyr som følge av ikke gyldig billett

Dato
11.03.2019

Saksnummer
2019-00161

Tjenesteytere
NSB AS

Klager har i det vesentlige anført

Klager ble ilagt gebyr på toget fordi billetten i reisekortet ikke var validert. 

Klager viser til at det står på nettet at for å aktivere ungdomskortet, som klager har, må
billetten valideres ombord på bussen eller på hovedstasjoner. Klager reiste med buss
før hun gikk ombord på toget, og sørget da for å validere reisekortet i det hun gikk på
bussen. Siden klager hadde validert kortet på bussen satt hun seg i togvognen merket
"ubetjent vogn". Da klager var på vei av toget ble hun stoppet i kontroll og ilagt gebyr
fordi hun ikke hadde gyldig billett. 

Klager har vanskelig med å forstå hvorfor billetten i reisekortet ikke var validert, når
hun har gjort alt som kreves for at billetten skal bli aktivert. Klager har snakket med
Kolumbus og de har informert om at det ikke skal være noen forskjell om kortet er kjøpt i
dag, eller for noen måneder siden. 

Klager ber om at NSB refundere gebyret i denne saken.

Tjenesteyterne har i det vesentlige anført
NSB bemerker innledningsvis at det ikke er mottatt noen kvittering eller gebyrseddel fra
klager, kun en bekreftelsepå 950 kroner som er overført fra Bank til NSB 9. desember
2018. Beløpet utgjør gebyrsats for de som velger å betale kontrollgebyret på stedet,
hvor NSB i utgangspunktet anser saken som avsluttet. Ordinær gebyrsats er fastsatt av
Samferdselsdepartementet til kroner 1 150. 

I klagen til nemnda merket vedlegg 003 angir klager at hun hadde validert billetten på en
reise med buss til Paradis stasjon forut reisen med toget "Jærbanen". 

På forepørsel per telefon til Kolumbus 1. februar 2019 opplyste de at det var kjøpt
en periodebillett for 30 dager til det reisekortnummer som er vedlagt i klagen til
Transportklagenemnda. Billetten ble kjøpt 3. september 2018. Denne billetten er
imidlertid ikke blitt aktivert, og per 1. februar 2019 har det ikke vært noen transaksjoner
på reisekortet etter kjøp av billetten. Validering (start) av billetten bestemmer den som
disponerer reisekortet på ønsket tidspunkt.

Informasjon om validering fremkommer på Kolumbus sin hjemmeside. Det vises til
vedlagt informasjon fra Kolumbus. Hvordan et reisekort fungerer anser NSB som allment
kjent. På Jærbanen utføres billettkontroll i de ubetjente vogner på toget som er tydelig
merket med "kun gyldig billett" innvendig og utvendig. 

Når klager viser til en validert billett som er kjøpt ca. tre måneder før kontrollen, så vet
strengt tatt ikke NSB om klager har reist et ukjent antall ganger uten billett, eller om det
kun var i dette tilfelle hvor hun ble påtruffet i billettkontroll uten gyldig billett. 

Det fremgår av NSBs transportvilkår § 4 bokstav c at passasjerer som ved kontroll ikke
har stemplet eller på en annen måte gyldig kontrollert billett vil bli ilagt et gebyr fastsatt
av Samferdselsdepartementet. 

Gebyr har blitt ilagt på det objektive kriterium og faktum at klager ved kontroll ikke
kunne fremvise gyldig validert billett for reisen hun benyttet seg av. Hjemmel for å ilegge
gebyr fremgår av NSBs transportvilkår § 4 bokstav c jfr. jernbaneloven § 7, og NSB ser
ingen grunn til å refundere betalt gebyr. 

NSB viser for øvrig til tidligere vedtak i Transportklagenemnda vedrørende samme
problemstilling hvor klager ikke har fått medhold jfr. sak 2018-03154, sak 2018-01639 og
sak 2018-00385.

Nemnda bemerker

Klager ble ved kontroll i ubetjent vogn på toget fra Paradis til Gandal den 11. desember
2018 ilagt gebyr da hennes reisekort ikke var validert. Klager hevder at kortet var validert
på en bussreise umiddelbart før togreisen.

Det fremgår av NSBs transportvilkår § 4 c at passasjerer som ikke kan vise gyldig billett vil
bli ilagt gebyr. 

Klager kunne ikke vise gyldig billett og vilkårene for ileggelse av gebyr var således til
stede. 

Nemnda legger til grunn NSBs opplysninger innhentet fra Kolombus at klager hadde
kjøpt et ungdomskort fra Kolumbus den 3. september 2018, men at dette ikke var
validert.

Disse opplysningene er sendt klager, som ikke har gitt ytterligere opplysninger.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.