Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.09.2019

Saksnummer
2018-03272

Tjenesteytere
Amisol Travel AS

Klager har i det vesentlige anført

Klager hadde bestilt kun flyreise t/r Oslo - Sharm El Sheikh hos turoperatøren AmiSol
Travel, for reise 19. august - 2. september 2018. Flyselskapet som skulle operere
avgangene var Air Cairo. Klager hadde bestilt hotell separat hos annen leverandør.  

Den 18. juli mottok klager melding fra AmiSol om at flyvningene var kansellert grunnet
for få påmeldte. Klager fikk tilbud om å endre reisen mot eventuelt tillegg i pris, eller å
avbryte reisen mot full refusjon av flybillettene. Klager valgte sistnevnte.  

Klagers formål med reisen var tannbehandlinger som hun også måtte avlyse. Hotellene
hun hadde bestilt var forhåndsbetalte og ikke mulig å refundere. 

Klager krever standarderstatning 600 euro i henhold til EU-forordning 261/2004, samt
refusjon av ubenyttede forhåndsbetalte hotellopphold. 

Det vises for øvrig til klagers brev.

Tjenesteyterne har i det vesentlige anført
Klager hadde kjøpt kun fly hos AmiSol Travel. Klagers flyvninger den 19. august og 2.
september 2018 ble kansellert grunnet for få påmeldte. 

Hendelsen er ikke kompensasjonsberettiget i henhold til EU-forordning 261/2004, da
klager ble informert om kanselleringen mer enn 14 dager før avreise.

AmiSol kan på grunnlag av ovennevnte ikke imøtekomme klagers krav.

Det vises for øvrig til AmiSols brev.

Nemnda bemerker

Klager hadde bestilt flyreise t/r Oslo - Sharm El Sheikh hos AmiSol Travel, for reise 19.
august - 2. september 2018. Klager hadde bestilt hotell separat hos annen leverandør.
Hun krever standarderstatning og/eller erstatning for ikke refunderbare hotellutgifter.  

Den 18. juli mottok klager melding fra AmiSol om at flyvningene var kansellert grunnet
for få påmeldte. Klager fikk tilbud om å endre reisen mot eventuelt tillegg i pris, eller å
avbryte reisen mot full refusjon av flybillettene. Klager valgte sistnevnte.  

Kansellering gir grunnlag for standarderstatning etter artiklene 5 og 7 med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid. Dette gjelder enten flyreisen er kjøpt direkte fra flyselskapet eller
fra en formidler, jf EU-domstolens dom av 11.05.2017 (Krijgsman - SLM). 

Klager fikk beskjed om kanselleringen en drøy måned før planlagt avgangstid og har
etter dette ikke krav på standarderstatning etter forordningen. Ettersom hotellene var
bestilt separat kan heller ikke disse kreves erstattes etter forordningen. 

Etter dette har klager etter nemndas syn heller ikke krav erstatning på annet grunnlag.

Nemnda kan etter dette ikke anbefale at klager får medhold.

Vedtak

Transportklagenemnda - fly anbefaler ikke at klager gis medhold.