Vedtak i Transportklagenemnda - Fly

Sammendrag

Krav om refusjon av skatter og avgifter på avbestilt reise.

Dato
04.12.2018

Saksnummer
2018-00192

Tjenesteytere
Reisefeber

Klager har i det vesentlige anført

Klager bestilte en reise Oslo - Tokyo - Manila - Oslo med Finnair hos Reisefeber, pris
kroner 6 260.

Klager ønsket av ukjent årsak å avbestille reisen. Han er kjent med at det ikke er refusjon
på selve flybilletten, men klager krever refusjon av skatter og avgifter.

Tjenesteyterne har i det vesentlige anført
I henhold til Reisefebers regler og vilkår som klager krysset av for å ha lest og akseptert
ved bestilling, er det vanligvis ingen refusjon på billetter som avbestilles, bortsett fra
refunderbare skatter og avgifter mot et administrasjonsgebyr på kroner 495 per person. 

I dette tilfellet har Reisefeber mottatt kroner 790 fra flyselskapet. Etter at
administrasjonsgebyret er trukket fra, gjenstår kroner 295 som er tilbakebetalt klager. 

Reisefeber kan ikke imøtekomme klagers krav om ytterligere refusjon.

Nemnda bemerker

Ved bestilling av en flyreise på internett, er det  viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 

I henhold til Reisefebers regler og vilkår som klager har krysset av for å ha lest og
akseptert ved bestilling, har en passasjer ved avbestilling krav på å motta refunderbare
skatter og avgifter mot et administrasjonsgebyr på kroner 495 per person. 

I dette tilfellet har Reisefeber mottatt kroner 790 fra flyselskapet. Etter at
administrasjonsgebyret er trukket fra, gjenstår kroner 295 som er tilbakebetalt klager. 

Nemnda kan etter dette ikke se at klager har krav på ytterligere kompensasjon og finner
ikke å kunne anbefale at klager gis medhold..

Vedtak

Transportklagenemnda - fly anbefaler ikke at klager gis medhold.