Vedtak i Transportklagenemnda - Fly

Sammendrag

Krav om standarderstatning som følge av kansellering.
EU-forordning 261/2004 artikkel 5 bokstav c punkt (iii).

Dato
15.12.2020

Saksnummer
2020-00632

Tjenesteytere
Norwegian Air Shuttle

Klager har i det vesentlige anført

Klager hadde bestilt billett med flyvningen DY538 fra Oslo til Stavanger, med avgang kl.
16.15 den 31. januar 2020. Ankomst i Stavanger skulle være kl. 17.10. På avreisedagen, kl.
14.45, fikk klager beskjed om at flyvningen var kansellert. Hun ble omrutet med DY544,
slik at hun reiste kl. 18.10 og ankom Stavanger kl. 19.05.

Klager krever 250 euro i standarderstatning i henhold til EU-forordning 261/2004,
subsidiært redusert med 50 % siden hun ankom Stavanger mindre enn to timer
forsinket.

Tjenesteyterne har i det vesentlige anført
Ved kansellering av flyvningen DY538 ble passasjeren informert via SMS om
uregelmessigheten, og hun tilbudt ombooking til en senere avgang samme dag.
Passasjeren ble informert 31. januar 2020 kl. 14.44. Dette er mindre enn syv dager før
avgang, men før avgangstidspunktet.

Passasjeren ble booket om til DY544, med avgang den 31. januar 2020 kl. 18.10, altså
én time og 55 minutter etter opprinnelig planlagt flyvning. Flyvningen ankom endelig
bestemmelsessted med en forsinkelse på to minutter.

Norwegian anfører at passasjeren ble informert korrekt om kanselleringen mindre enn
syv dager før avgang. Hun ble booket om til en avgang som ikke var mer enn én time før
planlagt avgangstid, og hun ankom endelig bestemmelsessted mindre enn to timer etter
planlagt ankomsttidspunkt. I henhold til EU-forordning 261/2004 artikkel 5 nummer 1
bokstav c punkt (iii) har hun derfor ikke rett til standarderstatning.

Norwegian kan etter dette ikke imøtekomme klagers krav i dette tilfellet.

Nemnda bemerker

Klager skulle reise med DY538 fra Oslo til Stavanger den 31. januar 2020. Flyvningen ble
kansellert én og en halv time før avgang, og klager ble omrutet med DY544, slik at hun
reiste én time og 55 minutter etter den opprinnelige flyvningen og ankom Stavanger like i
underkant av to timer etter opprinnelig planlagt ankomst.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

Norwegian har ikke oppgitt årsaken til kanselleringen overfor nemnda og således ikke
godtgjort at innstillingen skyldtes ekstraordinære omstendigheter.

Imidlertid har Norwegian anført forordningens artikkel 5 nummer 1 bokstav c punkt
(iii) om at retten til standarderstatning bortfaller dersom passasjerene opplyses om
innstillingen mindre enn syv dager før opprinnelig planlagt avgang og tilbys omruting slik
at de kan reise høyst én time før opprinnelig planlagt avgang og ankomme det endelige
bestemmelsesstedet senest to timer etter opprinnelig planlagt ankomst.

Nemnda bemerker at denne bestemmelsen også omfatter kansellering meddelt
så sent som under innsjekking eller så lite som 15 minutter før planlagt avgang, jf.
forutsetningsvis sakene C-402/07 (Sturgeon m.fl.), C-432/07 (Böck og Lepuschitz),
C-204/08 (Rehder) og FLYKN- 2017-338.
Nemnda mener at en kansellering 90 minutter før avgang er å anse som tilstrekkelig god
tid i forveien.

Klager kom frem under to timer etter planlagt ankomsttid, og artikkel 5 nummer 1
bokstav c punkt (iii) kommer derfor til anvendelse i dette tilfellet. Det anbefales ikke at
klager gis medhold.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.