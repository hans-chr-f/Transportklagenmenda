Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
27.05.2014

Saksnummer
986/13F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Paris til Oslo den 6. oktober 2013 kl. 21:25 med DY1499.

Om bord plasserte klager håndvesken sin under stolsetet foran seg som hun fikk beskjed
om. Da hun skulle forlate flyet, oppdaget hun at det var en svær rosa tyggegummi på gulvet.
Etter at hun hadde gått av flyet oppdaget hun at deler av denne tyggisen hadde satt seg fast i
vesken.

Klagers veske har ikke samme verdi etter hendelsen. Det er fortsatt stygge merker etter
tyggegummien.

Klager krever erstatning for sin veske, kroner 4 190.

Det vises for øvrig til klagers brev.

Norwegian har i det vesentlige anført:

Klager hevder hennes veske ble tilsølt av tyggegummi om bord på DY1499, og at hun
oppdaget dette etter at hun hadde forlatt flyet.

Dersom Norwegian skal dekke eiendeler som blir skadet om bord, må skaden fremvises om
bord, eller ved ankomstservice. Klager rapporterte ikke om skaden verken om bord eller ved
ankomst.

Norwegian kan ikke vite om skaden oppstod om bord, og kan på bakgrunn av dette ikke
imøtekomme klagers krav.

Nemnda bemerker:

Klager fremviste ikke den skadede veske om bord eller til Norwegians personale ved ankomst.
Det er i ettertid således vanskelig å vite hvor klagers veske ble skadet. Norwegian erkjenner
ikke at det skjedde i deres fly.

Nemnda er etter en samlet vurdering av den oppfatning at det ikke er mer sannsynlig at
skaden skjedde om bord enn andre steder og finner ikke å kunne anbefale at klager gis
medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.