Vedtak i Transportklagenemnda - Fly

Sammendrag

Krav om erstatning grunnet nektet innsjekk.

Dato
27.05.2022

Saksnummer
2021-01975

Tjenesteytere
Turkish Airlines
Ticket

Klager har i det vesentlige anført

Klager representerer sin mor og bror som skulle reise fra Dhaka til Oslo via Istanbul den
28. oktober 2021. Flyvningene skulle opereres av Turkish Airlines (TK713 og TK1753). 

De reisende ble nektet innsjekk i Dhaka med den begrunnelse at de ikke kunne
fremlegge negativ covid-19-test. På dette tidspunktet var dette imidlertid ikke krav om
dette ved innreise til Norge. For passasjerer som ikke var fullvaksinert, var det kun
krav om at de måtte registrere seg og teste seg ved ankomst. Selv om passasjerene
viste de ansatte informasjonen på hjemmesiden til regjeringen (regjeringen.no) og
turkishairlines.com, ville de fortsatt ikke slippe dem inn.  Etter lang venting endret
bakkepersonalet mening og aksepterte at den ene passasjeren kunne sjekke inn,
ettersom hun var fullvaksinert. Det var da så sent at hun uansett ikke ville rukket flyet.
Den andre passasjeren fikk aldri lov til å sjekke inn. Det endte med at begge mistet flyet.

Senere samme dag sendte klager en klage til Turkish Airlines og ba om at de skulle
bli booket om til neste flyvning.  Dette nektet Turkish Airlines å gjøre, uten noen
begrunnelse. Klager ringte da til kundeservice,  som var enig med klager i at det ikke
var krav til negativ test for innreise til Norge og at passasjerene hadde rett på gratis
ombooking. Den ansatte i kundeservice hadde ikke mulighet til å utstede ny billett og
ba klager om å sende inn en ny klage. Denne fikk de også avslag på. Det var først etter
at klager henvendte til Turkish Airlines gjennom reisebyrået (Ticket) at passasjerene ble
booket på ny flyvning den 29. oktober 2021. Ombookingen ble gjort kostnadsfritt. 

Den 3. november 2021 fikk klager et endelig svar fra Turkish Airlines, hvor de erkjente
feilen og beklaget situasjonen. Klager fremmet da et krav om kompensasjon for
forsinkelsen denne feilen medførte. Han fikk et tilbud på 25 000 bonuspoeng (se vedlegg
2). Dette var uaktuelt for klager, og de sendte derfor inn en ny klage. Denne gangen kom
de med et nytt tilbud om 40 000 bonuspoeng. Klager ønsker imidlertid ikke bonuspoeng
og krever kompensasjon for forsinkelsen feilen deres medførte.

Det kan også nevnes at begge passasjerene gjennomførte PCR- test i forkant av den nye
flyvningen den 29. oktober 2021. Dette gjorde de for sikkerhets skyld, selv om det ikke
var et krav. Dette viste seg å være lurt, da de igjen ble spurt om negativ test da de skulle
sjekke inn. Dette viser at Turkish Airlines ikke har gode nok systemer til å sikre at deres
bakkemannskap følger gjeldende regler. 

Turkish Airlines har erkjent sin feil. Det vises til vedlagt e-post. Det er derfor ingen
tvist om selve feilen eller hendelsen, men utmåling av erstatningen. Klager krever
standardkompensasjon i henhold til EU-forordning 261/2004. Klager mener saken må
håndteres som en sak om forsinkelse, da konsekvensen av feilen ble en forsinkelse for
passasjerene.

Det opprinnelige flyet hadde en avgang fra Bangladesh den 28. oktober 2021, kl. 06:35
og ankomst til Norge 28. oktober 2021, kl. 17:00. Flyet de måtte ta til slutt hadde avgang
fra Bangladesh den 29. oktober 2021, kl. 22:05 og ankomst til Norge 30. oktober 2021, kl.
09:55. Den totale forsinkelsen for avgang var 39,5 timer, og den totale forsinkelsen for
ankomst var 40,9 timer.

Mens saken har vært under forberedelse for behandling i Transportklagenemnda har
klager mottatt en refunderbar voucher på 600 euro for den ene passasjeren. Den andre
passasjeren ble ikke nevnt. Når klager kontaktet Turkish Airlines på nytt angående denne
passasjeren, fikk han kun tilbud om bonuspoeng eller voucher som kun kan benyttes
med Turkish Airlines. Klager tok kontakt igjen og ba om samme kompensasjon som den
første passasjeren. Han fikk da tilbud om en 30% rabatt.

Tjenesteyterne har i det vesentlige anført
Turkish Airlines har anført følgende:

Passasjerene ble nektet innsjekk da de kun hadde én vaksinedose. Det var ikke en
overbookingssituasjon på TK713 den 28. oktober. Det vises til fremlagt load sheet som
viser at det var mange ledige seter på flyvningen. Passasjeren fikk være med på neste
flyvning. Turkish Airlines kan ikke utbetale kompensasjon ettersom nektet innsjekk
skyldtes covid-19-regler. 

Turkish Airlines bruker Timatic for å se de oppdaterte regler knyttet til visa og krav
knyttet til covid-19. Passasjerene blir nektet innsjekk dersom dokumentene ikke er på
plass.

Senere har Turkish Airlines også uttalt at passasjeren har vært i kontakt med
kundeservice, som har autorisert kompensasjonen. De har videre uttalt at klager må
kontakte kundeservice igjen vedrørende kompensasjon for den andre passasjeren.
Turkish Airlines har bedt om at klager følger opp direkte med kundeservice. 

Ticket (hvor billetten ble kjøpt) har anført følgende:

Avtalen for flyvningen tegnes mellom kunde og flyselskapet. Ticket fungerer kun som
formidler og er dermed ikke en del av avtalen. Kravet må stilles direkte til Turkish
Airlines.

Nemnda bemerker

Passasjerene plikter selv å sørge for å ha nødvendige reisedokumenter og være
oppdatert på reiserestriksjoner. Flyselskapet er ansvarlig for å kontrollere at passasjeren
har nødvendige reisedokumenter. Dersom selskapet tar med passasjerer som ikke har
papirene i orden, kan selskapet bli ilagt en bot av vedkommende lands myndigheter, og
må i et slikt tilfelle besørge retur av passasjeren.

I dette tilfellet ble klagers mor og bror nektet innsjekk i Dhaka, Bangladesh.

Nemnda mener klager har godtgjort at de oppfylte innreisekravene. Turkish Airlines
har ikke fremlagt noen annen dokumentasjon som viser at klager ble nektet innsjekk
på rettmessig grunnlag. I tillegg har klager mottatt e-post fra Turkish Airlines hvor de
bekrefter at det ble gjort en feil i dette tilfellet.

Klager har fremmet krav om standarderstatning etter EU-forordning 261/2004. 

Forordningen får anvendelse for flygninger innen EU-/EØS-området, flygninger fra
EU-/EØS-området til en tredjestat og flygninger fra en tredjestat til EU/EØS-området
hvis det «transporterende luftfartsselskap for flygningen er et EF-luftfartsselskap»,
jf. artikkel 3 punkt 1 bokstav b. Det «transporterende luftfartsselskap» er i artikkel 2
bokstav b definert til «et lufttransportforetak som utfører eller har til hensikt å utføre
en flygning i henhold til en avtale med en passasjer eller på vegne av en annen person,
juridisk eller fysisk, som har en avtale med denne passasjeren». I dette tilfellet oppstod
kanselleringen på en flyvning utenfor EU-/EØS-området (Dhaka) og med et ikke-EU-
selskap. EU-forordning 261/2004 kommer med dette ikke til anvendelse. 

Ettersom EU-forordningen ikke får anvendelse, er det ikke aktuelt med
standarderstatning.

Klager har også påpekt at de ønsker å motta samme kompensasjon som sin
medreisende. Slik kompensasjon har passasjeren ikke krav på etter EU-forordningen.
Nemnda mener derfor at det må være opp til flyselskapet om de utbetaler en tilsvarende
kompensasjon til klager. 

I dette tilfellet mener nemnda at Turkish Airlines er ansvarlig for klagers økonomiske tap
på erstatningsrettslig grunnlag. 

Vilkårene for erstatning er: 

a) ansvarsgrunnlag 
b) økonomisk tap 
c) adekvat årsakssammenheng

Det foreligger ansvarsgrunnlag i form av uaktsomhet. Turkish Airlines både kunne og
burde handlet annerledes. 

Klager har lidt et økonomisk tap i form av utgifter til forpleining, taxi og covid-tester. 

Det er også adekvat årsakssammenheng mellom flyselskapets handlemåte og klagers
økonomiske tap. 

Nemnda anbefaler at Turkish Airlines dekker klagers utgifter til mat, taxi og covid-tester
mot at klager fremlegger dokumentasjon på tapets størrelse. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Turkish Airlines dekker klagers økonomiske tap mot
at klager legger frem dokumentasjon.