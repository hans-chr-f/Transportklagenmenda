Vedtak i Transportklagenemnda - Fly

Sammendrag

Krav om erstatning grunnet kansellering.

Dato
12.10.2011

Saksnummer
154/11F

Tjenesteyter
British Airways

Krav om erstatning grunnet kansellering.

Klager har i det vesentlige anført:

Klager skulle reise fra Miami til Oslo den 14. november 2010 med BA208.

Flygningen ble kansellert.

Over høyttaleranlegget ble det annonsert at passasjerene burde finne alternativ reise på
egenhånd. Det ble ikke spesifisert at den alternative reisen måtte være med British Airways.

Klager hadde billett på British Airways mellomklasse, World Traveller Plus.

Hun forsøkte først å booke om billettene til dagen etter på samme klasse, men det var ikke
ledig plass før om to dager. Klager fant derfor ledige billetter med Lufthansa via Frankfurt
samme dag.

Klager skulle rett på jobb etter hjemkomst så det var svært viktig å være uthvilt. Klager kjøpte
derfor plass på business klasse med Lufthansa. Det var også årsaken til at de opprinnelig
hadde bestilt plass på World Traveller Plus med BA. Lufthansa har ikke mellomklasse om bord,
som British Airways.

Klager krever refusjon av mellomlegget på businessklasse billetten med Lufthansa og World
Traveller Plus billetten med BA. Dette utgjør 7 733 euro. Klagerne ser at det kan være vanskelig
å forsvare å få igjen alt, men mener at de i alle fall bør ha rett til å få igjen det en tilsvarende
billett som den de hadde, ville ha kostet ved bestilling så kort tid i forveien. I følge klagernes
undersøkelser, ville en tilsvarende billett ha kostet 2 160 euro, og avreise ville ikke ha vært
mulig før to dager etter kanselleringen, dvs at BA måtte ha dekket to overnattinger samt
ekstra matutgifter.

British Airways har i det vesentlige anført:

Ved kansellering plikter British Airways å ombooke, omrute eller refundere passasjerens
billett. I dette tilfellet var klager ikke i kontakt med British Airways, flyselskapet fikk derfor ikke
sjansen til å ombooke eller omrute billetten. På grunn av dette har BA refundert klagers billett
fra Miami til Oslo.

Klager har fått EUR 600 per person i henhold til EU forordningen, samt refusjon av hotell-,
transport- og matutgifter, til sammen NOK 1 563,62.

I Miami fikk klager beskjed om at de måtte kontakte sitt reisebyrå for å booke om billetten
dersom de hadde bestilt billetten via et reisebyrå. Siden klager hadde bestilt sin reise direkte
på www.ba.com måtte de også kontakte BA direkte.

British Airways kan dessverre ikke imøtekomme klagers krav om erstatning av billetter kjøpt
med annet selskap.

Nemnda bemerker:

Flygningen ble innstilt. Ved innstilling av en flygning har passasjeren bl.a. valget mellom
refusjon av utgifter til billetter eller omruting snarest mulig, på tilsvarende transportvilkår,
til bestemmelsesstedet. Flyselskapet skal videre tilby passasjeren gratis måltider og
forfriskninger som står i rimelig forhold til ventetiden. Dersom en eller flere overnattinger en
nødvendig, skal flyselskapet tilby hotellinnkvartering samt reise til og fra hotellet. Flyselskapet
skal videre tilby å dekke utgifter til to telefonsamtaler, teleks- eller telefonbeskjeder, eller e-
postmeldinger, jf forordningens artikkel 5 jf artikkel 8 og 9.

Dersom innstillingen ikke skyldes ekstraordinære omstendigheter som ikke kunne vært
unngått selv om alle rimelige tiltak var truffet, har passasjerene rett til en standarderstatning.
Størrelsen avhenger av reiselengden.

Flyselskapet plikter å informere passasjerene om deres rettigheter. Et flyselskap som innstiller
en flyavgang skal gi alle berørte passasjerer en skriftlig melding om bestemmelsene om
erstatning og assistanse i henhold til EU forordningen. Passasjerene skal også få detaljerte
skriftlige opplysninger om hvordan de kan komme i kontakt med det nasjonale organ som
behandler slike saker.

Nemnda legger på bakgrunn av de foreliggende opplysninger til grunn at omruting på
tilsvarende transportvilkår med BA først kunne skje om et par dager. Det er ikke opplyst om
det før dette tidspunkt var ledige plasser i en lavere klasse.

I henhold til EU forordningen er flyselskapets plikter ikke begrenset til omruting med eget
selskap. Dersom omruting med eget selskap ikke kan skje tilstrekkelig raskt, kan passasjeren
kreve omruting med annet selskap. Passasjeren må på sin side avfinne seg med å bli omruten
til en lavere klasse enn man opprinnelig hadde billett til. I et slikt tilfelle vil passasjeren på
flygninger over 3 500 kilometer ha rett til refusjon av 75 % av billettprisen, jf. forordningen
artikkel 10.

Det står i dette tilfellet påstand mot påstand om hvilken informasjon som ble gitt på
flyplassen. Klagerne anfører at de over høyttaleren fikk beskjed om selv å sørge for omruting,
og at det ikke ble sagt at dette kun gjaldt med BA, mens BA anfører at det ble opplyst at de
som hadde bestilt gjennom et reisebyrå måtte kontakte reisebyrået. BA har videre anført at
siden klagerne ikke hadde bestilt gjennom et reisebyrå skulle de ha kontaktet BA. Nemnda
legger til grunn at klagerne ikke fikk noen skriftlig informasjon før de forlot flyplassen.

Nemnda legger etter en samlet vurdering til grunn at BA ikke tilbød passasjerene omruting,
men overlot initiativet passasjerene. Nemnda finner ikke godtgjort at BA opplyste
passasjerene at omruting måtte skje via BA. Passasjerene måtte således kunne gå ut fra at
BA samtykket til omruting med eget eller annet selskap. På den annen side måtte det fremstå
som rimelig klart for de reisende at utgiftene måtte begrenses til det nødvendige. Omruting
med BA burde således fremstå som et naturlig første forsøk. Det burde videre fremstå som
klart at en omruting med et annet selskap til 8000 euro lå langt utenfor det som kunne kreves
erstattet, og at klagerne ved dette ikke overholdt sin tapsbegrensningsplikt.

Klagerne har fått refundert 713 euro for billettene med BA. Klagerne har videre mottatt en
standarderstatning på 600 euro per person for kanselleringen.

Sett hen til den uklare situasjon BA har skapt ved mangelfull/ufullstendig informasjon
anbefaler nemnda at klagerne gis en erstatning på ytterligere 1 000 euro. Nemnda har ved
denne vurdering også hensyntatt at BA sannsynligvis har spart utgifter til care ved at klagerne
reiste hjem tidligere.

Vedtak:

Flyklagenemnda anbefaler at klagerne gis en ytterligere erstatning på 1 000 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør HSH