Vedtak i Pakkereisenemnda

Sammendrag

Krav om erstatning av utgifter til bytte av hotell.

Dato
28.08.2015

Saksnummer
285/14 P

Tjenesteyter
Tyrkiareiser

Saken gjelder:

Krav om erstatning av utgifter til bytte av hotell.

Klager har i det vesentlige anført:

Klager og hans reisefølge hadde bestilt to dobbeltrom med kjøleskap på Bodrum Sky Beach
Hotel. Ved ankomst til hotellet viste det seg at det ikke var kjøleskap på rommene. Sengetøyet
var skittent og de måtte hente rene laken i resepsjonen.

De nye «rene» lakenene var gule/grå og flekkete. Hotellbetjeningen var lite imøtekommende/
vennlige. Neste morgen kontaktet de reiselederen og meldte fra om at det manglet kjøleskap.
Reiselederen sa at de skulle undersøke saken.

Senere samme dag fikk klager beskjed om at alle kjøleskapene var blitt fjernet fra rommene
på hotellet i løpet av sommeren, og at informasjonen om kjøleskap var fjernet fra nettsidene.
For klager som hadde bestilt sin reise 01.02.14, var dette ukjent fordi det var bilder av
kjøleskap på rommene da de bestilte sin reise.

Klager sendte så en e-post til Tyrkiareisers kontor i Norge.

Dagen etter kom det sorte flak ut av vannrørene på badet. Klager sendte bilder av dette til
Tyrkiareisers kontor i Norge og til reiselederen på stedet. Siden vannet inneholdt sorte flak
kunne de ikke dusje eller vaske seg og de var bekymret for vannkvaliteten. Søndag morgen
sendte klager sms til reiseleder med beskjed om at de ønsket å bytte hotell og at de ville
pakke og gjøre seg klare til flytting. Først kl. 19.00 kom reiselederen til hotellet og de fikk da
tilbud om å bytte rom, noe klager ikke fant forsvarlig siden vannsystemet til rommene på
hotellet måtte være felles og at et bytte av rom ikke ville hjelpe.

Klager byttet hotell, noe som medførte en utgift på 400 euro. Klager tilbakeviser Tyrkiareisers
påstand om at ingen andre gjester klaget på vannkvaliteten. Klager så kun fire andre gjester
ved hotellet og de var de eneste norske, så det forklarer hvorfor ikke Tyrkiareiser har fått
andre klager på vannkvaliteten.

Klager krever utgiften til bytte av hotell dekket med 400 euro, 80 tyrkiske lira for
transportutgiften til det nye hotellet og et prisavslag på 100 euro fordi mangelen ved det
første hotellet ikke ble tilfredsstillende utbedret, jf. Pakkereiselovens § 6-2.

Tyrkiareiser har i det vesentlige anført:

Klager sendte to e-poster til Tyrkiareisers kontor i Norge den 28.09.14. Da dette var en
søndag, ble e-postene først lest den 29.09.14. I e-postene fremgår det at det klager over to
forhold: manglende kjøleskap og kvaliteten på vannet.

Problemene med sengetøy og hotellbetjeningens innstilling er ikke nevnt i e-postene og heller
ikke til Tyrkiareisers stedlige representanter.

Det har aldri vært informert om at det skal være kjøleskap på rommet i beskrivelsen av
hotellet på Tyrkiareisers nettside. Reiselederen på stedet bekreftet til klager at de svenske
nettsidene var endret. Dette var ikke tilfellet for de norske sidene. Tyrkiareiser viser til deres
svar pr. e-post til klager av 29.09.14 og utskrift av Tyrkiareisers informasjon om hotellet på
nettsidene deres.

Problemene med vannkvaliteten er kun notert for klagers rom. Tyrkiareiser viser til rapporten
fra reisemålet der det også fremgår at det hadde vært kraftig regnvær i området og at
problemet kunne ha oppstått som følge av det. Hotellets vann testes jevnlig og testene har
ikke vist noe unormalt. I og med at ingen andre rom på hotellet hadde vannproblemer fikk
klager tilbud om å bytte rom. Dette var klager ikke interessert i da han heller ville bytte hotell.
Tyrkiareiser kan ikke se at det forelå grunnlag for hotellbytte uten kostnad. Tyrkiareisers
informasjon om rommene har vært korrekt og problemet med vannet var lokalt på klagers
rom. Klager takket nei til avhjelp ved bytte av rom, noe som ville løst problemet.

Klager fikk tilbud om å bytte til hotell Flora for 200 euro pr. rom. Dette godtok de. Tyrkiareiser
finner ikke grunnlag for å erstatte klagers utgifter i forbindelse med bytte av hotell.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Reklamasjonsnemnda legger til grunn at det på den norske internettsiden for hotellet ikke var
opplyst om at det skulle være kjøleskap på hotellrommene på det tidspunkt reisen ble bestilt.
Opplysning om kjøleskap fremgikk imidlertid av den svenske nettsiden. Denne siden er senere
endret. Saken er vedlagt en utskrift av internettsiden. Nemnda er enig med arrangøren i at
den som bestiller en reise i Norge må forholde seg til de opplysningene som fremkommer av
den norske nettsiden for hotellet, og kan følgelig ikke se at manglende kjøleskap innebærer
noen mangel.

Det er videre klaget over at sengetøyet ikke var rent ved ankomst. Klageren måtte selv skaffe
sengetøy fra resepsjonen og bytte sengetøy. Arrangøren anfører på sin side at dette ikke ble
tatt opp på reisemålet. Videre er det fremlagt bilder av partikler som fulgte med vannet i
vannkranen. Arrangøren hevder at det ikke har vært klager over vannkvalitet fra andre, og at
det muligens var forårsaket av et kraftig regnvær. Arrangøren anfører at vannkvaliteten ellers
ved dette hotellet er tilfredsstillende. Klageren ble tilbudt å bytte til andre rom, men godtok
ikke det.

Reklamasjonsnemnda finner at skittent sengetøy og vann som ikke kan brukes til å dusje i
innebærer at det leverte produktet er mangelfullt. Nemnda legger ikke vekt på at det ikke ble
klaget på stedet over skittent sengetøy. I følge det som er opplyst i korrespondansen, ankom
familien sendt fredag kveld/natt. Sengetøyet på rommene var ikke skiftet siden forrige gjest.
Hvis de skulle ha et sted å sove måtte de nødvendigvis skifte sengetøyet umiddelbart. At dette
punktet ikke ble tatt opp i ettertid kan ikke føre til at klagerne mister retten til prisavslag.
Arrangøren har ikke tvilt på at informasjonen om sengetøyet er korrekt.

Det er fremlagt bilder som viser at vannet som kom ut av kranen(e) var forurenset med store
partikler. Klageren har fremholdt at man ikke kunne benytte vannet som dusjvann. Klageren
bodde under disse forholdene i to døgn inntil han flyttet over på et annet hotell. Også dette
innebærer etter nemndas syn en mangel.

Nemnda finner etter en samlet vurdering at manglene bør føre til et prisavslag på 15% av
reisens pris, avrundet til kr 2.500. Nemnda kan ikke se at arrangøren bør dekke merutgiftene
til bytte av hotell. Klagerne ble tilbudt nye rom på det opprinnelige hotellet. Etter det som er
opplyst var det ikke vannproblemer i andre deler av hotellet. Klageren avslo imidlertid tilbudet
uten å ha sett på de nye rommene.

Vedtak:

Reklamasjonsnemnda for pakkereiser anbefaler at klageren gis et prisavslag på kr 2.500.

Vedtaket er enstemmig.