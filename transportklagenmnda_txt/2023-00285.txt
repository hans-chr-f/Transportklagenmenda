Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at billetten var kjøpt før ombordstigning.

Dato
24.04.2023

Saksnummer
2023-00285

Tjenesteytere
Reis Nordland / Nordland fylkeskommune

Klager har i det vesentlige anført

Klager ble ilagt gebyr på bussen den 6. januar 2023.

Klager anfører at han egentlig ikke skulle ta buss denne dagen, og han gikk til jobb.
Klager anfører at det var iskaldt og han så at bussen kom akkurat idet han passerte
busstoppet på Nordlandssykehuset. Klager anfører at han kjapt tok opp telefonen og
kjøpte billett rett før ombordstigning. Klager anfører at han umiddelbart ble spurt om å
vise billett av en vekter, før han hadde fått satt seg ned. Klager anfører at han viste frem
den nylig kjøpte billetten, men dette var tydeligvis ikke tilstrekkelig, siden billetten ennå
ikke var blitt «aktivert».

Klager anfører at han prøvde å forklare at han hadde kjøpt billetten, og at pengene var
trukket fra kontoen, men han fikk ikke gehør for dette.

Klager anfører at han i ettertid har tatt buss igjen og har lagt merke til at det står at
billetten aktiveres umiddelbart, og at påstigning er tillatt. Klager anfører at han ble
urettmessig ilagt gebyr.

Klager krever frafall av ilagt gebyr.

Tjenesteyterne har i det vesentlige anført
Selskapet har gått igjennom saken og mener at det er riktig at klager ble ilagt gebyr for
ikke å ha betalt billett.

Selskapet ser at klager har fått gebyr tre ganger i løpet av kort tid. Klager forklarte i
den nyeste saken at han ikke kjente til reglene selv om disse er tydelig oppgitt i Billett
Nordland og er blitt informert til klager i tidligere sak.

I baksystemet er det registrert at klager har benyttet appen flere ganger i januar og har
en rekke kjøp som har feilet. Dersom det er slik at han likefullt har reist på disse datoene
med feilet kjøp, har han dessverre reist uten gyldig billett, og han kunne ha risikert å
bli ilagt tilleggsavgift på hver enkelt reise. Ved problemer med app eller reisekort kan
man henvende seg til Sentrumsterminalen i Bodø sentrum, hvor det er mulig å få hjelp i
forbindelse med praktiske utfordringer.

Nemnda bemerker

Klager ble ilagt gebyr på bussen den 6. januar 2023.

Det følger av Nordland fylkeskommunes regler for billettkontroll at den reisende selv er
ansvarlig for å ha gyldig billett og at passasjerer som ikke har dette ved kontroll vil få et
gebyr. Bestemmelsen er objektiv, og gebyr kan således ilegges selv om passasjeren ikke
har opptrådt klanderverdig.

Klager har oppgitt at han hadde kjøpt billett før ombordstigning, og at pengene var
trukket fra kontoen hans, men at han ble ilagt gebyr med den begrunnelse at billetten
hans ikke var aktivert. Klager har vist til at når man kjøper billett via appen, står det at
billetten aktiveres umiddelbart, og når billetten teller ned, står det at påstigning er tillatt.

Nordland fylkeskommune har anført at de tidligere har forklart overfor klager, i
forbindelse med tidligere gebyrileggelser, at man ikke skal gå om bord på bussen
før nedtellingen har startet, men at klager etter siste gebyrileggelse anførte overfor
selskapet at han ikke var klar over dette.

Etter nemndas syn er det uklart på hvilket grunnlag klager ble ilagt gebyr, og tjenesteyter
har ikke fremlagt noen dokumentasjon på dette. Klager har fremlagt to skjermbilder av
billettkjøp som viser at billett aktiveres umiddelbart og at det er tillatt med påstigning før
nedtellingen er ferdig. Dersom klager skal ilegges gebyr, må dette i så fall skyldes at han
gikk på bussen før nedtellingen startet eller kjøpte om bord. Dette er det imidlertid ingen
opplysninger om og fremgår ikke av gebyret han ble ilagt.

På denne bakgrunn finner nemnda å anbefale at gebyret frafalles.

Vedtak

Transportklagenemnda anbefaler at klager gis medhold.