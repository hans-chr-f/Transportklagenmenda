Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.11.2013

Saksnummer
095/13F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Førde til Mo i Rana via Oslo og Bodø den 6. februar 2013. WF192 fra
Førde til Gardermoen ble kansellert, klager ble booket om til avreise fra Florø, og ble fraktet
dit med buss.

Som følge av dette mistet klager sin videreforbindelse i Oslo. Hun ble booket om til neste
ledige avgang, og ankom Mo i rana nesten fire timer forsinket.

Klager hadde full flex billetter, og mener Widerøe ikke gjorde en god nok innsats med å få
klager raskere frem til bestemmelsesstedet.

Klager krever standarderstatning for hendelsen.

Widerøe har i det vesentlige anført:

WF192 ble kansellert som følge av teknisk feil, det vises til fremlagt teknisk rapport.
Kanselleringen er dessverre ikke kompensasjonsberettiget da uregelmessigheten oppstod på
grunn av ekstraordinære omstendigheter.

Ved kanselleringer kan passasjerene enten velge å avbryte reisen mot full refusjon, eller bli
ombooket til neste ledige avgang. Klager valgte sistnevnte.

På grunnlag av ovennevnte kan Widerøe ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en feil på avisingsutstyret på flyets haleror.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Ved en innstilling plikter flyselskapet å tilby omruting snarest mulig, på tilsvarende
transportvilkår, til bestemmelsesstedet. Det er vanskelig for nemnda på bakgrunn av de
foreliggende opplysninger å ta stilling til om Widerøe oppfylte dette. Nemnda bemerker
imidlertid at Widerøe hadde et ansvar for samtlige passasjerer, og at det er rimelig at de først
prioriterer løsninger som er best for de fleste passasjerene.

Ved kanselleringer skal Widerøe gi de berørte passasjerer en skriftlig informasjon om sine
rettigheter. Det ble ikke gjort i dette tilfellet.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.