Vedtak i Pakkereisenemnda

Sammendrag

Saken gjelder hotellstandard - lopper/fuglemidd i sofa, Gran Canaria.

Dato
06.02.2013

Saksnummer
94/12

Tjenesteyter
Reisegiganten AS

Sakens dokumenter ble lagt frem.

Klager: X

Turarrangør: Reisegiganten AS

Antall reisende: 2

Reisens pris: kr 18.593,-

Saken gjelder:

Saken gjelder hotellstandard - lopper/fuglemidd i sofa, Gran Canaria.

Klager anfører at ferien ble ødelagt på grunn av utøy i sofaen i stua hvor hun lå.

Hun ble «oppspist» av lopper eller fuglemidd på armer, rygg, ben og i ansiktet.

Hun måtte til lege to ganger, hvor hun fikk sprøyte og medisiner.

Etter kontakt med hotellet byttet hun pute og fikk noe å spraye med, men problemet fortsatte.
Klager opplyser at hun så mange duer som satt utenfor døren og på hellene og på gjerdet.
Hun antar at hvis noen har satt opp døren, kan duene eller kattene ha vært inne i leiligheten.

Reisegiganten v/ Sun Hotels har anført at de har hatt gjester i samme bungalow hele
vintersesongen og ingen har hatt slike problemer.

De har samarbeidet med dette hotellanlegget i 10 år, og det er et av de beste boalternativene
på Gran Canaria. De har aldri hatt lignende reaksjoner og antar at det må ha vært moskitos
som enkelte personer er spesielt ømfintlige overfor og får allergiske reaksjoner av.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Dersom det i sofaer eller sengetøy på bosted befinner seg fuglemidd og/eller lopper, må det
etter omstendighetene betraktes som en mangel som kan gi rett til prisavslag. I saken her
foreligger det en spansk legeerklæring som Reklamasjonsnemnda forstår at angir at klager
hadde insektbitt, men ikke noen nærmere presisering, eller forklaring. Det er således på det
rene at klager fikk insektbitt i en slik grad at hun oppsøkte lege og fikk utskrevet medisin.
Insektbitt er imidlertid ikke uvanlig å få i Syden, og nemnda har ikke grunnlag nok for å fastslå
at det i dette tilfelle skyldtes lopper eller udyr i sofaputene eller i sofaen.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Solveig Kohagen, Ving Norge AS