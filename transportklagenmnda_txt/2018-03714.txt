Vedtak i Transportklagenemnda - Fly

Sammendrag

Krav om standardkompensasjon ved kansellering. Lynnedslag.

Dato
30.04.2019

Saksnummer
2018-03714

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR8509 fra Sandefjord - Torp (TRF) til Gdansk
(GDN) 23. juli 2018 kl. 14.40. Flyvningen ble kansellert, og klager ble booket om til ny
flyvning neste dag, 24. juli 2018 kl. 16.55. Denne ble også forsinket.

Klager har forklart at de fikk beskjed fra Ryanair om at de bodde for nært flyplassen til å
få dekket hotell. Klager tok derfor taxi hjem til Porsgrunn, og ble kjørt til flyplassen dagen
etter. Ryanair har tidligere imøtekommet klagers krav om refusjon av taxiutgiftene de
pådro seg. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer.

Tjenesteyterne har i det vesentlige anført
Ryanairs flyvning FR8509 fra Sandefjord - Torp til Gdansk 23. juli 2018 ble kansellert.
Kanselleringen skyldtes lynnedslag på flyvningen som skulle operere klagers flyvning. 

Det er fremlagt rapport som viser at Ryanairs flyvning FR369 fra Napoli til Gdansk
ble truffet av lyn 23. juli. Flyvningen ble operert av flymaskin EI-FRH, som også skulle
operer klagers flyvning denne dagen. Tekniker ble tilkalt for å foreta en inspeksjon av
flymaskinen, og det ble gjort funn som tilsa at flyvningen ble truffet av lyn. Flymaskinen
ble satt tilbake i drift samme dag kl. 13.15 lokal tid. 

De berørte passasjerene ble booket om til samme rute neste dag, 24. juli 2018. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon. Selskapet har
tidligere imøtekommet klagers krav om refusjon av sine utgifter til taxi.

Nemnda bemerker

Ryanairs flyvning FR8509 fra Sandefjord - Torp til Gdansk 23. juli 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes kanselleringen at maskinen som skulle betjene klagers flyvning
ble truffet av lyn en tidligere flyvning samme dag fra Napoli til Gdansk. Flyet måtte
gjennomgå pålagt teknisk kontroll, før det ble satt tilbake i drift senere samme dag.  Det
er vedlagt en "Engineering Report" som bekrefter dette. 

Nemnda mener at lynnedslag må anses som en ekstraordinær omstendighet i
forordningens forstand, som ikke kunne vært unngått selv om alle rimelige tiltak var
truffet. Kanselleringen den 23. juli gir derfor ikke rett til standarderstatning. Ryanair har
dekket klagers utgifter til taxi. 

Ryanair booket passasjerene om til en flyvning neste dag, den 24. juli 2018 kl. 16:55.
Denne flyvningen ble svært forsinket, og det er opplyst at den ikke gikk før midnatt.
Ryanair har ikke kommentert dette i sitt tilsvar.

Nemnda konstaterer at det ikke finnes noen bestemmelse i forordningen som tar sikte
på den aktuelle situasjonen. Spørsmålet berøres ikke i forordningens fortale, og er
etter det nemnda er kjent med heller ikke vært prøvd av EU-domstolen eller i norsk
rettspraksis.

Nemndas flertall - lederen og forbrukerrepresentantene -  påpeker at EU-kommisjonens
tolkningsveiledning til forordningen åpner for at passasjerene kan ha rett til ytterligere
standarderstatning dersom omrutingsflyvingen blir kansellert eller forsinket. Følgende
fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes". 

I mangel av annen regulering, er det etter flertallets syn ingen grunn til at flyselskapet
skal unnlate å betale erstatning for en kansellert flyvning bare fordi bookingen har
skjedd for å oppfylle selskapets forpliktelse etter artikkel 8.1. Forordningens formål
taler i samme retning, ettersom en passasjer på en slik flyvning rammes av tidsspille
og ulemper på samme måte som øvrige passasjerer på flyvningen. Flertallet er følgelig
av den oppfatning at en passasjer er berettiget til kompensasjon i henhold til artikkel
7 i denne situasjonen om øvrige forutsetninger i henhold til forordningen også er
oppfylt. Tilsvarende må etter flertallets oppfatning også gjelde selskapets forpliktelser
vedrørende forpleining i henhold til artikkel 8 og 9.

Mindretallet - bransjerepresentantene - er av en annen oppfatning: 
Ved en kansellering har passasjerene krav på å bli omrutet til sin endelige destinasjon
så tidlig som mulig under sammenlignbare transportvilkår. Passasjeren oppnår ikke nye
rettigheter til kompensasjon ved en omruting. Omrutingen er en form for avhjelp som
skal sikre at befordringsavtalen oppfylles. Det er dermed ingen ny befordringsavtale
som inngås. Det inngås kun én kontrakt. Forordningen gir kun rettigheter til flyvninger
som passasjeren har betalt. Omruting gjøres uten ytterligere kostnad for passasjeren.
Det gis derfor ingen nye rettigheter til erstatning. Dette støttes av en sak i Tyskland; 18b
C-27/16. 

I tråd med flertallets oppfatning tilkjennes derfor standarderstatning for forsinkelsen den
24. juli 2018 med 250 euro pr. passasjer.

Vedtak

Transportklagenemnda - fly anbefaler at Ryanair utbetaler standarderstatning til klager
og hans reisefølge på totalt 500 euro.