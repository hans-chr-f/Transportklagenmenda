Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
09.04.2019

Saksnummer
2018-01642

Tjenesteytere
SAS

Klager har i det vesentlige anført

Klager skulle reise fra London til Oslo den 11. mars 2018 kl 19.30 med ankomst kl 22.40
med SK812. Flyet ble kansellert, og klager ble booket om til ny avgang via København
med avgang kl 18.40 og ankomst kl 00.10.

Da klager ankom Gardermoen gikk det ingen flere busser eller tog. Klager viser til
fremlagt drosjeregning på kroner 2 055 som viser at drosjeturen startet kl 01.13.  

Klager krever refusjon av drosjeregning, kroner 2 055.

Tjenesteyterne har i det vesentlige anført
SK812 ble kansellert grunnet tekniske problemer. Klager ble booket om til ny avgang 50
minutter før opprinnelig avgang, men ankomst 1 time og 53 minutter etter opprinnelig
ankomst. 

I henhold til artikkel 5.1 c iii i forordningen bortfaller flyselskapets plikt til å utbetale
kompensasjon dersom passasjeren omrutes slik at man kan reise høyst en time før
planlagt avgang og ankommer sitt endelige bestemmelsessted senest 2 timer etter
planlagt ankomst.

Flybussen har avgang fra Gardermoen til Oslo bussterminal kl 01.15 og kl 01.45 og
senere. 

På bakgrunn av ovennevnte kan SAS ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7. 

Ved informasjon om kanselleringen mindre enn syv dager i forveien, faller retten til
erstatning bort hvis flyselskapet har tilbudt passasjeren omruting slik at han kunne reise
høyst en time før planlagt avgangstid og ankomme det endelige bestemmelsesstedet
senest to timer etter planlagt ankomsttid, jf artikkel 5 nr 1 bokstav c) iii). 

I dette tilfellet ble klageren tilbudt omruting til en flygning 50 minutter før sin
opprinnelige avgang, og hun ankom sitt endelige bestemmelsessted 1 time og 53
minutter forsinket. 

Kanselleringen gir etter dette ikke rett til standarderstatning. Dette er heller ikke krevet. 

Klager krever refusjon av utgifter til drosje fra Gardermoen til sitt hjemsted pålydende
kroner 2 055. Nemnda kan ikke se at det var nødvendig å ta drosje da det på denne tiden
av døgnet går busstransport to ganger i timen mellom Gardermoen og Oslo sentrum.

Vedtak

Transportklagenemnda - fly anbefaler ikke at klager gis medhold.