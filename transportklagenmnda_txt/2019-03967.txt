Vedtak i Pakkereisenemnda

Sammendrag

Krav om prisavslag grunnet klor i ferskvannsbasseng, hotellstandard og rengjøring.

Dato
08.01.2020

Saksnummer
2019-03967

Tjenesteytere
TUI Norge AS

Klager har i det vesentlige anført

Klagen gjelder en pakkereise for tre personer med innkvartering i en 2-romsleilighet på
Atrium Zenon Hotel Apartments, Larnaca, Kypros i perioden 05.07.2019 - 12.07.2019.
Totalpris 25 516 kroner.

Klager var ikke fornøyd med:
- Hotellstandarden generelt
- Manglende aircondition
- Manglende rengjøring

Hotellet svarte ikke til standarden 3+. På badet var dørkarmen/listene delvis råtnet
nederst, sengene var dårlige og harde, det ble ikke fylt opp med håndsåpe, sengetøyet
ble ikke skiftet ved det daglige renholdet av rommet, rengjøringen var dårlig og
mangelfull. Det var ingen aircondition i ganger/fellesrom ved hotellrommet.

En av årsakene til at de valgte dette hotellet var at det fremgikk at hotellet hadde
ferskvannsbasseng. De fikk ingen informasjon om at bassenget inneholdt klor, noe
klager fant veldig uheldig grunnet psoriasis. 

Klager fikk en sms om hvilken buss og klokkeslett de skulle hentes på hotellet
avreisedagen. Klager fikk ikke beskjed om at de skulle bli hentet av en taxi. Denne var
reservert på feil etternavn, men heldigvis ble de med taxien og kom tidsnok til flyavgang.

Klager ringte TUI og klaget på restriksjoner ved bruk av bassenget. De øvrige forholdene
ga klager først beskjed om etter hjemkomst.

Klagers krav: 9 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Følgende tekst er hentet fra «Alminnelige vilkår for pakkereiser»; https://www.tui.no/
reisemed-tui/reisevilkar/vilkar-for-pakkereiser/
Avtalen omfatter pakkereisen slik den fremgår av bestilling og bekreftelse, samt
eventuelle tilleggsytelser som inkluderes i pakkereisen ifølge avtale mellom partene.
Avtalen omfatter også arrangørens eventuelle individuelle betingelser. Videre er
opplysninger arrangøren har gitt på sine nettsider en del av avtalen med mindre de må
antas å være uten betydning for kundens kjøp av den aktuelle pakkereisen.

TUI anfører at både i de nevnte vilkårene – som inngår som en del av avtalen, og under
«viktig informasjon», på klagers billett, skriver de at alle forhold må meldes fra om i
løpet av oppholdet for å kunne reklamere etter hjemkomst. Det er kun forhold knyttet
til bassenget klager tok opp med TUIs stedlige representanter, under oppholdet. Klager
skriver i henvendelsen til TUI, etter hjemkomst, at de valgte å ikke ta opp øvrige forhold
mens de var på Kypros. I de tilfeller en f.eks. ikke er fornøyd med rengjøringen er det
viktig å gjøre TUI og hotellet oppmerksom på dette, slik at situasjonen kan avhjelpes og
rettes opp i så snart som mulig.

TUI viser til følgende informasjon om de ulike typer basseng under deres generelle
informasjon: 
Ferskvannsbasseng
Et ferskvannsbasseng er et basseng med ferskvann, tilsatt klor.

Når det gjelder TUIs beskrivelse av hva en kan forvente seg når en bestiller hotell
klassifisert til TTT+, viser de til sin generelle informasjon hvor følgende fremgår: 
"TTT Mellomklasse, omtrent som gjennomsnittet på reisemålet".

Transport fra og til flyplassen er bestilt og er en del av avtalen. TUI anser ikke denne
hendelsen som så alvorlig at den berettiger til prisavslag eller kompensasjon. Klager
ankom flyplassen i tid. TUI viser til sin generelle informasjon om transport hvor følgende
fremgår: "I noen tilfeller skjer transporten med minibuss eller taxi".

TUI kan ikke se at det foreligger grunnlag for prisavslag.

Det vises for øvrig til korrespondanse fra TUI Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.
Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32. 

Klager har fremmet klage på at ferskvannsbassenget inneholdt klor. Nemnda viser til TUI
sin hjemmeside hvor det fremkommer at ferskvannsbasseng er med ferskvann tilsatt
klor. Forholdet representerer således ikke et avvik fra avtalen.

Klager har på et generelt grunnlag klagd på hotellets fasiliteter. Det vises til at hotellet
var klassifisert som TTT+. Det fremkommer fra TUI sin hjemmeside at dette er
mellomklasse, omtrent som gjennomsnittet på reisemålet. 

Klager har videre klaget på at de ble hentet i taxi istedenfor buss ved transporten til
flyplassen ved returen. Det fremkommer at TUI sin hjemmeside at bestilt transport både
kan være buss og taxi. 

Når det gjelder klage på renhold, manglende håndsåpe, skifte av sengetøy, listverk med
råte på badet samt manglende aircondition i fellesområdet, har klager ikke tatt opp
forholdene med TUI på reisemålet. Tjenesteyter har rett til å avhjelpe mangelen noe TUI
ikke har hatt anledning til her. Forholdene er også av en slik art at dette normalt ville
vært avhjulpet på reisen. Når dette da ikke tas opp med tjenesteyter kan ikke klager i
ettertid høres med at forholdene utgjør avvik fra avtalen.

Vedtak

Pakkereisenemnda anbefaler at klager ikke gis medhold.