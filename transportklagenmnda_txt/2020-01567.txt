Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01567

Tjenesteytere
Ruter

Klager har i det vesentlige anført

Klager har opplyst om at hun har mottatt et overraskende og uventet krav fra Ruter
i tilknytning til en hendelse for flere år siden. Klager viser til at hun aldri har mottatt
noen faktura eller blitt kontaktet av Ruter angående saken tidligere. Klager har forklart
at hun hadde løst billett med kort, men at det ved kontroll ikke var trukket beløp.
Klager opplyser om at hun ikke vet om dette skyldtes teknisk svikt eller at det ikke
var nok penger, men at hun var av den oppfatning at saken var avsluttet da hun ikke
hørte noe fra Ruter i etterkant. Klager informerer for øvrig om at hun har gyldig og rett
folkeregistrert adresse.

Klager krever at gebyret frafalles.

Tjenesteyterne har i det vesentlige anført
Ruter har vist til at klager ble stoppet i en billettkontroll om bord på trikkelinje 19 den 16.
mars 2018. Klager fremviste da to reisekort, men ingen av de inneholdt gyldig billett for
reisen. Ifølge kontrollørens notater var det for lav saldo til en billett i begge reisekortene.
Ruter viser til at det kun er et kortnummer som er notert ned og at det ikke har blitt
sendt inn annen dokumentasjon som bekreftelse på at klager hadde billett for denne
reisen. 

Ruter informerer om at det ble sendt ut giro og purring. Imidlertid mottok Skyttel inkasso
purringen i retur fra posten med «ukjent adresse» den 25. mai 2018. Saken ble da satt i
bero, inntil det ble gjort et nytt søk på adresse og brev ble sendt ut igjen 21. april 2020.
Dette var til samme adresse som brevet var blitt mottatt i retur fra i 2018. 

Ruter ser ingen grunn til at gebyret skal frafalles da klager ikke hadde gyldig billett
i denne kontrollen. Ruter har tatt kontakt med Skyttel inkasso og informert om at
hovedstol på kr. 1 150 og purregebyr på kr. 70 skal betales i dette tilfellet, men at renter/
salærer skal slettes.

Ruter krever at gebyret opprettholdes.

Nemnda bemerker

Klager ble ilagt gebyr på trikkelinje 19 den 16. mars 2018 fordi hun ikke kunne fremvise
gyldig billett ved kontroll.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

Det fremgår av kontrollørrapport at det var for lav saldo på reisekortene klager fremviste,
slik at ingen av de inneholdt gyldig billett. Klager har bekreftet at hendelsen har funnet
sted. Det var således grunnlag for ileggelse av gebyr. Ruter har forsøkt å innkreve
gebyret, og det at det først ble oppnådd kontakt med klager etter to år, gir ikke grunnlag
for frafallelse av gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.