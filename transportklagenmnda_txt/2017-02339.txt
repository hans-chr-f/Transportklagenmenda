Vedtak i Transportklagenemnda
- Kollektivreiser

Sammendrag

Krav om at Brakar endrer sine rutiner slik at
passasjerene kan stole på transporttilbudet.

Dato
20.03.2018

Saksnummer
2017-02339

Tjenesteytere
Brakar

Klager har i det vesentlige anført

Klager hadde planlagt å reise med busslinje 101 fra Vikersund i retning Drammen med
avgangstid kl. 07.10 den 17. august 2017. 

Da klager passerte Spar butikken i Vikersund kl. 07.08 var han av den oppfatning av
at han hadde god tid til bussen gikk. Med knapt hundre meter igjen å gå ser klager at
bussen kjører ut av bussterminalen og retning sydover. Ifølge klager gikk bussen to
minutter før oppsatt rutetid. Klager kan ikke løpe av helsemessige årsaker, men han
observerte en annen reisende som forsøkte å stoppe bussen. Noe vedkommende ikke
klarte. 

Den 17. august 2017 sendte klager inn en klage på denne hendelsen, samt at Brakar ikke
godtar betaling med kort ombord i bussen. Han viste til en konkret episode som fant
sted da han skulle ta bussen på samme strekning, den 22. juli 2017. Bussjåføren hadde
avvist klager fordi han ikke hadde kontanter, kun kort. klager mener det ikke er godt nok
opplyst av selskapet at det ikke er mulig å benytte kort som betalingsmiddel på deres
busslinjer. 

Klager krever derfor at Brakar endrer sine rutiner, slik at passasjerene kan stole på
transporttilbudet selskapet tilbyr.

Tjenesteyterne har i det vesentlige anført
Brakar viser til mottatt henvendelse fra klager den 17. august 2017. 

Kunden har klaget på at bussen kjørte før oppsatt rutetid. Brakar har sjekket opp med
Nettbuss, og flåtestyringen i bussen viser at den ikke kjørte før tiden. Brakar viser her til
vedlagt logg som viser at bussen kjørte til oppsatt rutetid. 

Klager mener at bussen skulle stoppet for han, til tross for at bussen på det tidspunktet
ikke befant seg på en holdeplass. Bussene har ikke lov til å stoppe utenom holdeplassen. 

Videre anfører klager at han ikke kan bruke betalingskort i bussen. På Brakars nettside er
det opplyst om betaling og bruk av mobilbillett, samt nettbetaling. 

Brakar kan på grunnlag av overnevnte ikke imøtekomme klagers krav.

Nemnda bemerker

Klagen gjelder for det første at klager mistet en bussavgang fordi han hevder bussen
kjørte tidligere enn oppsatt avgang. Videre gjelder klagen det forhold at Brakar ikke
aksepterer betaling med kort på bussen og ikke har informert godt om dette. 

Nemnda finner ikke sannsynliggjort at bussen kjørte før planlagt avgangstid. Dette
bekreftes av Flåtestyringsloggen viser at bussen forlot bussterminalen kl. 07.10. 

Når det gjelder muligheten for å betale med kort på bussen, bemerkes at så langt
nemnda er kjent med, er dette ikke vanlig i andre busselskaper heller. 

Nemnda viser for øvrig til Brakars nettsider med opplysninger om hvilke betalingsmidler
som kan brukes:

"Om bord i bussen aksepteres betaling med våre reisekort, vår app, NSB app og kontant
betaling. Linje 3-25. selger enkeltbilletter med kontant betaling. Ruters app kan benyttes i
Røyken og Hurum, samt linje 71 i Asker 

Linje 200, linje 320 og noen linjer i Hallingdal samt våre billettutsalg har kortlesere og
godtar betalingskort."

Etter hvert som bruk av bankkort og lite bruk av kontanter blir mer og mer vanlig, er det
etter nemndas syn hensiktsmessig å gi  tydeligere informasjon om når bankkort kan
benyttes.

Vedtak

Transportklagenemnda Kollektivtransport finner ikke å kunne anbefale at klager gis
medhold i at bussen gikk før rutetiden, men anbefaler at det på nettsiden gis tydeligere
informasjon om når bankkort ikke kan benyttes.  

Vedtaket er enstemmig.