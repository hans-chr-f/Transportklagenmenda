Vedtak i Pakkereisenemnda

Sammendrag

Saken gjelder klage på standard/størrelse på leilighet, Mallorca.

Dato
26.09.2012

Saksnummer
306/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 5

Reisens pris: ca. 55.000,-

Saken gjelder:

Saken gjelder klage på standard/størrelse på leilighet, Mallorca.

Klager anfører at de hadde bestilt 2-roms leilighet med havutsikt.

Soverommet i den leiligheten de fikk var uten vindu. Etter norsk lov kan da leiligheten ikke
defineres som 2-roms leilighet. Det er også brudd på markedsføringsloven å definere den
som 2-roms leilighet. De fikk byttet leilighet etter en uke og krever refundert prisdifferansen
mellom 1-roms og 2-roms leilighet den første uken.

Ving anfører at klager fikk en 2-roms leilighet i henhold til bestillingen.

Leiligheten oppfyller de lokale bestemmelser for å kunne registreres som 2-roms leilighet. At
den ikke har vinduer fremgår for øvrig av presentasjonen med tegning på nettsiden.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. § 6-1 i pakkereiseloven. Opplysninger og informasjon i kataloger, brosjyrer og lignende
- herunder opplysninger på nettsidene til turarrangør - er å anse som en del av avtalen.
Mangler kan gi grunnlag for forholdsmessig prisavslag.

Etter nemndas oppfatning foreligger det i dette tilfelle ingen mangel i forhold til det som er
avtalt eller forutsatt i avtalen. At leiligheten etter norske regler ikke kan godkjennes som 2-
roms leilighet, er etter nemndas oppfatning uten betydning i forhold til den inngåtte avtale så
lenge leiligheten består av 2 rom som etter de lokale bestemmelser kan registreres som en 2-
roms leilighet.

Dertil kommer at tegning av leiligheten og alle opplysninger ellers fremgår av nettside-
beskrivelsen av leiligheten. Noe brudd på markedsføringsloven foreligget etter nemndas
mening heller ikke.

Vedtak:

Reklamasjonsnemnda kan ikke anbefale at det betales noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Helga Hermansen, Star Tour AS.