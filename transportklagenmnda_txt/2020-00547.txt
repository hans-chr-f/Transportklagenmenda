Vedtak i Transportklagenemnda - Fly

Sammendrag

Krav om standarderstatning grunnet nektet
ombordstigning som følge av endret rutetid.

Dato
10.11.2020

Saksnummer
2020-00547

Tjenesteytere
Norwegian Air Shuttle

Klager har i det vesentlige anført

Klager (tre personer) skulle reise fra Oslo til Fort Lauderdale den 18. desember 2019 kl
11.50 med DY7031. Klokken 00.18 mottok klager en sms fra Norwegian som informerte
om at DY7031 hadde fått ny avgangstid kl 14.05. Han møtte til innsjekk to timer før
avgang i henhold til den nye rutetiden, men ble nektet å sjekke inn med den begrunnelse
av at han var for sent ute. 

Flyselskapene er pålagt å gi skriftlig informasjon om endringer til reisende ved
forsinkelse og ekstra forpleining ved forsinkelse utover to timer, slik vår sak gjelder. Da
må man forvente at informasjonen er tilstrekkelig opplyst, når ny informasjon gis. Etter
klagers mening, så holder det ikke at oppmøtetider for utsatte avganger kun blir send via
mail. Så viktig informasjon, som at ankomsttidspunktet er uendret, skulle allerede ved
melding 18/12-2019 klokken 00.18 være klar og presis i sin ordlyd. 

Det er et klart juridisk tolkningsprinsipp i norsk rett, om at det er siste beskjed som
gjelder. I dette tilfellet vil meldingen 18/12-2019 klokken 00.18, være å tolke som
siste beskjed. I den beskjeden måtte klager forvente at all ekstraordinær nødvendig
informasjon var vedlagt. I motsatt fall vil informasjonen fort oppleves som villedende.

Klager krever at Norwegian refunderer de ubrukte billettene med 51 537 kroner, samt at
Norwegian utbetaler standardkompensasjon med 600 euro per person.

Tjenesteyterne har i det vesentlige anført
Før man får gjennomført en bestilling på Norwegians nettsider må man krysse av for
å ha lest regler og vilkår. Her kommer det frem at  innsjekk for reiser til USA åpner tre
timer før avgang og stenger èn time før avgang. Sjekk inn stenger automatisk, det er ikke
noe personalet ved innsjekk kan gjøre for å overstyre dette. 

DY7031 ble forsinket 187 minutter, det vises til fremlagt Movement logg som forklarer
at flymaskinen tok av fra Gardermoen klokken 14.14 og landet i Fort Lauderdale klokken
00.07. 

Klokken 07.53 om morgenen den 18. desember sendte Norwegian en sms til de berørte
passasjerene med beskjed om å møte opp til opprinnelig avgangstid, det vises til
fremlagt dokumentasjon. Denne informasjonen kommer også frem på Norwegians
nettsider. 

I denne saken møtte ikke klager opp til avgang i tide og han fikk ikke reist med DY7031.
Hver passasjer er ansvarlig for å møte opp i tide, og følgende kommer frem i artikkel
8.3 i Norwegians generelle transportvilkår: "If you fail to meet check-in and boarding
deadlines, we will not be liable to you for any loss or expense you suffer"

Norwegian kan på grunnlag av ovennevnte ikke imøtekomme klagers krav.

Nemnda bemerker

Klager mottok en SMS fra Norwegian kl. 00.18 på avreisedagen. I denne SMSen fikk
klager beskjed om at flyvningen, som opprinnelig hadde avgang kl. 11.50 var forsinket og
at ny avreisetid var kl. 14.05. 
I denne SMS var det ikke gitt noen beskjed om at passasjerene måtte møte opp i henhold
til opprinnelige avreisetid. 

På morgenen på avreisedagen, kl. 07.54, mottok klager en ny SMS fra Norwegian. I
denne SMSen ble klager på ny minnet om nytt avreisetidspunkt. I denne SMS skrev også
Norwegian at: "Unless adviced othewise, please arrive at the airport according to original
departuretime". 

I den første beskjeden klager fikk om forsinkelsen, kl. 00.18, på avreisedagen, ble det ikke
gitt beskjed om at klager måtte møte opp til innskjekk i henhold til opprinnelige avreise. 

Beskjeden om at klager måtte møte opp i henhold til opprinnelig avreisetidspunkt ble
først gitt til klager i underkant av fire timer før avreise. 

Etter nemndas syn har klager ikke rett på standardkompensasjon etter EU forordningen.
Klager møtte rent faktisk opp til innsjekk for sent og ble derfor ikke  "nektet
ombordstigning" etter artikkel 2 j og artikkel 3 nr. 2. 

Nemnda mener imidlertid at klager har krav på erstatning både etter alminnelige
erstatningsrettslige regler, og etter luftfartloven § 10-20.

Det følger av luftfartsloven § 10-20 at Norwegian er ansvarlig for tap som følge av
forsinkelse med mindre de godtgjør at de har tatt alle forholdsregler som med rimelighet
kan kreves for å unngå tapet, eller at dette ikke har vært mulig for dem. 

Nemnda mener at Norwegian ikke har godtgjort at de har tatt alle forholdsregler som
rimelighet kan kreves for å unngå klagers tap. Dette fordi Norwegian først ga beskjed
om forsinkelsen, for deretter å gi beskjed om at klager måtte møte opp i henhold til
opprinnelig avreise kun tre timer før siste innsjekk. Da den første beskjeden ble gitt kl.
00.18 fikk klager en berettiget forventning om at de måtte sjekke inn senest kl. 13.05
som er én time før avreise. Etter nemndas syn er det for sent at Norwegian gir klager
beskjed om at de må møte opp til innsjekk i henhold til opprinnelig avreisetidspunkt
kl. 07.54, som er i underkant av tre timer før nytt tidspunkt for siste innsjekk. Når det
først skapes en berettiget forventning om at tidspunkt for siste innsjekk er kl. 13.05 for
deretter å gi kontrabeskjed kort tid før siste innsjekk, er det vanskelig for passasjerene
både å organisere seg og innrette seg etter informasjonen. I dette konkrete tilfellet burde
og kunne beskjeden om oppmøte i henhold til opprinnelig avreisetid vært gitt samtidig
som klager ble orientert om forsinkelsen. Nemnda mener at dette er klanderverdig av
Norwegian. 

Klager har lidt et økonomisk tap. Slik nemnda har forstått saken kjøpte klager ikke
nye billetter og de reiste ikke på ferie. Det økonomiske tapet til lager utgjør derfor  36
612 kroner (fly tur/retur Oslo-Miami) pluss 14 925 kroner (fly tur/retur Miami- Santo
Domingo- Miami), totalt 51 537 kroner. 

Nemnda mener også at det er årsakssammenheng mellom Norwegians uaktsomhet og
klagers økonomiske tap. Videre mener nemnda at tapet ikke er for fjernt, avledet eller
upåregnelig. 

Nemnda anbefaler at Norwegian erstatter klagers utgifter til ubrukte flybilletter med 51
537 kroner. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Norwegian erstatter klagers utgifter til ubrukte
flybilletter med 51 537 kroner.