Vedtak i Pakkereisenemnda

Sammendrag

Saken gjelder lengden av dagsetapper på sykkeltur i Moseldalen.

Dato
21.05.2013

Saksnummer
250/12

Tjenesteyter
Sverre Haga AS

Sakens dokumenter ble lagt frem.

Klager: X

Turarrangør: Sverre Haga AS

Antall reisende: 2

Reisens pris: kr. Ca.19.000,-

Saken gjelder:

Saken gjelder lengden av dagsetapper på sykkeltur i Moseldalen.

Klagerne anfører at de meldte seg på turen fordi den etter programmet så avslappende
og behagelig ut. Det viste seg imidlertid allerede første dagen at noe var galt. Etappen
som skulle være 30-35 km, var på 80-90 km. Neste dag skulle etappen være valgfri på
30-35 km, men var over 40 km. Dag 3 skulle være på 20-25 km, men var på 60 km. De
krever 50 % av reisens pris refundert.

Sverre Haga har opplyst at dagsetappene ble satt til 25-35/40 km som de mente var
realistisk for aldersgruppen 60+. Det var i programmet oppgitt valgfri sykkellengde,
hvilket betød at deltagerne kunne sykle 25-35/40 km og deretter ta lokal buss eller
elvebåt. De som ville sykle lenger, kunne gjøre det. Det var meningen at reiseleder
skulle arrangere med lokal buss eller båt, men reiseleder har i ettertid opplyst at dette
ikke var mulig å få til. Det var imidlertid mange lokale busser og ferger å benytte seg av,
og deltagerne kunne også ha kontaktet lokale turistkontor eller hoteller for å få hjelp
med ruter og fergeplan. Sverre Haga har tilbudt kr.1.000,- i prisavslag per person.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i annonser og kataloger er en del av avtalen. Mangler kan
gi grunnlag for prisavslag.

Det fremgår av programmet for denne turen at etappene er på henholdsvis 30-35 km første
og annen dag og 20-25 km tredje dag.

Det er erkjent av turarrangør at de faktiske distansene var vesentlig lenger.

Turarrangørs opplegg har vært at reiseleder skulle arrangere transport med buss og/eller
båt for deltagere som bare ville sykle de oppgitte distanser, mens andre frivillig kunne
sykle etapper som var så lange som det faktisk ble for alle - med distanser opp mot 80 km.
Turarrangørs opplegg sviktet og det må derfor konstateres at det foreligger en mangel ved
reisen i lovens forstand.

I forhold til den enkelte deltager er Sverre Haga som turarrangør ansvarlig for manglene
uansett årsaken til svikten. I og med at etappene faktisk ble opptil 80 km i stedet for ca. 35 km
for deltagere i aldersgruppen 60+, vurderer

Reklamasjonsnemnda mangelen som alvorlig.

Nemnda vil anbefale et prisavslag på kr.2.500,- per person som passende.

Vedtak:

Reklamasjonsnemnda for pakkereiser anbefaler at det gis et prisavslag på kr.2.500,- per
person inkludert det som tidligere er utbetalt.

Vedtaket var enstemmig.