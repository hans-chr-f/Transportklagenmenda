Vedtak i Transportklagenemnda - Fly

Sammendrag

Krav om dekning av diverse utlegg og økonomisk tap grunnet flykansellering.

Dato
22.05.2023

Saksnummer
2022-02042

Tjenesteytere
SAS

Klager har i det vesentlige anført

Klager med reisefølge (til sammen to personer) skulle fly med SAS fra Alicante til
Trondheim den 28. mai 2022 (SK4654).

Samme dag som avgang fikk de beskjed om at flyvningen var kansellert grunnet tekniske
problemer. De ble omrutet til ny avgang den 30. mai (SK4676 og SK364).

Klager har fremsatt krav om standarderstatning etter EU-forordning 261/2004, samt
dekning av utlegg: hotell (1177,66 NOK), taxi (85 EUR + 65,25 EUR + 75,60 EUR + 10 EUR)
og mat (10 EUR + 50 EUR + 31,80 EUR + 11 EUR + 10 EUR + 11,40 EUR + 34,40 EUR + 12
EUR + 12,85 EUR + 1,80 EUR).  Klager har oppsummert kvitteringene som følgende:

Mat 1 - Lunsj & Vann
Mat 2 - Middag restaurant uttak siden de ikke tok kort
Mat 3 - Lunsj & Drikke fra butikk
Mat 4 - Lunsj & drikke restaurant
Mat 5 - Vann & Frukt fra butikk
Mat 6 - Vann og lunsj fra butikk
Mat 7 -  Kveldsmat & drikke restaurant
Mat 8 - vann & frukt fra butikk
Mat 10 - kveldsmat & drikke fra restaurant
Mat 11 - Vann fra hotell
Taxi - Taxiregning til flyplass når flyet til klager skulle dra. De var nesten på flyplassen når
melding kom om innstilt fly.
Taxi 2 - Taxiregning tilbakesendt fra flyplass pga innstilt fly (til nytt hotell)
Taxi 4 - utkastet av hotell- taxi fra hotellet som SAS fikset til nytt hotell.
Taxi 3 - taxi fra hotell til flyplass (hjemreise)

Hotell - kvittering for hotellovernatting 1 natt (SAS sa at klager måtte fikse dette selv og
legge ut)

Klager har anført at han i tillegg hadde tapt arbeidsinntekt på 6000 NOK. 

Klager har fått utbetalt en kompensasjon via klagehjelp-selskapet Airhelp (5448,20 NOK).
Klager anfører at han ikke lenger har noen aktiv sak hos klagehjelp-selskapet.

Tjenesteyterne har i det vesentlige anført
SAS har ikke fremmet tilsvar til Transportklagenemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har ikke fremmet tilsvar til Transportklagenemnda. 

SK4654 den 28. mai 2022 ble ifølge fremlagt dokumentasjon kansellert fra flyselskapets
side. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. SAS
har ikke svart nemnda og nemnda legger dermed til grunn at klager har krav på
standarderstatning med 400 EUR pr person, til sammen 800 EUR.  Klager har allerede
mottatt kompensasjon fra Airhelp pålydende 5448,20 NOK. Slik nemnda oppfatter det er
dette standarderstatning etter EU-forordning 261/2004. Nemnda mener SAS kan gjøre
fratrekk for denne summen ved utbetaling av den resterende standarderstatningen. 

I tilfeller hvor et fly kanselleres og passasjeren blir booket om til en flyavgang dagen etter
eller senere, har passasjeren rett på hotellovernatting, transport mellom flyplassen og
hotellet, samt dekning av rimelige utgifter til mat og alkoholfri drikke i ventetiden, jf. EU-
forordning 261/2004 artikkel 9, jf. artikkel 5. Nemnda anbefaler at SAS refunderer klagers
anførte kostnader til mat (185,25 EUR) og hotell (1177,66 NOK). 

Vedrørende taxiutgifter mener nemnda klager har rett på kostnaden for transport fra
flyplassen tilbake til hotellet den 28. mai, kostnaden for transport til nytt hotell (Da SAS
kun hadde ordnet 1 natt), samt tilbake til flyplassen den 30. mai. Klager hadde uansett
hatt en kostnad for reise til flyplassen, slik at nemnda ikke kan se grunnlag for at klager i
tillegg skal få dekket kostnaden for transport til flyplassen den 28. mai. Basert på datoer/
klokkeslett på kvitteringene mener nemnda at SAS bør dekke kostnadene pålydende 10
EUR, 65,25 EUR og 85 EUR. Nemnda anbefaler med dette at SAS refunderer totalt 160,25
EUR i taxikostnader.

Klager har anført at han hadde tapt arbeidsinntekt på 6000 NOK.  Det er fremlagt datert
og signert attest fra daglig leder. 

Nemnda mener at klager har sannsynliggjort at vedkommende hadde tapt
arbeidsinntekt tilsvarende anført beløp. Etter luftfartsloven § 10-20 er fraktføreren
ansvarlig for tap som følge av forsinkelse ved lufttransport med mindre han godtgjør at
han selv og hans folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem. Slik nemnda ser det foreligger
det årsakssammenheng mellom den forsinkede ankomsten og klagers tap. SAS har ikke
sannsynliggjort at alle forholdsregler som med rimelighet kan kreves for å unngå tapet
ble tatt, eller at dette ikke var mulig for dem.

Anvendelsen av EU-forordningen skal ikke berøre en passasjers rett til ytterligere
erstatning. Erstatning gitt i henhold til EU-forordning 261/2004 kan imidlertid trekkes fra
en slik erstatning, jf. forordningens artikkel 12. Det er fast praksis at det foretas et slikt
fratrekk. Nemnda mener at SAS kan gjøre fratrekk dersom standarderstatning utbetales,
slik at det er det overskytende beløpet for tapt arbeidsinntekt klager får dekket. 

Klager har vært bistått av klagebehandlingsselskapet Airhelp i saken,. men er ikke
lenger bistått av dem. Det beløpet som SAS allerede har utbetalt til Airhelp skal komme
til fradrag, slik at SAS ikke dekker tapet to ganger. Hvis Airhelp har tatt en andel av
erstatningen i vederlag, så er ikke det noe SAS er ansvarlig for.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Benum fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at SAS utbetaler standarderstatning med 400 EUR per
person, samt dekker klagers kostnader til mat (185,25 EUR), hotell (1177,66 NOK) og taxi
(160,25 EUR), samt tapt arbeidsinntekt. Utbetalinger som SAS allerede har gjort kommer
til fradrag.