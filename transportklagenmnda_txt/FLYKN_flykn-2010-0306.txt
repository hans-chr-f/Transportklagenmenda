Vedtak i Transportklagenemnda - Fly

Sammendrag

Refusjon av skatter og avgifter for ubenyttet billett.

Dato
22.02.2012

Saksnummer
306/10F

Tjenesteyter
Ryanair

Refusjon av skatter og avgifter for ubenyttet billett.

Klager har i det vesentlige anført:

Klager skulle reise T/R Torp, Sandefjord - Stansted, London. Klager ble syk og avbestilte sin
billett. Hun fikk refundert billettens pris, minus skatter og avgifter, fra sitt forsikringsselskap.
Forsikringsselskapet har bedt klager om å ta kontakt direkte med Ryanair for refusjon av
skatter og avgifter, som utgjør NOK 320. Klager har sendt faks og brev 14. mai til Ryanair uten
å få svar.

Klager krever beløpet tilbakebetalt.

Ryanair har ikke svart på nemndas henvendelse.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Ryanair ved nemndas brev av 7. oktober 2010. Ryanair har ikke
avgitt uttalelse til nemnda. Nemndas avgjørelse treffes på bakgrunn av de foreliggende
opplysninger.

Myndigheter og flyplasser pålegger flyselskap å kreve inn skatter og avgifter per reisende
passasjer. Flyselskapet inkluderer skattene og avgiftene i sine billettpriser. Disse skattene
og avgiftene kreves bare fra flyselskapet når passasjeren faktisk velger å reise. Dersom
passasjeren ikke benyttet seg av sin planlagte reise, har passasjeren rett til å få refundert slike
offentlige skatter og flyplassavgifter fra flyselskapet.

Nemnda anbefaler på denne bakgrunn at Ryanair refunderer klager NOK 320.

Vedtak:

Flyklagenemnda anbefaler at Ryanair refunderer klager NOK 320.

Vedtaket var enstemmig.

Nemnda hadde slik sammensetning ved behandling av saken: &gt;

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines