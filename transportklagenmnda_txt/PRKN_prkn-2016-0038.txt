Vedtak i Pakkereisenemnda

Sammendrag

Krav om refusjon av flytillegg etter endring av flytype.

Dato
10.11.2016

Saksnummer
38/16P

Tjenesteyter
Star Tour AS

Saken gjelder:

Krav om refusjon av flytillegg etter endring av flytype.

Klager har i det vesentlige anført:

Klager bestilte en reise for 2 personer til Hotel Mai Khao Lak i perioden 16.02.16 - 03.03.16. På
Thomson Airways TOM562 betalte klager et flytillegg på kr 500 per person, totalt kr 1.000 tur/
retur Phuket for å sitte på Comfort Class.

Klager krever tilbakebetaling av flytillegget da Star Tours flyoperatør byttet flytype og de ikke
har oppgraderte klasser på den nye flytypen. Klager finner det urimelig at hun skal betale for
oppgradering når det i praksis ikke var en oppgradering.

Klager betalte mer enn de andre passasjerene som satt i den samme delen av flyet da de ikke
betalte flytillegget for Comfort Class.

Klager mener Star Tour har ført henne bak lyset da de ved bestilling ikke opplyste om at man
risikerer å ikke få oppgradert klasse, selv om man betaler for det, dersom det skjer et flybytte.

At det ville vært dyrere billetter I utgangspunktet dersom det var kjent at flytypen var
Dreamliner, mener klager ikke et argument som er relevant I denne sammenhengen,
ettersom det ikke var kjent at flytypen skulle bli Dreamliner.

Klager opplevde at hun betalte kr 1.000 mer for flyreisen enn det hennes medpasasjerere
gjorde, uten at hun fikk noe ekstra for de pengene.

Klager krever et prisavslag på kr 1.000.

Det vises for øvrig til klagers brev.

Star Tour har i det vesentlige anført:

Star Tour informerer om årsaken til endringen av flytypen på flyvningen til Phuket:

I desember 2015 ble det klart at Russland ikke kom til å gi Thomson Airways
overflyvningstillatelser. Slike tillatelser gis bare for kortere perioder av gangen, og det ble
klart at Star Tours avganger 05.01 og 19.01 måtte endres. Løsningen ble at alle Thomsons
flyvninger østover til Thailand måtte fly utenom Russland, og dette medførte store problemer
i logistikken. Opprinnelig flytype, B767, ville få problemer med dette pga. omveien, og man
måtte vurdere om man skulle gå for mellomlanding med ev. crew-bytte eller om det lot seg
gjøre å bytte til en annen flytype: Boeing 787- Dreamiliner.

Dette siste ble vurdert å være det mest fornuftige og praktisk løsbare. Derfor ble alle Star
Tours langdistansefly byttet om. Dreamlineren, som opprinnelig skulle ha flydd vestover til
bl.a. Mexico og karibiske øyer, ble satt inn på Thailand-rutene, og Star Tour måtte i stedet
benytte Boeing 767-300-maskinene vestover. Slik måtte hele deres langdistanseprogram
i januar endres mens de håpet at problemene med Russland skulle ordne seg. Så skjedde
dessverre ikke, og de måtte derfor endre alle sine langdistansefly i februar også. Beskjeden
om dette ble sendt til klager på e-post den 13. januar, og bestillingen ble så endret av Star
Tour den 14. januar.

Klager hadde bestilt plass i Blue Comfort Class på B767. Dette er mellomklassen av de
tre flyklassene: Premium Class, Blue Comfort Class og Economy Class, mens Star Tours
Dreamliner-fly bare har to forskjellige flyklasser: Premium Class og Dreamliner-Class.
Dreamlineren er en flytype som er helt ny. Star Tours fly er bare 1-2 år gamle. Boeing 767-
maskinene er derimot mellom 30 og 20 år gamle.

Det meste er bedre på et Dreamliner-fly enn en Boeng 767. Når det gjelder Dreamliner Class,
så har gjester samme service og comfort som på Blue Comfort Class og det er også samme
gode beinplass (33-34 tommer). Klager har betalt kr 500 per person for opprinnelig å sitte i
Blue Comfort Class. Det som inngår i denne avtalen av service og comfort har hun også fått
i Dreamliner Class. Star Tour mener at hun har fått det bedre i Dreamliner Class enn i Blue
Comfort Class.

Star Tour nevner også at passasjerer som ikke hadde betalt noe ekstra i Economy Class på
Boeng 767 også fikk Dreamliner Class, ettersom det på Dreamliner maskinen kun finnes
to klasser. Da Star Tour flyttet alle sine passasjerer fra B767 til B787 Dreamliner, fikk alle
passasjerene fra økonomiklassen også Dreamliner Class. Star Tour kunne ikke kreve at disse
passasjerene betalte det nye flytillegget. De kundene som bestilte på denne avgangen etter at
Star Tour endret flytype måtte betale kr 1.200 per person i flytillegg for Dreamliner Class.

Star Tour mener at klager har fått det som inngår i avtalen med klager og at hun har fått en
bedre flyreise ved å fly Dreamliner. Star Tour mener at en reise med Dreamliner klart er å
foretrekke fremfor å fly en B767.

Star Tour har «flytende priser» på reisene, noe som medfører at deres gjester kan betale ulikt
pris for likeverdige reiser.

Star Tour kan ikke etterkomme klagers ønske om prisavslag.

Det vises for øvrig til brev fra Star Tour.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Nemnda legger til grunn at det er ubestridt mellom partene at klageren har betalt kr 500 mer
pr. sete enn de medpassasjerene som bestilte reise på samme tid, men som ikke bestilte
Comfort Class. Etter at flytypen ble endret, fikk alle Comfort Class-standard, ettersom dette
var vanlig standard på flytypen Dreamliner.

Ut fra prinsippet om at like tilfelle bør behandles likt, finner nemnda at klageren bør få
tilbakebetalt det tillegget hun betalte. Det er etter nemndas syn ikke rimelig at hun skal betale
mer enn de medpassasjerene som bestilte og betalte reisen før det ble klart at flytypen måtte
endres på grunn av logistikkproblemer.

Vedtak:

Pakkereisenemnda anbefaler at klageren får tilbakebetalt kr 1.000.

Vedtaket er enstemmig.