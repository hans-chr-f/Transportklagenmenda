Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
15.01.2016

Saksnummer
0556/15F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Trondheim til Oslo den 1. mars 2015 kl. 13:20 med DY759. Avgangen ble
kansellert grunnet streik. Klager forklarte hun måtte reise på grunn av jobb, og fikk beskjed
om at hun kunne kjøpe ny billett med annet selskap og deretter søke refusjon. I ettertid vil
ikke Norwegian refundere klagers ekstrautgifter til ny billett.

Norwegian billett kroner 899

SAS billett kroner 2&nbsp;349

Differanse kroner 1&nbsp;450.

Klager krever refusjon av prisdifferansen mellom opprinnelig og ny billett, kroner 1&nbsp;450.

Det vises for øvrig til klagers brev.

Norwegian har i det vesentlige anført:

DY759 ble kansellert som følge av pilotstreik. Det vises til fremlagt dokumentasjon. Klager
valgte å kjøpe ny flybillett med annet selskap til en høyere verdi enn lavprisbilletten hun
opprinnelig hadde. Det går mange tog mellom Trondheim og Oslo hver dag. Klager fikk
melding om kanselleringen kl. 08:45 og hadde derfor en lang rekke togavganger hun kunne
velge.

Dersom klager hadde fulgt tapsbegrensningsplikten og valgt det rimeligste alternativet
tilgjengelig, hadde hun kommet seg til Oslo på et tidligere tidspunkt, enn ved å ta et fly med
SAS om kvelden som kostet 150 % mer enn opprinnelige billett.

Norwegian har refundert klagers ubenyttede billett, men kan ikke imøtekomme hennes krav
utover dette.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda finner det på bakgrunn av de foreliggende opplysninger mest sannsynlig at
klagers flygninger ble kansellert på grunn av streiken. Nemnda finner det videre godtgjort
at kanselleringene ikke kunne vært unngått selv om alle rimelige tiltak var truffet.
Kanselleringene gir etter dette ikke rett til standarderstatning. Det er heller ikke krevet.

Ved kansellering plikter Norwegian å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Norwegian
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Klager har opplyst at hun var i kontakt med Norwegians kundeservice der hun fikk beskjed
om at hun kunne bestille billett med SAS og deretter søke refusjon. Norwegian finner ikke
opplysninger om dette i klagers bestillingshistorikk.

Klagers hadde flygning med Norwegian kl. 13.20. Selv om informasjon om kanselleringen
ble gitt om morgenen er det ingen opplysninger som tilsier at klager hadde anledning til å
reise på et tidligere tidspunkt. Om hun ikke hadde kunnet reise tidligere, ville annen alternativ
transport med tog/buss ha medført store forsinkelser og muligens også utgifter til hotell og
mat. (Klager er bosatt i Oslo.)

Etter omstendighetene finner nemnda etter en samlet vurdering å anbefale at Norwegian
erstatter klagers ekstrautgifter.

Vedtak:

Transportklagenemnda-fly anbefaler at Norwegian erstatter klagers ekstrautgifter.

Vedtaket var enstemmig.