Vedtak i Transportklagenemnda - Fly

Sammendrag

Krav om erstatning av påførte utgifter etter forsinkelse som følge av streik.

Dato
27.08.2010

Saksnummer
301/09F

Tjenesteyter
Norwegian Air Shuttle ASA

Krav om erstatning av påførte utgifter etter forsinkelse som følge av streik.

Klager har i det vesentlige anført:

Klager skulle reise 23. oktober 2009 kl 18.15 fra Warszawa til Oslo. Flyet tok ikke av før kl 22.15
ca 4 timer forsinket og landet ca kl 00.15 den 24. oktober. Klager hadde videreforbindelse
med SAS fra Oslo til Kristiansund 23. oktober kl 21.45. På grunn av forsinkelsen rakk ikke
klager denne videreforbindelsen til Kristiansund. Klager måtte ta inn på hotell. Dette påførte
ham ekstrautgifter, slik at ikke hadde nok penger til å fly  med SAS til Kristiansund. Klager
måtte kjøpe billett fra Oslo til Molde 24. oktober. For å komme seg til Kristiansund fikk han
skyss med venner i bil.

Da forsinkelsen oppsto i Warszawa ble klager ikke informert om årsaken til forsinkelsen,
han fikk ei heller noen informasjon om sine rettigheter ved forsinkelse, selv om han aktivt
oppsøkte Norwegian kontor i terminalen og ved gaten.

Klager fikk den 25. oktober fikk vite at forsinkelsen 23. oktober skyltes en streik. Denne var
varslet i god tid. Norwegian kunne ha gjort tiltak for å unngå denne forsinkelsen. Klager kan
dokumentere at streiken var varslet offentligheten i alle fall så tidlig som 14. oktober 2009.

Klager ønsker å få dekket sine påførte utgifter på kr 1.587 som følge av denne forsinkelsen
eller en gratis reise med Norwegian tilsvarende dette beløpet.

Norwegian har i det vesentlige anført:

Det ble den 23. oktober 2009 varslet om streik hos flygelederne i Italia. Varslet ble sendt ut
til alle ansatte i Norwegian, samt alle som representerer Norwegian. Meldingen ble sendt ut
fredag 23. oktober 2009 kl 06.25. Ny melding om ny informasjon om streiken ble sendt ut til
samme mottakere, 23. oktober 2009 kl 12.23.

Meldingen beskriver tilsanden på Roma flyplass etter at luftrommet åpnet igjen etter at
streiken var over, med forklaring på at avgangene etter dette tidspunkt ikke var avviklet
grunnet demonstrasjoner på flyplassen i Roma, i tillegg til forsinkelser i avviklingen av generell
flytrafikk som følge av streiken.

En streik er per definisjon en aksjon som er ment for å fremme en spesiell sak, og nyheten
vil som regel komme kort tid før selve aksjonen, for å ramme flest mulig. Norwegian har ikke
visst om denne streiken i forkant av den 23. oktober 2009.

Klagers avgang DY2027 til Oslo den 23. oktober 2009 ble forsinket med 3 timer og 55
minutter. Dette flyet startet dagen med å fly fra Warszawa til Stavanger, deretter retur
til Warszawa, uten forsinkelser. Videre skulle det fly fra Warszawa til Roma, med oppsatt
avgangstid kl 11.40. flyet ble forsinket grunnet streiken, men ikke kansellert, da det var
usikkert hvor lenge restriksjonene i luftrommet ville vare. flyet tok av eter 2 timer og 40
minutter. Neste avgang for denne maskinen var retur fra Roma til Warszawa. denne avgangen
ble også forsinket, grunnet streiken og restriksjonene i luftrommet over Italia.

Klagers avgang DY2027 hadde original avgangstid kl 18.15. Denne ble forsinket som følge av
streiken av flygelederne denne dagen, som lammet opererende flytrafikk ut og inn av Italia,
i tillegg til demonstrasjoner på flyplassen i Roma som hindret flytrafikken og avviklingen av
generell flytrafikk etter at luftrommet over Italia åpnet igjen, se Norwegians vedlegg 3.

Klager mener i sin henvendelse at Norwegian burde gjort nødvendige tiltak for å varsle
passasjerer, i tillegg til å finne alternativ reiserute. Siden streiken omhandlet flygeledere så
ble hele Italia rammet og ville en alternativ reiserute betydd at passasjerene ville måtte bli
fraktet til nærmeste land for å bli fraktet hjem. Det ville ikke vært en løsning Norwegian ville
valgt, da dette ville forårsaket en enda større forsinkelse for deres passasjerer, og i deres øyne
blitt ansatt som dårlig service. I de tilfeller der det oppstår streik, vil det alltid forekomme en
venteperiode for man vet aldri hvor lenge en streik vil vedvare.

I henhold til EU forordningen, som gjelder fra 17. februar 2005, er flyselskapene unntatt fra
videre kompensasjon hvis årsaken til forsinkelsen, eller kansellering, er uforutsette forhold
som forhindrer flyvningen.

I Europaparlamentets- og Rådsforordningen (EF) nr 261/2004 av 11. februar punkt 14 står
følgende:

På samme måte som under Montreal-konvensjonen bør luftfartsselskapene
forpliktelser være begrenset eller bortfalle i tilfeller der en hendelse er forårsaket
av ekstraordinære omstendigheter som ikke kunne vært unngått selv om alle
rimelig tiltak var truffet. Slike omstendigheter kan særlig inntreffe med politisk
ustabilitet, værforhold som gjør det umulig å gjennomføre den berørte flygningen,
sikkerhetsrisiko, uforutsette mangler ved flysikkerheten og streiker som påvirker
driften til det transporterende selskap.»

Norwegian tar ikke ansvar for videre forbindelser for de reisende med andre transportselskap
eller flyselskap, dette står beskrevet under deres regler og vilkår, og disse er bekreftet lest og
akseptert av klager ved bestilling.

Denne forsinkelsen var utenfor Norwegians kontroll og de mener at de har gitt klager et godt
tilbud ved å tilby å dekke utgifter til mat som han hadde i ventetiden, mot innsendelse av
originale kvitteringer. Vanlig prosedyre er at det deles ut matkuponger ved en forsinkelse etter
to timer, om dette ikke forsinker avgangen ytterligere. Dette ble ikke gjort her da det ikke ble
ansett som tid til dette.

Norwegian avviser klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf EU forordning 261/2004 artikkel 5.

Nemnda legger på bakgrunn av de foreliggende opplysninger til grunn at forsinkelsen
skyldtes ringvirkninger av flygelederstreiken i Italia. Dette er et forhold som må anses som en
ekstraordinær omstendighet. Nemnda finner det sannsynlig at Norwegian ikke kunne unngå
forsinkelsen selv om alle rimelige tiltak var truffet.

Forsinkelsen gir etter dette ikke rett til erstatning etter EU forordningen. Forsinkelsen gir
heller ikke rett til erstatning etter luftfartsloven § 10-20 da nemnda finner det sannsynlig
at Norwegian har tatt alle forholdsregler som med rimelighet kan kreves for å unngå
forsinkelsen.

Avreisen fra Warszawa ble forsinket med ca 4 timer. Norwegian plikter i henhold til EU
forordning 261/2004 artikkel 6 jf artikkel 9 å tilby den reisende måltider og forfriskninger
som står i rimelig forhold til ventetiden. Norwegian har tilbudt å dekke utgifter til mat mot
innsendelse av originale kvitteringer.

Nemnda er enig i at Norwegian plikter å refundere klagers dokumenterte utgifter til
mat. Dersom klager ikke er i besittelse av kvitteringer anbefaler nemndas flertall,
lederen og forbrukernes representanter at han gis en erstatning på kr 125.

Nemndas mindretall, flyselskapenes representanter mener klager må dokumentere
utgifter til mat og drikke, og er uenig i at det skal utbetales kr 125 dersom klager ikke
kan dette.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagers dokumentert utgifter til mat,
alternativt kr 125 dersom utgiftene ikke kan dokumenteres.

Vedtaket er avsagt med den dissens som fremgår.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA