Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
31.10.2016

Saksnummer
1105/15F

Tjenesteyter
Swiss Int Air Lines

Klager har i det vesentlige anført:

Klager skulle reise fra Oslo til Hong Kong via Zürich den 29. mars 2015. Flygningen Oslo-Zürich
ble forsinket slik at klager ikke rakk videreforbindelsen til Hong Kong. Klager ble omrutet og
ankom Hong Kong om lag ett døgn forsinket.

Klager krever standard EU-kompensasjon på 600 euro per person.

Klager booket om hjemreisen slik at de kunne bli i Hong Kong like mange dager som planlagt.
Klager måtte betale 748 CHF for dette. Beløpet kreves refundert.

Klager krever videre erstattet utgifter til forhåndsbetalt hotell i Hong Kong for den natten de
ikke fikk benyttet hotellet pga. forsinkelsen. Klager krever også erstattet utgifter de ble påført
det ekstra døgnet i Hong Kong.

Swiss Int. Air Lines har i det vesentlige anført:

LX 1217 fra Oslo til Zurich 29. mars 2015 ble forsinket på grunn av vanskelige værforhold i
Zürich. Flyet skulle tatt av kl. 19:40, men tok av kl. 20:38. Forsinkelsen ble på mindre enn to
timer. Dette er et forhold utenfor Swiss Int. Air Lines kontroll. Forsinkelsen gir således ikke rett
til erstatning etter EU-forordningen.

Det ble tilbudt overnatting, måltider og forpleining til passasjerene som ble berørt.

Swiss Int. Air Lines er ikke ansvarlig for kostnader som oppsto etter ankomst til Hong Kong.

Swiss Int. Air Lines kan ikke imøtekomme klagers krav om standarderstatning og
kompensasjon for overnatting og ombooking

Det vises for øvrig til Swiss Int. Air Line sitt brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Oslo
ble forsinket slik at klager ikke rakk videreforbindelsen fra Zürich til Hong Kong. Klager ankom
Hong Kong om lag ett døgn forsinket.

Forsinkelse som medfører at passasjerene kommer frem til det endelige bestemmelsesstedet
(her Hong Kong) mer enn tre timer etter det planlagte ankomsttidspunktet gir rett til
erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Nemnda
viser til EU-forordning 261/2004 artikkel 6 jf. artikkel 7, jf. artikkel 5, jf. EU-domstolens
avgjørelser i sak Sturgeon-Condor av 19. november 2009 (C-402/07) og i sak Nelson m.fl. av
23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av den dokumentasjonen Swiss har fremlagt til grunn at
flygningen ble forsinket som følge av vanskelige værforhold i Zürich. Nemnda viser til
fremlagte logger, herunder det aktuelle flyindivids flygninger forut for avgangen fra Oslo.
Nemnda er av den oppfatning at dette er å anse som en ekstraordinær omstendighet
i forordningens forstand. Nemnda finner videre godtgjort at forsinkelsen ikke kunne
vært unngått selv om alle rimelige tiltak var truffet. Forsinkelsen gir således ikke rett til
standarderstatning etter EU-forordningen.

Forsinkelsen medførte at klager ikke fikk benyttet første døgn av forhåndsbetalt hotell i
Hong Kong. Klager ble også påført utgifter til endring av returbilletter mv. Swiss er i henhold
til luftfartsloven § 10-20 ansvarlig for tap som følge av forsinkelse, med mindre selskapet
godtgjør at det har tatt alle forholdsregler som med rimelighet kan kreves for å unngå tapet,
eller dette ikke har vært mulig for dem. Nemnda er av den oppfatning at det ikke var mulig for
Swiss å unngå forsinkelsen, jf. ovenfor. Swiss er således ikke ansvarlig for de utgifter klager ble
påført.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.