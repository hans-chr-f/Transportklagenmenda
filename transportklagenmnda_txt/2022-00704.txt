Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
30.05.2022

Saksnummer
2022-00704

Tjenesteytere
Turkish Airlines

Klager har i det vesentlige anført

Klager reiste fra Oslo til Tehran via Istanbul den 10. april 2022. Ved ankomst Tehran
oppdaget klager at hans innsjekkede koffert var skadet. Han tok bilder av skaden, og
kontaktet Türkish Airlines dagen etter via flyselskapets nettside for å kreve erstatning.
Klager ble avvist med den begrunnelse at han ikke hadde rapportert skaden direkte ved
ankomst. 

Kofferten ble kjøpt i juli 2020 til kroner 5 199. 

Klager krever sin skadde koffert erstattet.

Tjenesteyterne har i det vesentlige anført
Türkish Airlines kan ikke vurdere klagers krav, da han ikke kan fremlegge en
skaderapport (PIR) som man mottar på flyplassen ved ankomst når man rapporterer
skadet bagasje. Uten at passasjerene gjør dette, har ikke Türkish Airlines noen mulighet
til å vurdere skaden.

Nemnda bemerker

Klager hevder hans koffert ble skadet mens den var i flyselskapets varetekt.  

I henhold til Luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.  

Passasjeren må klage til flyselskapet innen 7 dager, men da er det passasjeren som
har bevisbyrden. Med bevisbyrde menes det at det er passasjeren som må bevise at
kofferten ble skadet mens den var i flyselskapets varetekt. 

Det er vanskelig for passasjerer å føre bevis for at skaden har oppstått mens kofferten
var i flyselskapets varetekt.

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at klager har sannsynliggjort at
skaden skjedde i flyselskapets varetekt. Det vises til bildene av den skadde kofferten som
er tatt på flyplassen. 

Kofferten kostet 5199 kroner og ble kjøpt i juli 2020, og var dermed i underkant av to år
på avreisetidspunktet. I tråd med nemndspraksis gjøres det et skjønnsmessig fradrag
for alder og slitasje med 10 % per år. Nemnda anbefaler derfor at flyselskapet betaler ut
4160 kroner til klager.  

Mindretallet, bransjerepresentantene, mener klager ikke har oppfylt bevisbyrden
ettersom det ikke ble opprettet PIR ved ankomst. 

Vedtaket er fattet med dissensen som fremgår over.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Turkish Airlines betaler 4160 kroner til klager.