Vedtak i Transportklagenemnda - Fly

Sammendrag

Krav om refusjon av opprinnelige billetter og nye billetter som følge av
ruteendring. Klager har anført at de aldri ble informert om endringen.

Dato
17.11.2021

Saksnummer
2021-01025

Tjenesteytere
Norwegian Air Shuttle

Klager har i det vesentlige anført

Klager med reisefølge hadde bestilt en tur-returreise med Norwegian mellom Oslo
og Tromsø, med utreise den 17. juni 2021 og hjemreise den 21. juni 2021. Flyvningen
DY370 fra Oslo til Tromsø den 17. juni hadde opprinnelig planlagt avgang kl. 08.55. Klager
anfører at de aldri fikk beskjed om at avgangstiden for flyvningen ble flyttet 30 minutter
frem i tid.

Klager oppgir at de ble flyttet til ny avgang med Norwegian, kl. 15.30, men de kunne
ikke vente så lenge med å reise på grunn av planlagt videre reise fra Tromsø. De valgte
derfor å kjøpe nye billetter med SAS, slik at de reiste fra Oslo kl. 09.55. Klager kansellerte
deretter reisen med Norwegian-flyvningen kl. 15.30. Returbillettene med Norwegian fra
Tromsø til Oslo benyttet de imidlertid som planlagt.

Klager krever refusjon av de opprinnelige billettene med Norwegian og de nye billettene
med SAS.

Tjenesteyterne har i det vesentlige anført
Seks uker før avreise, den 5. mai 2021, ble det foretatt en ruteendring.

Passasjeren ble informert om ruteendringen og mottok informasjon den 5. mai 2021,
samme dag som ruteendringen skjedde, og i tillegg den 19. mai 2021 og 2. juni 2021. Det
vises til fremlagt dokumentasjon på sendt e-post og SMS og informasjon fra passasjerens
bestilling.

Det er passasjerens ansvar å registrere korrekt informasjon i bestillingen sin.

Det vises til Norwegians generelle befordringsvilkår:

«6.2 Personopplysninger:
6.2.1 En e-post adresse og et mobilnummer må oppgis ved Bestilling. Denne
informasjonen må være korrekt da dette er vår eneste mulighet til å få kontakt med
deg.»

Dersom det skjer en feil ved bestilling, har man mulighet til å avbestille innen fire timer.

Norwegian sendte e-post og SMS i henhold til det som var registrert i klagers bestilling.
Det vises til fremlagt informasjon fra klagers bestilling.

Det følger av EU-forordning 261/2004 artikkel 5 punkt 1 bokstav c at passasjerer har
krav på standarderstatning ved kanselleringer, med mindre de blir informert om
kanselleringen to uker før avgang, jf. underpunkt (i). Passasjerene ble i dette tilfellet
informert om ruteendringen seks uker før avreise.

På dette grunnlaget imøtekommes ikke kravet om standarderstatning.

Nemnda bemerker

Klager har anført at avgangen til flyvningen DY370 den 17. juni 2021 ble fremskyndet
med 30 minutter. Norwegian har ikke bestridt dette, og nemnda legger således dette til
grunn.

Ruteendringer forekommer fra tid til annen. De fleste flyselskaper, herunder Norwegian,
forbeholder seg retten til ruteendring i sine alminnelige vilkår. En ruteendring innebærer
en kansellering av en avtalt flyvning jf. fast nemndspraksis. Kansellering gir grunnlag
for standarderstatning etter EU-forordning 261/2004 artikkel 5 og 7, med mindre
flyselskapet kan bevise at passasjeren har fått informasjon om endringen minst to uker
før planlagt avgangstid.

Det er omtvistet mellom partene om klager fikk beskjed om ruteendringen. 

Nemnda mener at Norwegian i dette tilfellet har fremlagt tilstrekkelig dokumentasjon
til at det er sannsynliggjort at det ble sendt beskjed om ruteendringen mer enn to uker
før avgang. Nemnda kan således ikke se at klager har rett på standarderstatning i dette
tilfellet. 

Ved kansellering har passasjeren valget mellom omruting eller refusjon. Norwegian
har i dette tilfellet kun tilbudt klager omruting. Norwegian har derfor ikke oppfylt
sine forpliktelser etter forordningen. Klager vil etter nemndas syn derfor ha sitt krav
om refusjon i behold. Nemnda mener derfor at Norwegian må refundere klagers
opprinnelige billetter med Norwegian fra Oslo til Tromsø. 

Når det gjelder billettene med SAS har klager ikke krav på dekning av disse. Klager skal
ikke reise gratis. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian refunderer klagers opprinnelige billetter
med Norwegian fra Oslo til Tromsø.