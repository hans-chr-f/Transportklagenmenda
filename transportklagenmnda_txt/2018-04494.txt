Vedtak i Transportklagenemnda - Fly

Sammendrag

Krav om standardkompensasjon ved kanselleringer. Flyselskapet
har utbetalt erstatning til andre klagere på samme flyvning.

Dato
28.11.2019

Saksnummer
2018-04494

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY170 fra Bergen (BGO) til Trondheim
(TRD) 29. juli 2018 kl. 17.35. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY170 fra Bergen til Trondheim 29. juli 2018 ble kansellert.
Bakgrunnen for kanselleringen var at forutgående flyvning til Krakow med samme
flymaskin måtte omdirigeres til Rzeszów i Polen for å etterfylle drivstoff. Dette skyldtes
dårlige værforhold i Krakow. Omdirigeringen medførte dessuten at personalet måtte ha
sin pålagte hvile, og dette fikk konsekvenser for den etterfølgende ruteplanen. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Sekretariatet traff vedtak i saken i henhold til transportklagenemndforskriften § 5-8 den
28. november 2019. Vedtaket ble meddelt klagers representant. Klagers representant
anmodet om at saken skulle behandles av nemndsleder i henhold til § 5-8 annet ledd.
Representanten viste i denne forbindelse til at fem andre saker i Transportklagenemnda
vedrørende samme flyvning hadde blitt forlikt av Norwegian. Selskapet hadde med andre
ord avvist klagers krav om erstatning via sin kundeservice, men valgte å imøtekomme
klagers krav når saken ble sendt inn til Transportklagenemnda. De fem sakene
klageselskapet har henvist til, er derfor ikke nemndsbehandlet. 

Nemndsleder besluttet 13. januar 2020 at saken skulle behandles av nemnda.

Det ble i samlet nemnd truffet slikt vedtak:

Forsinkelse gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

I dette tilfellet skyldtes forsinkelsen kraftig tordenvær på forutgående flyvning til
Krakow, og værforholdene gjorde at man vurderte at det ikke var sikkert å lande der.
Flyvningen ble derfor omdirigert til Rzeszow, hvor det ble etterfylt drivstoff. Det vises til
dokumentasjon som viser dette. Dette førte til en forsinkelse som gjorde at mannskapet
gikk ut på tid i forhold til lovpålagt hviletid. Neste flyvning mellom Bergen og Trondheim
måtte derfor kanselleres.

Nemnda mener at de ovennevnte værforhold må anses som en ekstraordinær
omstendighet i forordningens forstand, og at følgeforsinkelsen ikke kunne vært unngått
selv
om alle rimelige tiltak var truffet. Forsinkelsen gir etter dette ikke rett til
standarderstatning.

Vedtak

Transportklagenemnda - fly anbefaler ikke at klager gis medhold.