Vedtak i Transportklagenemnda - Fly

Sammendrag

Krav om erstatning etter kansellering som følge av stengt luftrom pga askeskyen fra Island.

Dato
04.09.2013

Saksnummer
270/10F

Tjenesteyter
Norwegian Air Shuttle ASA

Krav om erstatning etter kansellering som følge av stengt luftrom pga askeskyen fra Island.

Klagere har i det vesentlige anført:

Klagere skulle returnere fra Dublin til Oslo 16. mai 2011 med DY1363 kl 08:55 og videre 17.
mai fra Oslo til Evenes med DY238 kl 20:30.

På grunn av stengt luftrom som følge av aske ble klagernes flygning fra Dublin kansellert.
Klagerne ble booket om til flygning den 18. mai fra Dublin til Oslo.

Da klagerne kom til Oslo 18. mai var flyene videre til Evenes den dagen fullbooket.

Klagerne var i kontakt med Norwegian for å innhente opplysninger om hvordan de skulle
forholde seg. Norwegian opplyste at de ville dekke klagenes kostnader i forbindelse med
kost og losji. Klagerne spurte spesifikt om privat overnatting. Svaret var entydig og greit:
Norwegian kunne dekke klagernes kostnader etter statens satser om klagerne valgte å bo
privat, samt kostnader knyttet til transport og tapt arbeidsfortjeneste. Klagerne forholdt seg
til dette og tenkte også at i forhold til kost og losji, så sparte de Norwegian for kostnader ved å
bo privat.

Klagere overnattet i Oslo privat. Klagere fikk muntlig beskjed fra Norwegian på Gardermoen
om at de kunne søke refusjon på kostgodgjøring etter statens satser for den private
overnattingen samt kost. Klagerne ønsker også refusjon for parkeringsavgift på Evenes
Lufthavn og tapt arbeidsfortjeneste.

Klagerne krever refundert i alt kr 8.559,70. Det vises for øvrig til klagers brev.

Norwegian har i det vesentlige anført:

På grunn av aske situasjonen ble klagere booket om kostnadsfritt til bestemmelsesstedet. De
fikk også dekket hotell overnatting i Dublin, samt transport til og fra flyplass både i Dublin og i
Oslo.

Norwegian finner krav om refusjon av kostgodtgjørelse og privat overnatting for urimelig.
Klager kan ikke dokumentere at de har hatt utgifter til verken overnatting eller kost.

Norwegian kan ikke dekke udokumenterte utgifter. Norwegian har aldri praktisert at privat
overnatting dekkes mot statens satser. Norwegian bestrider derfor klagers påstand om at de
fikk informasjon om at privat overnatting skulle dekkes i henhold til statens satser.

Klagere krever også erstatning for tapt arbeidsfortjeneste og parkeringsavgift. I EU
forordningen nr 261/2004 står det følgende:

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør
det umulig å gjennomføre den berørte flygingen, sikkerhetsrisiko, uforutsette mangler ved
flysikkerheten og streiker som påvirker driften til det transporterende luftfartsselskap».

Norwegian avviser på bakgrunn av dette krav om refusjon av tapt arbeidsfortjeneste og
parkerings avgift, samt refusjon av kostgodtgjørelse og privat overnatting i Oslo.

Nemnda bemerker:

Nemnda legger på bakgrunn av de foreliggende opplysninger til grunn at klagerne som følge
av stengt luftrom pga askeskyen fra Island bl.a. ble omrutet fra Oslo til Harstad. Ny flygning
ble 19. mai. Klagerne ankom Oslo 18. mai. Norwegian har forut for dette tidspunkt dekket
klagernes utgifter i Dublin.

Norwegian pliktet i den foreliggende situasjon å tilby passasjerene gratis måltider
og forfriskninger som står i rimelig forhold til ventetiden. De pliktet videre å tilby
hotellinnkvartering samt reise til og fra hotellet. Klagerne var kjent med sine rettigheter etter
oppholdet i Dublin.

Klagerne valgte å bo privat etter at de hadde fått opplyst av en Norwegian-ansatt at de ville
få dekket overnatting og mat etter statens satser samt tapt arbeidsfortjeneste. Nemnda
finner ikke grunn til å tvile på at klagerne fikk denne informasjonen. Det fremgår imidlertid av
klagernes brev av 21. mai 2010 at vaktsjefen ba klagerne dokumenter sine utgifter.

Klagerne hadde i den foreliggende situasjon rett til refusjon av faktiske utgifter til mat
og hotell. Etter nemndas vurdering innebærer ikke dette det samme som rett til refusjon
etter statens satser. Klagerne hadde ikke rett til erstatning av tapt arbeidsfortjeneste eller
erstatning for utgifter til parkering da årsaken til at klagerne ikke kom hjem som avtalt, var
vulkanutbruddet på Island. Dette anses som force majeure og i silke tilfelle har man ikke rett
til erstatning av påløpte utgifter.

Nemnda finner etter omstendighetene ikke å legge vekt på feilinformasjonen som ble gitt av
den ansatte hos Norwegian. Nemnda viser til at det var en ny og uoversiktlig situasjon, og til
at det var til dels stor diskusjon i media og annet steds hvilke rettigheter passasjerene hadde.
Man kunne i denne situasjonen ikke uten videre legge til grunn opplysninger fra en tilfeldig
ansatt. Nemnda anbefaler at Norwegian dekker klagernes dokumenterte utgifter til mat og
forfriskninger.

Vedtak:

Flyklagenemnda anbefaler at Norwegian dekker klagernes dokumenterte utgifter til mat og
forfriskninger.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS