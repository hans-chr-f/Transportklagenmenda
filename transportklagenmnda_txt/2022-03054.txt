Vedtak i Transportklagenemnda - Fly

Sammendrag

Krav om refusjon av utgifter til egen omruting grunnet kansellering.

Dato
22.05.2023

Saksnummer
2022-03054

Tjenesteytere
KLM

Klager har i det vesentlige anført

Klager (fire passasjerer) hadde bestilt reise Trondheim-Amsterdam-Palma de Mallorca
med avreise den 2. juli 2022 gjennom KLM. Disse flybillettene kostet 10 894 NOK. Den 30.
juni 2022 får klager beskjed om at flyvningen Trondheim-Amsterdam har blitt kansellert.
For å sikre at klager kunne reise til destinasjonen der de også hadde forhåndsbetalt
for opphold, ønsket klager omruting til en ny flygning, enten med KLM eller et annet
flyselskap.

Klager logget seg inn på KLMs nettsider for å undersøke alternative flyvninger, men
ingenting var tilgjengelig før over en uke senere enn planlagt avreise. KLM kom ikke
med noe tilbud om omruting og var heller ikke tilgjengelig med kundeservice. Derfor
valgte klager den eneste muligheten som var tilgjengelig: å søke refusjon av opprinnelige
flybilletter og på egen hånd bestille alternativ flyvning med et annet flyselskap. Klager
gjorde mange forsøk med å ringe KLMs kundeservice, men alle anrop ble avsluttet
automatisk med beskjed om at KLM ikke hadde kapasitet til å besvare henvendelsen.

Klager kjøpte den 30. juni 2022 alternative flybilletter Trondheim-København-Palma de
Mallorca med ønsket avreisedato den 2. juli 2022. Disse flybillettene kostet 24 198 NOK
og ble kjøpt gjennom SAS.

Klager har mottatt standarderstatning på 4181 NOK per passasjer og fått refundert
kostnader til opprinnelige flybilletter.

Klager krever mellomlegget mellom alternative flybilletter med SAS og opprinnelige
flybilletter med KLM, altså 24 198 NOK - 10 894 NOK = 13 304 NOK.

Tjenesteyterne har i det vesentlige anført

KLM skriver at klager har mottatt kompensasjon i henhold til EU-forordning 261/2004 og
at de opprinnelige flybillettene har blitt refundert. Da KLM ikke lenger besitter penger
som tilhører passasjerene fordi flybillettene er refundert, er det ikke noe mer KLM
kan tilby passasjerene. KLM viser til et skjermbilde som viser at flybillettene har blitt
refundert.

KLM kan ikke refundere nye alternative flybilletter som er kjøpt med et annet flyselskap
når KLM allerede har refundert opprinnelige flybilletter.

Nemnda bemerker

Nemnda legger til grunn at flyvningen Trondheim-Amsterdam den 2. juli 2022 ble
kansellert den 30. juni 2022. Nemnda legger også til grunn at klager har fått utbetalt
standarderstatning og fått refundert kostnader til opprinnelige flybilletter med KLM.

Spørsmålet er om klager har krav på refusjon av mellomlegget mellom alternative
flybilletter med SAS og opprinnelige flybilletter med KLM, altså 24 198 NOK - 10 894 NOK
= 13 304 NOK.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8. Det følger av fast nemndpraksis og av EU-kommisjonens
tolkningsveileder til forordningen at klager kan kreve refusjon av utgifter til omruting
gjort på egen hånd dersom selskapets tilbud og assistanse ikke kan regnes som
tilstrekkelig etter forordningen.

Klager fikk ikke hjelp av KLM til å finne et omrutingsalternativ som passet. Det var viktig
for klager å nå destinasjonen på ønsket tid fordi de hadde forhåndsbetalt for opphold.
Klager kjøpte derfor ny flybillett Trondheim-København-Palma de Mallorca med SAS.
Klager fant altså nye flybilletter med et annet flyselskap som medførte at klager ville
ankomme Palma de Mallorca samme dag som opprinnelig reise. Nemnda minner også
om at omrutingsplikten omfatter også andre flyselskaper. Nemnda anbefaler derfor at
KLM refunderer mellomlegget mellom alternative flybilletter med SAS og opprinnelige
flybilletter med KLM.

Den refunderte billettkostnaden for opprinnelige flybilletter fra KLM kommer til fradrag
siden passasjeren ikke skal reise gratis. Nemnda legger til grunn at klager har fått
refundert 10 894 NOK for opprinnelige flybilletter. Det kostet 24 198 NOK å kjøpe
alternative flybilletter med SAS. Klager har dermed krav på mellomlegget mellom
alternative flybilletter med SAS og opprinnelige flybilletter med KLM, altså 24 198 NOK -
10 894 NOK = 13 304 NOK.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM refunderer klagers merkostnader til nye
flybilletter med SAS, det vil si 13 304 NOK.