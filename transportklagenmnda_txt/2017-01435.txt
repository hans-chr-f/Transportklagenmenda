Vedtak i Transportklagenemnda - Fly

Sammendrag

Krav om at Widerøe ikke kan forskjellsbehandle reisende med krav på honnør rabatt.

Dato
10.04.2018

Saksnummer
2017-01435

Tjenesteytere
Widerøe

Klager har i det vesentlige anført

Widerøe tilbyr honnør rabatt kun på sine anbudsflyplasser, det vil si fra flyplasser hvor
Widerøe mottar statsstøtte. 

Klager mener denne forskjellsbehandlingen må opphøre, og krever at dette blir pålagt
flyselskapet.

Tjenesteyterne har i det vesentlige anført
Det er staten ved Samferdselsdepartementet som legger ut anbud på mange flyruter i
Norge, da disse ikke er økonomisk lønnsomme for kommersiell drift. På disse rutene har
staten et krav om at det skal være honnørpriser. Honnør rabatt er halv pris av Full Flex
billetter. Widerøe viser til sine hjemmesider hvor denne informasjonen kommer frem. 

Widerøe har ulike økonomibilletter som også kan benyttes av pensjonister.

Nemnda bemerker

Samferdselsdepartementet legger ut anbud på mange flyruter i Norge da disse ikke er
økonomisk lønnsomme for kommersiell drift. På disse rutene, som har statsstøtte, har
staten stilt krav om at det skal være honnørpriser. 

Nemnda kan ikke se at selskapet er forpliktet til å ha de samme vilkårene på andre ruter.
Flyselskapene fastsetter selv prisene på sine ruter der de ikke er avtalemessig forpliktet
til noe annet, slik som for eksempel på anbudsrutene.

Vedtak

Transportklagenemnda - fly kan ikke anbefale at klager gis medhold.