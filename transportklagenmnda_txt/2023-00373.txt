Vedtak i Transportklagenemnda - Fly

Sammendrag

Krav om refusjon av ekstrautgifter grunnet kansellering.

Dato
12.09.2023

Saksnummer
2023-00373

Tjenesteytere
Austrian Airlines
Lufthansa German Airlines

Klager har i det vesentlige anført

Klager (fire personer) hadde bestilt flybilletter t/r Oslo - Barcelona for reise fredag 1.
juli 2022 med retur den 19. juli. Utreisen var med Austrian Airlines, og returen var med
Lufthansa. Pris NOK 8 862 t/r for fire personer.

Torsdag den 30. juni, kvelden før avreise, ble klager informert om at utreisen med
Austrian Airlines var kansellert. Klager ringte både Lufthansa og Austrian Airlines, men
det var ingen ledige fly de kunne bli ombooket til de nærmeste dagene. Det eneste
tilbudet klager mottok var et fly fra Gøteborg lørdag med overnatting i Romania og
ankomst Barcelona søndag ca kl 12. Det var for sent for klager, da klager hadde bestilt et
cruise fra Barcelona med avgang den 3. juli, og han måtte ankomme Barcelona senest 2.
juli. Det var derfor nødvendig å kjøpe nye flybilletter via Amsterdam inkludert overnatting
underveis. Dette medførte en del ekstra kostnader:

Ferge Larvik - Hirtshals NOK 4 060.
Drivstoff EUR 330 = NOK 3 432
Flybilletter NOK 17 790
Mat ca NOK 1 500
Hotell i Amsterdam NOK 1 807
Parkering i Amsterdam EUR 145,5 = NOK 1 513
Hotell i Bremen NOK 1 871
Hotell i Ålborg DKK 1 548 = NOK 2 143
Ferge Hirtshals - Langesund NOK 2 830

Totalt NOK 36 946.

Klager har i ettertid mottatt refusjon av de opprinnelige flybillettene NOK 8 862, og
standarderstatning med EUR 400 per person (til sammen NOK 16 537). 

Klager krever refusjon med NOK 36 946.

Tjenesteyterne har i det vesentlige anført
Lufthansa har ikke avgitt uttalelse til nemnda.

Austrian Airlines har i det vesentlige uttalt:

Austrian Airlines beklager at klagers flyvninger ble kansellert. Klager har mottatt
standarderstatning med EUR 400 per person, samt full refusjon av flybillettene. 

Austrian Airlines har tilbudt klager alternativ flyvning som han valgte å avslå. Klagers
kontrakt med Austrian Airlines ble da avsluttet. Austrian Airlines kan ikke imøtekomme
klagers krav om refusjon av ekstrautgifter.

Nemnda bemerker

Nemnda legger til grunn at klagers flyvninger med Austrian Airlines ble kansellert
under 7 dager før avreise, og at klager har mottatt standarderstatning fra flyselskapet i
henhold til EU-forordning 261/2004 artikkel 5 og 7, samt full refusjon av de ubenyttede
flybillettene.   

Klager krever også refusjon av ekstrautgifter med til sammen NOK 36 946. Til fradrag
kommer flybillettene som er refundert NOK 8 862, da klager ikke skal reise gratis.
Utestående beløp som kreves refundert er da NOK 28 084. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

I dette tilfellet ble klager tilbudt ombooking fra Gøteborg påfølgende dag lørdag 2. juli,
med overnatting i Romania og ankomst Barcelona søndag den 3 juli. Etter nemnda
syn er dette ikke å anse som snarest mulig. Klager har etter dette krav på refusjon av
mellomlegget mellom opprinnelige og nye billetter. Dette utgjør NOK 28 084.

Nemnda anbefaler etter dette at Austrian Airlines refunderer dette beløpet til klager. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Austrian Airlines refunderer NOK 28 084 til klager.