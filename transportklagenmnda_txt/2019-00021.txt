Vedtak i Transportklagenemnda - Fly

Sammendrag

Krav om standarderstatning for forsinkelse samt dekning av utgifter til nye billetter.

Dato
03.12.2019

Saksnummer
2019-00021

Tjenesteytere
SAS

Klager har i det vesentlige anført

Klager og hennes reisefølge (totalt to personer) skulle reise med SK319 fra Haugesund til
Oslo den 21. september 2018 og videre med SK1334 fra Oslo til Ålesund. Innkommende
fly fra Oslo til Haugesund var forsinket på grunn av været. Det resulterte i at de måtte
vente ca. fire timer før flyet tok av fra Haugesund og landet dermed sent i Oslo slik at de
mistet flyavgangen videre til Ålesund. De måtte overnatte i Oslo. Det var kraftig vind ,men
både Norwegian og Ryanair landet og lettet i denne perioden. De fikk ingen informasjon
om videre fly før de kom i skranken til SAS morgenen etter. De fikk fly videre til Ålesund kl
18.30 om kvelden, noe som ville medføre at de kom for sent til et arrangement som var
formålet med reisen . De kjøpte nye billetter med Norwegian kl 14.15. 

Klager krever standarderstatning på 250 euro pr. person i henhold til EU-forordning
261/2004 for forsinkelsen, samt erstattet utgiften på kr. 2718 til nye billetter med
Norwegian da omrutingen SAS tilbød dem var for sen.

Tjenesteyterne har i det vesentlige anført
Årsaken til at klagers flyvning SK319 ble forsinket var værforhold med svært sterk vind
som kom inn over sørlige deler av Skandinavia 21. og 22. september 2018. SAS viser til
fremlagt dokumentasjon og METAR rapport. 

Klager og hennes reisefølge landet sent på kvelden i Oslo og dermed var det ingen
senere avganger til Ålesund. De ble derfor booket om til første ledige SAS avgang dagen
etter kl. 18.30. Fordi dette var en lørdag hadde SAS bare to avganger, og den første gikk
kl. 11.25 med SK1314. På grunn av værsituasjonen, som førte til mye uregelmessigheter i
flytrafikken, var denne avgangen fullbooket. 

For at SAS skal være fritatt erstatningsplikten må årsaken til forsinkelsen være av
ekstraordinær art. SAS må i tillegg ha truffet alle rimelige tiltak for å unngå forsinkelsen.

I dette tilfellet var rotårsaken til forsinkelsen ekstremvær - noe som i henhold til EU-
forordning 2612004 er ekstraordinært. Hva gjelder kravet om å treffe rimelige tiltak anser
SAS det som tilstrekkelig og rimelig at klager ble booket om til første mulige alternativ
som var dagen etter. 

SAS kan ikke imøtekomme klagers krav om standarderstatning i henhold til EU-
forordning 261/2004 samt dekning av nye billetter i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett til
kompensasjon. Dette gjelder også for tilfeller hvor forsinkelsen medfører at passasjeren
mister en videreforbindelse på en gjennomgående billett, og dermed blir forsinket
over tre timer til sitt endelige bestemmelsessted. Dette gjelder imidlertid ikke dersom
flyselskapet godtgjør at forsinkelsen skyldes ekstraordinære omstendigheter som ikke
kunne vært unngått selv om alle rimelige tiltak var truffet. Det vises til EU-forordning
261/2004 artikkel 6 jf. artikkel 7 jf. artikkel 5 nummer 3 og EU-domstolens avgjørelser
i Sturgeon m.fl. mot Condor (C-402/07) og Nelson m.fl. mot Lufthansa (C-581/10 og
C-629/10).

Værforhold som påvirker flytrafikken ved at det ikke er mulig å lande / ta av, kan
være en ekstraordinær omstendighet som medfører at den reisende ikke har krav på
standarderstatning. Dette må vurderes konkret.  

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Dokumentasjonen flyselskapet har fremlagt viser at klagers flyvning ble forsinket som
følge av værforhold, nærmere bestemt uværet "Knud". Hendelsen gir således ikke rett til
standarderstatning.

Klager har fremsatt krav om refusjon av nye flybilletter med et annet flyselskap på kr
2718, fordi omrutingstilbudet ikke oppfylte kravet om omruting "snarest mulig" jf. EU-
forordning 261/2004 art 8 nr. 1 bokstav a). 

Når det gjelder vurderingen av flyselskapets omrutingstilbud, må det foretas en
helhetsvurdering, der flere forhold spiller inn, slik som tid, kostnader, tilgjengelig
transport og passasjerens individuelle behov for å ankomme til et bestemt sted til et
bestemt tidspunkt. Det bemerkes at omrutingsplikten ikke begrenser seg til flyvninger
med eget flyselskap. Passasjeren må imidlertid gi flyselskapet noe tid til å arrangere
omrutingen. Dersom passasjeren ikke gjør dette og kjøper billetter selv,  risikerer
passasjeren å måtte dekke utgiften selv.

Klager kjøpte flybilletter med en Norwegianflyvning som gikk litt over fire timer tidligere
enn omrutingstilbudet fra SAS.  Selv om klager i dette tilfellet hadde behov for å komme
tidligere frem, kan det ikke være avgjørende hensett til at det var helg og få flyvninger.
SAS har fremlagt dokumentasjon som viser at den første SAS- avgangen var fullbooket.
Etter nemndas syn har selskapet overholdt omrutingsplikten i dette tilfellet.

Nemnda kan etter dette ikke anbefale at klager skal få dekket sine utgifter til nye
flybilletter.

Vedtak

Transportklagenemnda – fly anbefaler ikke at klager gis medhold.