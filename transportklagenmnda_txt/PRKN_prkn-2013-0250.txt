Vedtak i Pakkereisenemnda

Sammendrag

Saken gjelder diverse problemer vedrørende reise til Kreta.

Dato
..

Saksnummer
250/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Reisemål: Kreta, Hellas

Antall reisende: 3

Reisens pris: 26.674,-

Tidsrom: 280913-061013

Saken gjelder:

Saken gjelder diverse problemer vedrørende reise til Kreta.

Klager opplyser at flyet fra Gardermoen var 11 timer forsinket. Forsinkelsen førte til
utgifter til ekstra mat og drikke. Reisearrangøren utbetalte kun kr 150,- pr. person
under oppholdet på flyplassen.

Etter klagerens mening holdt ikke hotellet 5 stjerners standard. Det var kun en bar og
en restaurant tilgjengelig for all-inklusive gjestene. Videre lå hotellrommet ved siden av
vaskerommet til personalet, hvilket medførte støy tidlig på morgenen. Forholdene ble tatt
opp med Apollos representant på reisemålet, uten at manglene ble utbedret. Det kreves et
prisavslag på kr 5.000,-.

Apollo Reiser AS beklager at ferieoppholdet fikk en dårlig start grunnet flyforsinkelse.
Forsinkelsen skyldtes tekniske problemer som lå utenfor flyselskapets kontroll. Det
medfører at forsinkelsen ikke faller inn under reglene for EU-forordningene.

Klager tok etter ankomst kontakt med reiseselskapets representant for å få byttet til en annen
leilighet. Det lot seg ikke gjøre, da hotellet var fullbooket.

Representanten forsøkte den 29. september å gi tilbakemelding til gjesten om at det ikke var
mulig å tilby flytting, men oppnådde ikke kontakt før om kvelden.

I henhold til rapport mottatt fra reisemålet, fikk klageren tildelt riktig type leilighet i forhold til
bestillingen.

Det medfører riktighet at det kun var en bar/restaurant tilgjengelig for all-inklusive gjestene.
Det innebærer ingen mangel. Etter gjennomgang av saken er det derfor ikke grunnlag for
refusjon.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for prisavslag med mindre de avhjelpes innen rimelig tid og uten
vesentlige ulemper for de reisende, jfr. pakkereiseloven § 6-2.

Nemnda bemerker at reisearrangøren, på bakgrunn av de tekniske rapportene som er
fremlagt i forbindelse med flyforsinkelsen, legger til grunn at klager ikke har noe krav
mot arrangøren, men eventuelt må rette krav mot sitt forsikringsselskap for å få dekket
dokumenterte utgifter ut over kr 150,- ved den 11 timer lange forsinkelsen som oppsto.

Nemnda er ikke enig i dette synet. Reisearrangøren har et alminnelig omsorgsansvar overfor
gjestene, og i dette ansvaret ligger blant annet å sørge for forpleining. Klageren har derfor
etter nemndas syn krav på å få dekket dokumenterte utgifter som påløp til innkjøp av mat
etc..

En forsinkelse på 11 timer utgjør videre en mangel ved reisen i pakkereiselovens forstand uten
hensyn til forsinkelsens årsak.

En slik mangel gir grunnlag for prisavslag.

Det vises til alminnelige vilkår for pakkereiser punkt 8.2 bokstav f) romertall V.

Forsinkelsen rammet i dette tilfellet 3 personer. Reisearrangøren har ikke opplyst om noe av
forsinkelsen ble tatt igjen under flyvningen. I mangel av opplysninger legger nemnda til grunn
at flyet landet på Kreta 11 timer forsinket, ca. kl. 10.00 om morgenen den 29. september
i stedet for ca. kl. 23.00 om kvelden den 28. september. Klageren tilbragte da en natt i et
flysete/på Gardermoen i stedet for på hotellet. En slik start på en ukes ferie ødelegger etter
nemndas syn den første dagen. Nemnda anbefaler derfor at det gis kompensasjon tilsvarende
en dagsandel, kr 3.800,-.

Når det gjelder forholdene på destinasjonen, kan nemnda ikke se at leilighetens beliggenhet
eller det faktum at det kun var en restaurant/bar på området som var tilgjengelig for all-
inklusive gjester kan karakteriseres som en mangel.

I spesifikasjonen over hotellets fasiliteter fremgår det at hotellet ikke har noen vanlig
restaurant.

Ut fra klagers beskrivelse er nemnda enig i at leiligheten ikke hadde optimal beliggenhet.
Leiligheten var imidlertid av riktig type i forhold til bestillingen.

Vedtak:

Reklamasjonsnemnda for pakkereiser anbefaler at det gis en kompensasjon på kr 3.800,-. I
tillegg kommer dekning av dokumenterte utgifter ut over kr 150,- pr. person til forpleining på
Gardermoen.

Vedtaket var enstemmig.