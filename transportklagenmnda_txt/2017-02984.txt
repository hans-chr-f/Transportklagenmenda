Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig billett.

Dato
16.02.2018

Saksnummer
2017-02984

Tjenesteytere
Ruter

Klager har i det vesentlige anført

Klager gikk på bussen ved Jernbanetorget den 31. august 2017, og ble ilagt gebyr fordi
han ikke hadde aktivert billett.

Klager innrømmer at han gikk ombord i bussen uten å sjekke billetten, men klager
med det grunnlag at han måtte kjøpe billett under kontrollen og ble likevel ilagt gebyr.
Kontrolløren som stoppet klaget sjekket klagers betalingshistorikk, og sa at "det var
greit" hvis klager kjøpte billett mens kontrolløren så på. Klager kjøpte derfor en billett på
stedet. Etter det sjekket kontrolløren registeret og sa til klager at han måtte ilegge klager
et gebyr likevel. Dette var etter at klager hadde kjøpt en gyldig billett.

Klager føler seg derfor lurt av kontrolløren som ba han kjøpe en billett, og deretter
ba ham om å skrive under gebyret med det grunnlag at kontrolløren bare "skulle
registrere hendelsen". For klager blir dette helt feil. Derimot, hadde han blitt ilagt et
gebyr før kontrolløren hadde beordret klager til å kjøpe en billett, ville det klager hatt mer
forståelse.

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt på bussen 31. august
2017. Gebyret ble ilagt fordi klager ikke kunne fremvise gyldig billett.

Ruters kontrollører har mulighet for å utvise skjønn i kontrollsituasjonen ved at de tar
en vurdering på stedet ut fra det de kan se av historikk på kunden. Dette sjekkes da
billetthistorikk og om det er registrert noen gebyr på vedkommende fra før.

I dette tilfellet har ikke klager noen billett når kontrolløren kommer bort. Klager har en
forholdvis god billetthistorikk så kontrolløren vurderer muligheten for å gi en advarsel og
ber om at klager kjøper billett. Men kontrolløren må også sjekke gebyrhistorikken, og her
finner kontrolløren at klager har blitt stoppet en gang tidligere og velger derfor å ilegge
gebyr. Ruter viser her til vedlagt redgjørelse fra kontrollør.

Klager måtte løse billett for å ha rett til å fortsette reisen, hadde ikke klager gjort det,
hadde han måttet avsluttet reisen sin der og da. Det er kun de som betaler gebyret på
stedet som har rett til å fortsette reisen. Et gebyr betalt på stedet har samme gyldighet
som en enkeltbillett. Ruter viser videre til vedlagte Reisevilkår, rett til å fortsette reisen.

Klager opplyser til nemnda at han ikke sjekket om han hadde gyldig billett før han gikk
om bord på bussen. Dette ansvaret ligger hos kunden.

Ruter kan ikke se at det er gjort feil fra kontrollørens side i denne saken, og
opprettholder derfor kravet.

Nemnda bemerker

Klager ble ved kontroll på bussen den 31. august 2017 ilagt gebyr fordi han ikke kunne
fremvise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har erkjent at han ikke hadde billett da han gikk på bussen. Vilkårene for å ilegge
gebyr var dermed til stede.

Klager har opplyst at han følte seg lurt ved at kontrolløren ga uttrykk for at han skulle
slippe gebyr om han kjøpte billett med en gang, og deretter likevel ble ilagt gebyr. 

Nemnda bemerker at dette skyldes at kontrolløren sjekket at klagers billetthistorikk var
god og dermed vurderte en advarsel. Da han også sjekket gebyrhistorikken oppdaget at
klager også tidligere var blitt stoppet i kontroll uten gyldig billett. Nemnda kan ikke se at
kontrolløren er å bebreide for å endre standpunkt og ilegge gebyr.

I følge Ruters reisevilkår pkt. 6.2 tredje og fjerde avsnitt har en reisende som betaler
gebyret på stedet, rett til å fortsette reisen uten å kjøpe billett. Klager betalte ikke på
stedet, og da må det kjøpes billett for å kunne fortsette reisen.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.