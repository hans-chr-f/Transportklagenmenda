Vedtak i Transportklagenemnda - Fly

Sammendrag

Krav om erstatning som følge av tapt bagasje.

Dato
11.06.2020

Saksnummer
2019-04232

Tjenesteytere
Norwegian Air Shuttle

Klager har i det vesentlige anført

31. mai 2019 reiste klager med DY1503 fra Praha til Oslo og deretter med DY7031 fra
Oslo til Fort Lauderdale. Klager anfører at den innsjekkede bagasjen hans ikke ble levert
på bagasjebåndet ved ankomst i Fort Lauderdale. Han meldte den savnet, men den kom
aldri til rette.

Klager krever erstatning for den tapte bagasjen til en verdi av totalt 2052,37 USD.

Tjenesteyterne har i det vesentlige anført
Klager reiste med DY1503 fra Praha til Oslo og deretter med DY7031 fra Oslo til Fort
Lauderdale den 31. mai 2019. Klager anfører at bagasjen ikke kom frem. Klager opprettet
en PIR-rapport på flyplassen ved ankomst.

Norwegian mottok en klage fra klager per post til hovedkontoret den 15. juli 2019. All
bagasje som sendes med fly til USA, må registreres før de lastes inn på containere.
Bagasjen som klager meldte savnet, ble lastet om bord på flyet og sendt til Fort
Lauderdale,

Bagasjen ble sendt til Fort Lauderdale med samme fly som klager, og den ble
tilgjengeliggjort i ankomstområdet. På bakgrunn av dette kan ikke Norwegian
imøtekomme klagers krav om erstatning for bagasjen i dette tilfellet.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden, er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr. 2.
Ansvaret er imidlertid begrenset til 1131 SDR, jf. luftfartsloven § 10-22.

Klager anfører at han aldri fikk utlevert sin bagasje. Det er ikke dokumentert at bagasjen
har kommet ut på båndet, og nemnda legger til grunn at bagasjen forsvant mens den var
i fraktførers varetekt. Klager har derfor krav på å få erstattet denne.

Nemnda anbefaler på grunnlag av dette at Norwegian erstatter klagers dokumenterte
tap, begrenset til 1131 SDR.

Vedtak

Transportklagenemnda - fly anbefaler at Norwegian utbetaler 1131 SDR til klager for tapt
bagasje.