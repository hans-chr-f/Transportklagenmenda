Vedtak i Transportklagenemnda - Fly

Sammendrag

Krav om refusjon av erstatningsbillett og kompensasjon for ulempen

Dato
14.01.2020

Saksnummer
2019-00548

Tjenesteytere
Pegasus Airlines

Klager har i det vesentlige anført

Klager med reisefølge (til sammen to personer) skulle reise fra Oslo til Istanbul den 9.
november 2018 kl. 13:15 med flight PC1274.

Klagerne ankom innsjekk tidsnok, én time før avgang. De ble imidlertid nektet å sjekke
inn fordi de ikke hadde e-visum til Tyrkia.  Klager ble informert om at dette var nye
regler. De hadde ikke fått denne informasjonen på forhånd. Klagerne antok at dette
kunne ordnes på flyplassen i Istanbul i henhold til vanlige prosedyrer. Visum til Tyrkia
blir vanligvis ordnet ved den tyrkiske grensen. Dette er standardprosedyre for alle
flyselskaper utenom Pegasus Airlines, som endret sine prosedyrer samme uke som
klagernes avreise, uten å informere om dette. Klager hevder at innsjekkingspersonalet på
flyplassen heller ikke var klar over de nye prosedyrene. 

Klagerne er overrasket og skuffet over at de selv måtte booke seg om til Turkish Airlines'
senere flyvning og betale 6032 kroner ekstra. 

Turkish Airlines hadde ikke de samme prosedyrene med krav om e-visa før innsjekk.
Klagerne ordnet e-visa på flyplassen og kom med på flyvningen. 

Klagerne har fremsatt krav om at Pegasus Airlines kompenserer for ekstrakostnaden og
ulempene hendelsen medførte.

Tjenesteyterne har i det vesentlige anført
Passasjerer med norsk pass er underlagt krav om visum når de reiser inn i Tyrkia.

Klagerne ble nektet innsjekk på PC1274 Oslo-Istanbul den 9. november 2018 fordi de
manglet e-visum inn til Tyrkia. Klagerne skulle hatt e-visum før avreise til Tyrkia, ettersom
det ikke finnes noen e-visa kiosk på Istanbul-Sabiha Gokcen Airport. 

Visa og pass er ikke flyselskapets ansvar. Det er passasjerenes ansvar å sjekke sine
reisedokumenter før flyvningen. Flyselskapet er forpliktet til å følge visum- og passregler
som er fastsatt av myndighetene. 

Informasjon om påkrevde innreisedokumenter for passasjerer med norsk pass kan fås
fra konsulatet, konsulatets nettside eller IATA tidsskriftet via flyselskapets hjemmesider.

Pegasus Airlines kan ikke hjelpe passasjeren med det fremsatte kravet.

Nemnda bemerker

Passasjerene plikter selv å sørge for å ha nødvendige reisedokumenter, herunder
visum. Manglende visum kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjeren har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter. Selskapet må videre
besørge retur av passasjeren.

Alle norske statsborgere trenger visum for innreise til Tyrkia. På noen flyplasser i Tyrkia
kan dette ordnes ved innreise, men dette gjelder ikke flyplassen klager skulle lande på.

Passasjerer må selv undersøke pass- og visumregler og sørge for å ha gyldige
dokumenter ved avreise. At klager ikke hadde satt seg inn i reglene angående visum, kan
ikke flyselskapet lastes for. Da selskapet kontrollerte reisedokumentene på Gardermoen
og fant at klager manglet visum til Tyrkia, var det korrekt å nekte henne ombordstigning. 

Nemnda er av den oppfatning at Pegasus Airlines ikke er ansvarlig for at klager ikke fikk
sjekket inn på Gardermoen og finner ikke å kunne anbefale at hun gis medhold.

Vedtak

Transportklagenemnda - fly finner ikke å kunne anbefale at klager gis medhold.