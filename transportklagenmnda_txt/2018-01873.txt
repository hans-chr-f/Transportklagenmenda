Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.12.2018

Saksnummer
2018-01873

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY534 fra Oslo lufthavn (OSL) til Stavanger
(SVG) 10. desember 2017 kl. 14.30. Flyvningen ble kansellert, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegian har tross oppfordring ikke avgitt uttalelse til nemnda. 

Til klager har selskapet vist til at flyvningen ble kansellert som følge av kollisjon med fugl.
Norwegian avviste klagers krav om standardkompensasjon.

Nemnda bemerker

Norwegians flyvning DY534 fra Oslo til Stavanger 10. desember 2017 ble kansellert. 

Flyselskapet har ikke avgitt uttalelse til nemnda, på tross av påminnelse om dette.
Nemnda treffer da vedtak basert på opplysningene som er fremkommet tidligere i saken,
jf. transportklagenemndforskriften § 5-3 tredje ledd. 

Det later til at klager ble booket om til DY522 neste dag, 11. desember kl. 07:00. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Norwegian har ikke gitt noen redegjørelse eller fremlagt noe dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette i utgangspunktet rett til standarderstatning på 250 euro.

Forbrukeren har derfor i utgangspunktet et krav. OroSkundas har imidlertid ikke fremlagt
gyldig fullmakt fra klager for representasjon i saken mot Norwegian, da fullmakten viser
til flyvningen FR1501, som er en Ryanair-flyvning. Saken må derfor avvises, da det ikke
foreligger et gyldig fullmaktsforhold.

Vedtak

Saken avvises.