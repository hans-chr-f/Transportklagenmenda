Vedtak i Transportklagenemnda - Fly

Sammendrag

Krav om erstatning grunnet nektet å endre bestilling.

Dato
02.10.2015

Saksnummer
0173/15F

Tjenesteyter
SAS

Klager har i det vesentlige anført:

Klager hadde bestilt en tur/retur reise fra Sandane til Trondheim via Oslo. Klager ønsket
å endre returbilletten til å reise Trondheim - Ålesund, og viser til SAS regler hvor det står:
«Endring tillatt mot et gebyr på NOK 500 per reiseretning og person.»

SAS nektet å endre da de sier det kun er tillatt å endre innen samme destinasjon. Klager
mener dette ikke kommer frem av flyselskapets regler. Han mener videre at det ikke er enkelt
å finne frem til reglene SAS viser til, og som i tillegg står på engelsk.

Klager krever refusjon av utgifter i forbindelse med kjøp av ny reise, tapt arbeidsfortjeneste
mv. til sammen kroner 7 092.

Det vises for øvrig til klagers brev.

SAS har i det vesentlige anført:

I henhold til SAS regler og vilkår for billettypen klager kjøpte kan man kun endre innen samme
destinasjon. Dette krysset klager av for å ha lest før han gjennomførte bestillingen. Det vises
til fremlagt utskrift av bestillingsbildet.

SAS har refundert skatter og avgifter på den ubenyttede flybilletten, men kan ikke
imøtekomme klagers krav utover dette.

Det vises for øvrig til SAS brev.

Nemnda bemerker:

Klager har kjøpt en «SAS Go»-billett. Det fremgår av vilkårene for «SAS Go» at «Endring er
tillatt mot et gebyr på DKK/SEK/NOK 500 per reiseretning og person, Kan kjøpes opp til
en høyere pris mot prisdifferansen i tillegg». Det fremgår etter nemndas vurdering klar at
billetten kan endres mot et gebyr. Det fremgår videre at det er et gebyr per person. Det synes
videre klart at SAS opererer med ytterligere en begrensing: «per reiseretning».

Nemnda er av den oppfatning at det er høyst uklart hva som menes med «reiseretning». Uten
nærmere forklaring gir ordet etter nemndas vurdering uklar mening. Det hjelper ikke å lese
vilkåret under ett.

SAS opplyser i klageomgangen at «reiseretning» betyr at avreisested og ankomststed ikke kan
endres. Det gir mening, men kan etter nemndas vurdering vanskelig leses ut av vilkåret.

I henhold til avtaleloven § 37 skal et avtalevilkår som ikke er individuelt forhandlet tolkes
til fordel for forbrukeren ved tvil om tolkingen. Klager har oppfattet det slik at han hadde
anledning til å endre returreisen (eller rettere en av retningene/flygningene), og nemnda er av
den oppfatning at det er en tolking som ligger nærmere bestemmelsens ordlyd enn den som
SAS forfekter. Nemnda er av den oppfatning at SAS må bære ansvaret for ikke å ha uttrykt seg
klarerere og at SAS bør erstatte klagers tap.

Det er uklart for nemnda hvorfor klager valgte å ta tog/buss i stedet for å bestille ny flybillett
til Ålesund. Nemnda kan ikke se at det var påregnelig eller nødvendig med et alternativ
som medførte tapt arbeidsfortjeneste. Nemnda anbefaler at SAS refunderer utgiftene til
flybilletten Trondheim til Sandane via Oslo med fratrekk av utgiftene til tog/buss til Ålesund og
de tidligere refunderte skatter og avgifter.

Vedtak:

Transportklagenemnda-fly anbefaler at SAS refunderer utgiftene til flybilletten Trondheim til
Sandane via Oslo med fratrekk av utgiftene til tog/buss til Ålesund og de tidligere refunderte
skatter og avgifter.

Vedtaket var enstemmig.