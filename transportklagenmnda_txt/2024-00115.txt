Vedtak i Transportklagenemnda - Fly

Sammendrag

Krav om erstatning av utgifter grunnet kansellering.

Dato
26.06.2024

Saksnummer
2023-03207

Tjenesteytere
Widerøe

Klager har i det vesentlige anført

Klager var en del av en familie på fem som reiste under to separate bestillinger. Grunnen
til at de reiste på separate bestillinger var fordi Widerøe hadde anbefalt dette da
de skulle ha med en hund på reisen. Den første bestillingen er for fire passasjerer
(reservasjon PTT8IA), mens den andre bestillingen er for en passasjer og en hund
(reservasjon MJMEAS). 

Begge bestillingene var for flyvning WF1522 med Widerøe fra Bergen til Alicante den 30.
juni 2023. Opprinnelig avgangstid var kl. 07:50 og opprinnelig ankomsttid var kl. 11:30. 

Klager mottok den 29. juni beskjed om at WF1522 var kansellert. 

Som følge av dette ble passasjerene fordelt på ulike flyvninger. Tre av passasjerene fra
reservasjon PTT8IA ble plassert på følgende flyvninger:
WF0531 01JUL23 Bergen (11:10) – Stavanger (11:50)
DY1782 01JUL23 Stavanger (15:45) – Alicante (19:10)

Den siste passasjeren på reservasjon PTT8IA og passasjeren og hunden på reservasjon
MJMEAS ble plassert på følgende flyvning:
WF1011 01JUL23 Bergen (15:15) – Haugesund (15:45)
D85329 01JUL23 Haugesund (19:45) – Alicante (23:15)

Grunnet ny kansellering ble den ene passasjeren og hunden omrutet til følgende
flyvning:
WF1522 03JUL23 Bergen (07:50) – Alicante (11:40)

En passasjer ble omrutet til følgende flyvning:
D85333 03JUL Bergen (10:40) – Alicante (14:20)

Klager tok kontakt med Widerøe på chat for å undersøke muligheten for at de
to passasjerene og hunden kunne bli flyttet til samme flyvning som de tre andre
passasjerene, henholdsvis WF0531 fra Bergen til Stavanger, og DY1782 fra Stavanger til
Alicante den 1. juli, men fikk beskjed om at disse flyvningene var fulle. Klager undersøkte
så muligheten for å bytte på hvilke passasjerer som reiste hvor, da den ene passasjeren
ikke kunne reise alene grunnet alder. Dette fikk klager avslag på. 

Klager undersøkte så muligheten for at begge passasjerene og hunden kunne bli
omrutet til WF1011 fra Bergen til Haugesund og D85329 fra Haugesund til Alicante den
1. juli. Dette fikk klager avslag på under henvisning til at begge passasjerene ikke var
omrutet enda, og at de ikke kunne foreta en endring før ny reiserute var mottatt. 

Klager valgte til slutt å kansellere bestillingene for de to passasjerene og den ene
hunden som var omrutet til 3. juli. Klager valgte istedenfor å bestille ny tur for de to
aktuelle passasjerene og en hund, og fikk beskjed fra kundeservice på chat at eventuelle
forespørsler om refusjon kunne sendes inn på e-post. 

I forbindelse med egen omruting hadde klager en del utgifter. 

Klager bestilte nye billetter med Norwegian DY85329 fra Haugesund til Alicante den 1.
juli 2023 og retur fra Alicante til Haugesund med D85328 den 22. juli til 23 756 NOK.
Klager har opplyst om at de kansellerte returbillettene, og at alle passasjerene returnerte
til Bergen med Widerøe som opprinnelig planlagt den 22. juli 2023. 

Klager måtte kjøre bil fra Bergen til Haugesund den 1. juli for å rekke flyvningen, samt fra
Haugesund til Bergen den 23. juli for å hente bilen. I forbindelse med dette har klager
hatt utgifter til bomring og ferge på henholdsvis 174,40 NOK og 197,10 NOK x2. Klager
krever også kjøregodtgjørelse på 240 km x 3,50 NOK, det vil si 840 NOK. 

Klager returnerte som sagt med Widerøe til Bergen, og måtte følgelig kjøpe flybillett fra
Bergen til Haugesund for å hente bilen. Klager bestilte billett med WF1011 den 23. juli fra
Bergen til Haugesund for 2 378 NOK. 

Klager har videre fremlagt to kvittering på taxi i Bergen på 466 NOK og 550 NOK. Klager
har forklart at disse utgiftene foreligger da klager måtte komme seg til flyplassen for å
rekke flyvningen fra Bergen til Haugesund for å hente bilen. 

Som følge av at klager kjørte bil tur/retur Haugesund har de også hatt utgifter til
Parkering på Haugesund flyplass på 1 440 NOK. 

Klager krever følgende erstattet:
Nye billetter med Norwegian: 23 756 NOK
Bompenger, ferge og kjøregodtgjørelse: 1 408,60 NOK

Taxi: 466 NOK og 550 NOK
Parkering Haugesund: 1 440 NOK
Flybillett fra Bergen til Haugesund: 2 378 NOK

Tjenesteyterne har i det vesentlige anført
Klagen gjelder WF1522 fra Bergen til Alicante den 30. juni 2023 for fem passasjerer under
to forskjellig PNR. 

Widerøe har mottatt følgende to krav: 
PNR: PTT8IA
Kundens krav om kompensasjon er ubestridt og utbetalt med 1600 EUR (400EUR x 4)

PNR: MJMEAS
Denne er utbetalt med 400EUR

Flymaskin LN_WEA som skulle utføre flyvning WF1522 fra Bergen til Alicante den 30. juni
2023 sto med et teknisk problem over flere dager, og flere turer til Alicante ble kansellert.
Derav er det lite kapasitet ellers til å booke om passasjerer. PAX er fordelt over 01-, 02- og
03-juli. 

PNR-historikken til PTT8IA viser at utreise 30. juni ble kansellert og kunden fikk ny utreise
via Stavanger den 1. juli. Det er nærmeste tilgjengelige på det tidspunktet. 

Klager har selv ordnet med nye billetter fra Haugesund, som er en helt annen flyplass
enn kundens utgangspunkt. Ombookingen skal være fra same flyplass og Widerøe
mener derfor at kunden har ordnet et annet alternativ enn ombooking, og klager har
derfor avbrutt reisen og kan kreve refusjon. 

I saken fra kunden har de lagt frem følgende:
- Ny flyvning Haugesund-Alicanta
- Parkering Haugesund flyplass i tidsrommet 01.juli til 23. juli
- Flybillett for en person Bergen-Haugesund
- Bompasseringer for en bil Bergen-Haugesund
- Taxiregning Bergen

Dette er utlegg vi mener må ansees som alternativ til ombooking Bergen-Alicante og
dekkes ikke av Widerøe. Ubrukte billetter er refundert.

Nemnda bemerker

Spørsmål om standarderstatning grunnet kansellering:
Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Nemnda bemerker at alle passasjerene har mottatt standarderstatning for
kanselleringen av WF1522 den 30. juni 2023. 

Etter omruting fra Widerøe havnet to passasjerer på ulike flyvninger enn de resterende
passasjerene.  To av passasjerene ble omrutet til følgende flyvning:
WF1011 01JUL23 Bergen (15:15) – Haugesund (15:45)
D85329 01JUL23 Haugesund (19:45) – Alicante (23:15)

Nemnda mener at klager kan kreve standarderstatning for flere uregelmessigheter
på samme reise og viser i den forbindelse til avgjørelse i EU-domstolen av 12. mars
2020 i sak C-832/18. De to passasjerene opplevde kansellering av en del av omrutingen
sin. Verken klager eller Widerøe har kommentert hvilken del av omrutingen som ble
kansellert, men klager har fremlagt enda en ny omruting som følge av kanselleringen.
Klager har etter nemndas syn derfor krav på ytterligere standarderstatning med 400 EUR
per passasjer, totalt 800 EUR. 

Spørsmål om omrutingstilbudet:
De to passasjerene ble etter kansellering nummer to omrutet til to ulike flyvninger
(WF1522 og D85333) den 3. juli fra Bergen til Alicante. Klager mente at omrutingstilbudet
var for dårlig, og kansellerte reisen med WF1522 og D85333. Klager bestilte istedenfor
nye billetter til Norwegian DY85329 fra Haugesund til Alicante den 1. juli 2023. Klager har
i forbindelse med dette hatt en del utgifter som kreves erstattet. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. 

Nemnda mener at klager i dette tilfellet har krav på å få dekket omrutingskostnadene
fordi selskapet ikke har oppfylt sin plikt til å tilby et rimelig ombookingsalternativ.
Selskapet har anført at Haugesund er en annen flyplass enn Bergen og at det ikke
var aktuelt å omrute dem derfra. Nemnda oppfatter omstendighetene i denne saken
slik at klager informerte selskapet om at fordelingen av de to siste passasjerene ikke
var akseptabelt for dem fordi den ene passasjeren ikke kunne reise alene. Klager
hadde selv funnet alternativet å reise fra Haugesund, og ba om å bli ombooket til dette
alternativet, men da slik at de kjørte, og ikke fløy, fra Bergen til Haugesund. Nemnda har
også lagt vekt på at omrutingstilbudet fra selskapet var 4 dager etter den opprinnelige
reisen. Basert på omstendighetene i saken mener nemnda at det tilbudet klager fikk
for omruting av de to siste passasjerene ikke var tilstrekkelig, og at klager har rett på
dekning av sine utgifter til egen omruting. Klager har dokumentert følgende nødvendige
utgifter til egen omruting: 
Nye billetter med Norwegian: 23 756 NOK
Bompenger, ferge og kjøregodtgjørelse: 1 408,60 NOK
Taxi: 466 NOK og 550 NOK
Parkering Haugesund: 1 440 NOK

Flybillett fra Bergen til Haugesund: 2 378 NOK
Til sammen: 29 998,60 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Widerøe utbetaler 800 EUR i standarderstatning, og
erstatter klagers utgifter til egen omruting med kr 29 998,60.