Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
15.01.2016

Saksnummer
0272/15F

Tjenesteyter
KLM

Krav om standarderstatning grunnet nektet ombordstigning.

Klager har i det vesentlige anført:

Klager bestilte en reise på KLMs nettside t/r Trondheim - Madrid via Amsterdam for reise 17. -
18. desember 2014. Reisen var i forbindelse med jobb, og hun skulle delta på flere møter.

Ved innsjekk i Trondheim fikk klager beskjed om at hun stod på standby, noe hun stilte seg
helt uforstående til. Da flyet var fullt, fikk hun ikke være med, men ble booket om til en senere
avgang som medførte at hun ankom Madrid 9 timer forsinket og gikk glipp av tre møter.

Da klager kontaktet KLM, forstod de ikke hvordan hun selv hadde fått booket standby på
nettet da dette ikke skal være mulig.

Klager krever standarderstatning 400 euro samt refusjon av flybilletten.

Det vises for øvrig til klagers brev.

KLM har i det vesentlige anført:

Grunnet en systemfeil fikk klager dessverre booket en billett på standby. KLM beklager dette
og har tilbudt henne standarderstatning på 400 euro.

Klager har avslått tilbudet da hun også krever refusjon av sin flybillett. KLM kan ikke
imøtekomme dette kravet da klager akseptert ombookingen og benyttet flybilletten både tur
og retur.

Det vises for øvrig til KLMs brev.

Nemnda bemerker:

Nemnda legger på bakgrunn av de foreliggende opplysninger til grunn at det var en feil ved
bestillingssystemet som førte til at klager fikk en standby-billett. Klager kom ikke med flyet.

Klager har krevd en standarderstatning på 400 euro. KLM har akseptert kravet. Dersom
erstatningen ikke er utbetalt, anbefales det gjort.

Klager ble omrutet og ankom Madrid om lag ni timer forsinket. I og med at klager ble fraktet
til reisemålet og tilbake, er det etter nemndas vurdering ikke grunnlag for kravet om refusjon
av billettprisen. Ulempen klager ble påført, er kompensert ved standarderstatningen.

Vedtak:

Transportklagenemnda-fly finner ikke å kunne anbefale at klager gis medhold. Dersom
standarderstatning ikke er utbetalt, anbefales det gjort.

Vedtaket var enstemmig.