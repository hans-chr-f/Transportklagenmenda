Vedtak i Transportklagenemnda
- Kollektivreiser

Sammendrag

Manglende gyldig billett / ID-tyveri

Dato
25.08.2021

Saksnummer
2021-00899

Tjenesteytere
Vy

Klager har i det vesentlige anført

Klager har mottatt et gebyr, ilagt ombord på toget den 11. november 2020, men anfører
at han ikke har blitt stoppet i billettkontroll. Klager hevder han har blitt utsatt for
identitetstyveri og mener at vedkommende som ble stoppet i kontrollen utgav seg for å
være han ved å vise frem et bankkort som ble tapt i 2003. 

Klager forklarer at han har blitt utsatt for identitetstyveri tidligere. Klager viser til sin
arbeidsliste hvor det fremgår at han skulle ta imot en kunde kl. 10:30 dagen gebyret ble
ilagt. Klager forklarer at det ifølge Vy sin app tar 45 minutter fra Kolbotn til Storo, hvor
klager har sitt arbeidssted, så klager ville ikke rukket å ta imot sin kunde kl. 10:30 siden
gebyret ble ilagt på strekningen fra Kolbotn mot Oslo kl. 10:00. 

Klager krever frafall av gebyret

Tjenesteyterne har i det vesentlige anført
Vy forklarer at saken omhandler påstand om ID-tyveri. Vy mener dette faller utenfor
nemndas kompetanse. Vy ønsker å ha mulighet til å føre sakkyndig vitne og konfrontere
klager med muntlige spørsmål som ikke kan gjøres i nemnda. 

Vy er av den oppfatning at saken bør avvises jfr. transportklagenemndforskriften § 6-2
bokstav a-d. Vy sitt syn er at saken hører hjemme i Forliksrådet slik nemnda har vurdert
slike saker tidligere.

Nemnda bemerker

Klager krever at gebyret frafalles da han hevder at han ikke foretok reisen og mener han
er utsatt for identitetstyveri. 

Nemnda finner å måtte avvise saken i medhold av forskrift om klagenemnd for
passasjertransport § 6-2 c og d da saken både reiser bevisspørsmål som vanskelig kan
klarlegges under saksbehandlingen og heller ikke egner seg for behandling i nemnda, og
at vedtak ikke kan vedtak fattes på forsvarlig vis uten at partene avgir muntlig forklaring.

Nemnda viser til at saken kan bringes inn for Forliksrådet.

Vedtak

Saken avvises fra behandling i Transportklagenemnda.