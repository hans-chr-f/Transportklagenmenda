Vedtak i Transportklagenemnda - Fly

Sammendrag

Krav om standarderstatning, dekning av forpleiningsutgifter og dekning av egne
omrutingsutgifter grunnet kansellering og ingen omruting av flyselskapet. Kraftig regn.

Dato
30.08.2024

Saksnummer
2023-03759

Tjenesteytere
Pegasus Airlines
Gotogate - Marco Polo

Klager har i det vesentlige anført

Klager hadde bestilt flyreise Oslo-Istanbul med Pegasus Airlines gjennom Gotogate:

PC1274 (operert av Pegasus Airlines) - Oslo-Istanbul - kl. 13:25-kl. 19:20 - 12. november
2023.

På avreisedagen, 12. november 2023 kl. 00:55, mottok klager beskjed om at flyvningen
hadde blitt kansellert. Klager møtte opp tidsnok på Gardermoen flyplass for å bli
omrutet, men dette skjedde ikke.

Klager ble ikke omrutet og kjøpte ny reise selv for å komme til endedestinasjon Istanbul:

TK1774 (operert av Turkish Airlines) - Oslo-Istanbul - kl. 18:05-kl. 00:05 - 12.-13. november
2023

Denne nye reisen kostet 4 930 NOK.

I ventetiden pådro klager seg utgifter til mat og drikke, herunder kaffe fra Starbucks til
79 NOK kl. 12:15 og pizza fra Peppes Pizza til 236 NOK kl. 14:23. Klager har også lagt
ved kvittering fra Sepa-Fast-Amadeus til 574 NOK kl. 15:39 og navngitt dokumentet som
"Kvittering bagasje del 1".

Klager krever dekning av den nye flybilletten på 4 930 NOK, samt andre kostnader dekket
dersom klager skulle ha krav på det.

Tjenesteyterne har i det vesentlige anført

Pegasus Airlines har i det vesentlige anført:

Pegasus Airlines vil gjerne opplyse at flyvning PC1274 OSL-SAW den 12.11.2023 ble
kansellert på grunn av dårlige værforhold (kraftig regn) på Istanbul-Sabiha Gokcen
flyplass (SAW).

Dette betyr at, under disse spesifikke omstendighetene, så anses uregelmessigheten
som utenfor deres kontroll og kunne ikke ha blitt unngått.

Det er derfor flyselskapets syn at uregelmessigheten faller inn under unntaket om
"ekstraordinære omstendigheter" i EU-forordning 261/2004 og derfor mener flyselskapet
at passasjeren ikke har krav på erstatning i dette tilfellet.

Vedlagt finnes METAR-TAF.

Gotogate har i det vesentlige anført:

Kunden bestilte sin reise den 4. november 2023 for én person fra Oslo til Istanbul med
opererende flyselskap Pegasus Airlines. Kundens flyvning var planlagt å ha avgang den
12. november 2023 kl. 13:25 og ankomme kl. 19:20.

Pegasus Airlines kansellerte flyvningen på avreisedagen. Dette er klassifisert som "last
minute cancellation", som betyr at flyselskapet er ansvarlig for å varsle kunden om
dette og også bistå med enten ombooking eller refusjon. Eventuelle ruteendringer eller
eventuelle kansellerte flyvninger som f .eks skjer mindre enn 24 timer før avgang, bærer
flyselskapet alt ansvar for. Gotogate som formidler kan ikke holdes ansvarlige for at et fly
kanselleres av flyselskapet så nært avreise.

Gotogate avviser klagers krav i sin helhet da de som mellomledd ikke kan holdes
ansvarlige for at flyselskapet kansellerer sin flyvning. Gotogate avviser også kundens
krav om å motta erstatning i henhold til EU-forordning 261/2004, da dette kravet kun kan
rettes direkte mot flyselskapet. Gotogate har ikke på noen måte opptrådt feil. Kunden
bør kontakte Pegasus Airlines med sine krav.

Gotogate vil også påpeke at de har søkt om å få full refusjon for kundens opprinnelige
flyreise tilbake fra Pegasus Airlines og dette vil selvsagt bli formidlet tilbake til kunden,
dersom Gotogate skulle motta disse pengene fra Pegasus Airlines og dette er i tråd med
deres reisevilkår.

Vær oppmerksom på at flyselskapenes beslutninger er helt utenfor kontrollen til
Gotogate, og at de ville lide store økonomiske skader dersom Gotogate skulle forventes
å refundere forbrukere i situasjoner hvor de ikke har økonomiske midler til å dekke
kostnadene. Gotogate kan ikke holdes ansvarlige for avtalen som er inngått mellom
kunden og flyselskapet.

Nemnda bemerker

Spørsmålet om kanselleringen av PC1274 Oslo-Istanbul:

Nemnda legger til grunn at PC1274 Oslo-Istanbul ble kansellert på avreisedagen den 12.
november 2023.

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Pegasus Airlines har i tilsvaret skrevet at dette skyldtes dårlige værforhold (kraftig regn)
på flyplassen i Istanbul.

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda finner det godtgjort at værforholdene i saken kvalifiseres som en ekstraordinær
omstendighet i forordningens forstand. Pegasus Airlines har i tilstrekkelig grad
dokumentert dette med METAR-TAF.

Det neste spørsmålet for nemnda er om Pegasus Airlines har godtgjort at de
iverksatte rimelige tiltak for å unngå eller minimere følgene av de ekstraordinære
omstendighetene, jf. EU-domstolens avgjørelser i sakene C-501/17 avsnitt 19 og C-74/19
avsnitt 61. 

Dersom en flyvning berøres av en ekstraordinær omstendighet, kan flyselskapet
som vil fritas fra plikten til å betale standarderstatning ved iverksettelsen av rimelige
tiltak i utgangspunktet ikke nøye seg med å tilby de berørte passasjerer en omruting
av reisen til deres endelige bestemmelsessted med neste flyavgang gjennomført
av flyselskapet selv. For å fritas fra plikten til å betale standarderstatning, er det en
forutsetning at selskapet har anvendt alle tilgjengelige midler for å sikre en omlegging
av reisen som er rimelig, tilfredsstillende og leder til at passasjeren kommer frem til
endedestinasjon så snart som mulig. Dette medfører en forpliktelse til å tilby alternative
flyavganger som utføres av andre flyselskaper, uavhengig av om disse flyselskapene
tilhører samme flyallianse, dersom dette kan medføre at passasjeren kommer frem til
sin destinasjon mindre forsinket enn med flyselskapets neste tilgjengelige flyavgang,
jf. EU-domstolens avgjørelse i C-74/19 avsnitt 58-61. Det kreves derfor at flyselskapet
har tilbudt passasjeren tilfredsstillende omruting i henhold til forordningen for at
flyselskapet skal anses for å ha anvendt seg av alle rimelige tiltak og være fritatt fra
plikten til å utbetale standarderstatning, med mindre gjennomføringen av en slik
omruting vil være urimelig belastende for flyselskapet på daværende tidspunkt. 

Klager hevder at de ikke fikk bistand til omruting av Pegasus Airlines.

Nemnda finner det godtgjort at klager har dokumentert at de fant et omrutingstilbud på
egen hånd. Klager omrutet seg selv til denne nye reisen:

TK1774 (operert av Turkish Airlines) - Oslo-Istanbul - kl. 18:05-kl. 00:05 - 12.-13. november
2023

Pegasus Airlines har overfor nemnda ikke kommentert hvorfor å tilby raskere omruting
med andre flyselskaper, som Turkish Airlines i dette tilfelle, ville være urimelig belastende
for dem. Nemnda finner det derfor ikke godtgjort at Pegasus Airlines har iverksatt
rimelige tiltak for å minimere følgene av de ekstraordinære omstendighetene, og legger
derfor til grunn at Pegasus Airlines ikke har tilbudt tilfredsstillende omruting i henhold til
EU-forordning 261/2004. 

Nemnda anbefaler etter dette at Pegasus Airlines utbetaler standarderstatning på 400
EUR til klager.

Spørsmålet om dekning av utgifter til egen omruting:

Ettersom nemnda har kommet frem til at klager ikke fikk et tilstrekkelig omrutingstilbud
etter EU-forordning 261/2004, har klager krav på erstatning for utgifter til nye flybilletter.
Klager har med dette krav på dekning av egne omrutingsutgifter på 4 930 NOK.

Spørsmålet om dekning av forpleiningsutgifter i ventetiden:

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og drikke i ventetiden, jf. EU-forordning 261/2004
artikkel 9, jf. artikkel 5.

Klagers rett på erstatning av forpleiningsutgifter er avgrenset til hva som var
«nødvendige, passende og rimelige» ut fra ventetidens lengde. Dette følger av dom fra
EU-domstolen i sak C-12/11 McDonagh avsnitt 51.

Nemnda mener at utgiftene klager pådro seg til mat og drikke, herunder kaffe fra
Starbucks til 79 NOK kl. 12:15 og pizza fra Peppes Pizza til 236 NOK kl. 14:23, er
«nødvendige, passende og rimelige» sett i forhold til ventetiden. Nemnda anbefaler
derfor at Pegasus Airlines utbetaler 315 NOK til klager for dekning av forpleiningsutgifter.

Klager har også lagt ved kvittering som dokumenterer at han hadde utgifter for ekstra
bagasje på 574 kroner. Denne utgiften er etter nemndas syn dekningsmessig, og
anbefales erstattet. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Pegasus Airlines utbetaler 400 EUR i
standarderstatning til klager, samt utbetaler 4 930 NOK for dekning av egne
omrutingsutgifter og 889 NOK for dekning av forpleiningsutgifter/bagasje.