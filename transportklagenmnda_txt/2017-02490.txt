Vedtak i Transportklagenemnda - Fly

Sammendrag

Krav om erstatning for ødelagt reisekoffert.

Dato
16.08.2018

Saksnummer
2017-02490

Tjenesteytere
Transavia Airlines

Klager har i det vesentlige anført

Klager reiste med KLM og Transavia Airlines fra Oslo til Porto via Amsterdam den 28.
september 2017. Ved ankomst Porto oppdaget klager at hjørnet på toppen av kofferten
var blitt presset inn under reisen. Klager viser til bilde av kofferten, samt til fremlagt
skaderapport fra ankomstservice. 

Klager har i tiden etter reisen fremsatt klage til opererende flyselskap Transavia Airlines
med krav om erstatning for ødelagt koffert. 

Flyselskapet har utbetalt 410 kroner i kompensasjon til klager. Dette beløpet mener
klager verken er nok til å dekke reparasjon, eller kjøp av en tilsvarende koffert. Klager
har ikke kvittering på kofferten, men opplyser at den kostet 1 500 kroner. Videre
understreker klager at han hadde planlagt å reise med kofferten som håndbagasje, men
at han ufrivillig måtte sjekke inn kofferten ved gate etter oppfordring fra personellet.
Klager mener derfor at selskapet må holdes ansvarlig i denne saken. 

Klager krever at flyselskapet utbetaler 1 500 kroner i erstatning for kofferten.

Tjenesteyterne har i det vesentlige anført
Transavia Airlines har i sitt tilsvar vist til tidligere korrespondanse med klager, hvor
selskapet har svart som følger: 

"Til tross for flyselskapets kontinuerlig innsats for å sikre trygg og sikker lasting av
bagasje, kan operative hendelser oppstå.

Etter en nærmere vurdering av bildet du har sendt gjør vi deg oppmerksom på at skaden
ikke er kvalifisert for kompensasjon. 

Transavia Airlines kan på ovennevnte grunnlag ikke imøtekomme krav om
kompensasjon."

Nemnda bemerker

Nemnda legger således til grunn at klagerens koffert ble skadet mens den var i
flyselskapet sin varetekt. Det er ukjent for nemnda hva som var årsaken til at klagers
koffert ble sendt som innsjekket bagasje da den var ment som håndbagasje. Klager har
fremlagt skaderapport, samt et bilde av kofferten som viser at den ikke burde blitt avvist
som håndbagasje på grunn av koffertens størrelse. Bildet viser videre tydelig en bulk i
koffertens ene hjørne.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade på innsjekket bagasje må erstatningen i utgangspunktet baseres på
gjenanskaffelsesverdien - det vil si det beløpet som passasjeren som skadelidt må betale
for å skaffe seg en tilsvarende koffert. Skadelidte skal på den annen side ikke tjene
på skaden. Det må derfor gjøres fradrag for slitasje og verdiforringelse ellers på den
skadede gjenstanden. 

I denne saken måtte klager imidlertid ufrivillig levere fra seg kofferten ved gate på
oppfordring fra personalet. Kofferten var ment som håndbagasje. Flyselskapet har ikke
kommentert dette, og nemnda legger klagers anførsler til grunn. 

Klager har ikke kunnet fremlegge kvittering for kofferten, men hevder verdien er kroner
1 500. Nemndas flertall - lederen og forbrukerrepresentantene -  anbefaler at Transavia
erstatter klagers koffert med kroner 1 500 med fradrag av 10 % for alder og slitasje i to år
og av kroner 410 som allerede er utbetalt.

Nemndas mindretall - bransjens representanter- mener klager enten må fremskaffe
dokumentasjon for koffertens kostnad eller reparasjon.

Flertallet anbefaler at klager gis en erstatning på tilsammen kr 790.

Vedtak

Transportklagenemnda - fly anbefaler at Transavia Airlines betaler erstatning til klager
med kr 790.