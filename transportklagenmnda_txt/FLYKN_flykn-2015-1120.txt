Vedtak i Transportklagenemnda - Fly

Sammendrag

Krav om kompensasjon på grunn av kansellering.

Dato
31.10.2016

Saksnummer
1120/15F

Tjenesteyter
Swiss Int Air Lines

Klager har i det vesentlige anført:

Klager skulle reist Oslo til Genève 26. mars (torsdag) 2015 kl. 12:40 med LX1239. Denne
flyvningen ble kansellert da flyplassen ble stengt på grunn av snøfall.

To av reisefølge valgte å kjøpe flybilletter fra Gøteborg til Genève neste dag med SAS. Dette da
de ikke mottok noen valg fra Swiss. Flyvningen med SAS endte med en ekstra kostnad på tog
og flybillett.

To andre i reisefølge valgte ikke å dra.

De tre siste ble booket om til lørdagens flyvning fra Gøteborg til Genève. Denne løsningen var
noe klager fant og ba om å bli booket om til. Swiss aldri kom med noen forslag på reiserute.

Ingen i reisefølge mottok sine rettigheter på papir, sms eller på e-post. Ved henvendelse i
skranken ble det fortalt at de skulle motta sms innen kort tid. Her skulle det fremgå om de
ville ha refusjon av billetten eller om de ville bli booket om. Denne sms mottok de aldri.

Klager har mottatt kroner 6&nbsp;650, men ikke en spesifikasjon på hva summen er for.

Klager krever totalt kroner 24&nbsp;602,30 for ekstra utgifter som er påført.

Det vises for øvrig til klagers brev.

Swiss Int. Air Lines har i det vesentlige anført:

LX1239 den 26. mars 2015 ble kansellert da flyvningen til Oslo med LX1238 måtte avlyses på
grunn av ekstremt stort snøfall i Oslo.

Swiss viser til EU-forordningens artikkel 7 og artikkel 8, nr. 1 bokstav a), b), c).

Alle flyvningene fra Oslo til Genève og Zürich var fullbooket de neste dagene og derfor kunne
Swiss ikke tilby noen ombooking til hverken Genève eller Zürich.

To i reisefølget aksepterte ikke alternativet for ombooking og kjøpte sine egne billetter med
SAS den 27. mars.

To andre i reisefølget aksepterte ikke tilbudt ombookingen og valgte ikke å reise., De vil motta
full refusjon av flybillettene.

Swiss har betalt ut kroner 6&nbsp;650 for transport og måltider / forpleining til klager.
Det er utbetalt CHF 260 tilbake til betalingskortet på ordre nr. 49787480 Klager skal under
flyforsinkelsen ha mottatt reglene for erstatning og assistanse.

Det vises for øvrig til Swiss Int. Air Lines brev.

Nemnda bemerker:

Klagernes flygning, LX1239, fra Oslo til Genève den 26. mars 2015 ble kansellert.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flygningen ble
kansellert som følge av stort snøfall på Gardermoen. Nemnda viser til den fremlagte
dokumentasjon, herunder logger og flyindividets bevegelser. Nemnda finner videre
godtgjort at kanselleringen ikke kunne vært unngått selv om alle rimelige tiltak var truffet.
Kanselleringen gir således ikke rett til standarderstatning etter EU-forordningen. Det er heller
ikke krevet.

Ved kansellering har passasjeren valget mellom omruting snarest mulig på tilsvarende
transportvilkår til bestemmelsesstedet og refusjon av hele billettprisen, jf. forordningen
artikkel 5, jf. artikkel 8. Omruting kan skje med eget eller annet flyselskap. Velges omruting
skal flyselskapet tilby måltider og forfriskninger som står i rimelig forhold til ventetiden samt
hotellinnkvartering der overnatting er nødvendig, jf. artikkel 5, jf. artikkel 9. Flyselskapet plikter
å gi passasjeren informasjon om rettighetene, jf. forordningen artikkel 14.

Det fremgår av saken at Gardermoen ble stengt i perioder denne dagen. Det var således et
stort antall flygninger som ble berørt, og mange passasjerer måtte ombookes. Nemnda legger
til grunn at det var vanskelig å finne alternativer til alle innen rimelig tid.

To av passasjerene i reisefølget valgte å avbryte reisen. De har rett til refusjon av hele
billettprisen. Dersom billettprisen ikke er refundert, anbefales det gjort.

Tre av passasjerene i reisefølge ble omrutet av Swiss via Gøteborg. Swiss plikter å erstatte
disse passasjerers utgifter til mat og innkvartering. Nemnda legger til grunn at Swiss har
erstattet disse passasjerers utgifter til transport mellom Gardermoen og Gøteborg. Dersom
det ikke er tilfelle, anbefaler nemnda at Swiss erstatter denne utgiften.

To av passasjerene i reisefølget aksepterte ikke tilbudet om omruting via Gøteborg den
28. mars. De bestilte selv alternative billetter med SAS via Gøteborg den 27. mars. Det kan
reises spørsmål om disse klagerne, i likhet med de ovennevnte tre andre, burde ha akseptert
tilbudet fra Swiss. Nemnda er imidlertid etter en samlet vurdering av den oppfatning at
Swiss omrutingstilbud ikke var i overensstemmelse med forordningens krav til omruting
«snarest mulig» da det fantes tilgjengelige tilsvarende billetter dagen før med SAS. Nemnda
er etter omstendighetene av den oppfatning at Swiss bør erstatte disse klagernes utgifter
til alternative billetter. Swiss plikter videre å erstatte disse passasjerers utgifter til mat og
innkvartering.

Til fradrag går tidligere utbetaling på til sammen NOK 6&nbsp;650.

Vedtak:

Transportklagenemnda-fly anbefaler at de av reisefølget som avlyste reisen refunderes hele
billettprisen dersom dette ikke allerede er gjort.

Nemnda anbefaler videre at Swiss int. Air Lines erstatter øvrige klageres utgifter til alternative
billetter (tog og fly) samt utgifter til måltider og innkvartering.

Til fradrag går NOK 6&nbsp;650 som tidligere er utbetalt.

Vedtaket var enstemmig.