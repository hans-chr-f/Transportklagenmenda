Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
26.06.2016

Saksnummer
1061/15F

Tjenesteyter
Ryanair

Klager har i det vesentlige anført:

Klagers flyreise fra Oslo til London 13. april 2015 kl. 11:25 med FR1397 ble forsinket.

Ny tid ble kl. 17:40. Klager fikk informasjon om sine rettigheter på flyplassen samt mat og
drikke, men har ikke mottatt noen form for kompensasjon.

Klager krever standarderstatning i henhold til EU-forordning 261/2004.

Det vises for øvrig til klagers brev.

Ryanair har i det vesentlige anført:

Ryanair beklager forsinkelsen på ruten FR1397 fra Rygge til Stansted den 13. april. Det ble satt
inn et alternativ fly på denne ruten da  opprinnelig fly var forsinket på grunn av høy vind. Det
vises til fremlagt dokumentasjon fra Ryanair.

Ryanair forklarer at denne forsinkelsen lå utenfor deres kontroll og at de derfor ikke erstatter i
henhold til EU-forordning 261/2004.

Det vises for øvrig til Ryanair sitt brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

FR1397 var planlagt operert av fly individ EI-ENE. Ryanair har fremlagt oversikt over det
aktuelle flys bevegelser denne dagen. De har også fremlagt en oversikt over været på Szczecin
den 13. april. Ryanair har ikke gitt en nærmere forklaring på dokumentene eller markert det
som skal være av betydning for vurderingen av saken. Nemnda viser nemndas epost av 21.
oktober 2015 til Ryanair.

Nemnda finner faktum i saken uklart, og er av den oppfatning at Ryanair ikke har godtgjort at
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Forsinkelsen gir etter dette rett til en standarderstatning på 250
euro. Nemnda anbefaler at Ryanair utbetaler erstatningen.

Vedtak:

Transportklagenemnda-fly anbefaler at Ryanair utbetaler en standarderstatning på 250 euro.

Vedtaket var enstemmig.