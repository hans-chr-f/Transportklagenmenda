Vedtak i Transportklagenemnda - Fly

Sammendrag

Krav om refusjon av gjenskaffelsesverdien av
barnevogn. Sittedelen ble ødelagt under transport.

Dato
05.05.2020

Saksnummer
2019-03229

Tjenesteytere
Norwegian Air Shuttle

Klager har i det vesentlige anført

27. juni 2019 reiste klager med DY1795 fra Alicante til Oslo med babyen sin og en
barnevogn. Dagen etter opprettet klager PIR-rapport på flyplassen, som følge av at
barnevognen var skadet.

Klager anfører at stangen som regulerer ryggen på sittedelen, ble ødelagt. Vognen var
pakket inn i PramPack. Klager anfører at vognen ikke kunne brukes slik den var, da
ryggen ikke kunne justeres opp fra liggende stilling. Barnet var ni måneder da hendelsen
skjedde, og barnet var på dette tidspunktet helt avhengig av vognen sin.

Til Norwegians tilbud om å dekke kostnaden for ny sittedel anfører klager at det var lang
leveringstid på sittedelen som var ødelagt, og at hun ikke kunne godta et oppgjør som
resulterte i at hun var to måneder uten barnevogn.

Klager krever at Norwegian dekker gjenskaffelsesverdien av barnevognen.

Tjenesteyterne har i det vesentlige anført
Klager krever erstatning for ny barnevogn. Norwegian har tidligere gitt klager avslag på
dette kravet, da klager har fremlagt dokumentasjon som viser at det var mulig å erstatte
den ødelagte delen av barnevognen, og at denne kostnaden ville være på 1125 kroner.
Da den aktuelle delen var en bestillingsvare, ville det ta ca. to måneder før delen ankom
butikken.

Norwegian har imøtekommet klagers behov for en midlertidig løsning ved å i tillegg
tilby å dekke 1500 kroner for en midlertidig barnevogn. Norwegian har således tilbudt å
overføre totalt 2625 kroner til klager.

Norwegian kan ikke imøtekomme klagers krav om kompensasjon utover dette.

Nemnda bemerker

Nemnda legger på bakgrunn av de foreliggende opplysninger til grunn at barnevognen
ble skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Norwegian har erkjent ansvar for skaden. Partene er uenige om hvor mye
som kan kreves dekket.

Nemnda er av den oppfatning at passasjeren ved totalskade har rett på å få dekket
gjenskaffelsesverdien av barnevognen. I det aktuelle tilfellet var det imidlertid kun
sittedelen som var skadet, og denne kunne skiftes ut. Nemnda mener at klager derfor
i dette tilfellet ikke kan kreve at Norwegian dekker noe mer utover det de allerede har
tilbudt seg å dekke. I den grad dette beløpet ikke er utbetalt, anbefales at Norwegian
betaler kroner 2625 til klager.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.