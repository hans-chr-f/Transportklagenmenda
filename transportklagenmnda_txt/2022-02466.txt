Tjenesteyter følger ikke vedtaket i saken (15.08.2023)
Kommentar fra tjenesteyter:

Klager har informert om at Norse Atlantic Airways ikke følger nemndas vedtak

Vedtak i Transportklagenemnda - Fly

Sammendrag

Krav om standarderstatning

Dato
28.03.2023

Saksnummer
2022-02466

Tjenesteytere
Norse Atlantic Airways

Klager har i det vesentlige anført

To personer skulle reise den 26. september 2022 med NO82 fra Orlando til Oslo.

Klager mottok melding om kansellering den 24. september 2022.

Klager ble tilbudt ny flyavgang den 29. september, noe klager takket nei til. Denne
flyvningen ble for øvrig også kansellert. 

Klager booket nye billetter med Lufthansa for reise den 26. september. Klager viser til
dokumentasjon på at flytrafikken gikk som normalt den dagen, og klager mistenker at
flyavgang ble kansellert grunnet for få reisende. 

Klager krever standarderstatning.

Tjenesteyterne har i det vesentlige anført
Kansellering av flyvning med Norse Atlantic Airways flight NO92 den 26. september 2022
fra Orlando til Oslo, skyldtes ekstremvær utenfor selskapets kontroll. Det vises til vedlagt
uttalelse fra Floridas guvernør som advarer mot den varslede orkanen.

Varsel om kansellering ble sendt ut den 24. september 2022. Til å begynne med ble
passasjerene på bookingen flyttet over til tilsvarende flyvning den 29. september 2022,
med tilbud om å få dekket hotellovernatting. Dette ble ikke akseptert av klager. Det ble
gitt nytt tilbud om å booke om reisen via New York den 26. september 2022, men dette
ble heller ikke akseptert. Klager ba om at booking ble kansellert, og refusjon ble utført
den 25. september 2022.

Forsinkelsen var forårsaket av ekstraordinære omstendigheter som ikke kunne vært
unngått, og som et resultat er selskapet ikke forpliktet til å betale erstatning i henhold til
Regulation (EC) 261/2004.

Nemnda bemerker

Nemnda legger til grunn at NO92 fra Orlando til Oslo 26. september 2022 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Flertallet - forbrukerrepresentantene og nemndas leder - viser til at tilsvaret fra
Norse Atlantic inneholder generell informasjon om situasjonen den 24. september
2022, men ingen forklaring eller dokumentasjon over hvor lenge ekstremværet eller
unntakssituasjonen varte. Klagers flyvning var to dager senere, den 26. september 2022,
og nemnda mener at det ikke i tilstrekkelig grad er dokumentert at klagers flyvning måtte
kanselleres grunnet værforholdene. Klager har dermed krav på standarderstatning med
600 EUR pr person, til sammen 1200 EUR.

Mindretallet - bransjerepresentantene - mener at flyselskapet har dokumentert
ekstraordinære omstendigheter i tilstrekkelig grad.

Nemndas leder bemerker at det i vedtaket ikke er tatt stilling til om det foreligger brudd
på flyselskapets omrutingsansvar, eller om klager har noe krav som følge av det da det
ikke har vært fremmet krav på et slikt grunnlag.

Forbrukerrepresentantene mener at det bør tas stilling til om selskapet har overholdt sitt
omrutingsansvar. Meldingen klager mottok om kanselleringen den 24.09.2022 oppfyller
ikke informasjonskravet i EU-forordning 261/2004 artikkel 14 andre ledd, hvor det
fremgår at selskapet plikter å informere berørte passasjerer om deres rettigheter som
følge av at en innstilt flyging. Selskapet har blant annet ikke gitt tilstrekkelig informasjon
om retten til omruting etter artikkel 8. Selskapet har kun ombooket klager til neste
tilgjengelige flyvning 29.09.2022, uten å informere om at de plikter å legge til rette for
omruting «snarest mulig», og at omrutingsplikten ikke er begrenset til tilgjengelige
flyvninger i eget selskap. 

Klager bestilte selv ny reise hjem med Lufthansa via Frankfurt 26.-27.09.2022 som kostet
totalt 1 623,20 USD. Selskapet har i tilsvaret til nemnda fremsatt en udokumentert
påstand om at de også har tilbudt «å booke om reisen via JFK samme dag som originalt
booket». Klager har ikke kommentert dette, og det fremstår derfor uklart for nemnda om
klager fikk et slikt tilbud, og når det i så fall ble fremsatt. 

Etter mindretallets syn har det uansett klart formodningen mot seg at klager skulle velge
å legge ut 1 623,20 USD for ny reise, dersom klager faktisk fikk tilbud om kostnadsfri
omruting fra selskapet med avreise samme dag. Mindretallet finner det derfor
overveiende sannsynlig at det andre omrutingstilbudet fra selskapet ble fremsatt etter at
klager hadde bestilt ny reise selv. Mindretallet mener at selskapet ikke har overholdt sin
omrutingsplikt, og at klager bør få erstattet sitt utlegg til egenomruting med fratrekk for
allerede refundert beløp for opprinnelig reise.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtaket er truffet med dissens slik det fremgår over.

Vedtak

Transportklagenemnda anbefaler at Norse Atlantic Airways utbetaler standarderstatning
med 600 EUR pr person.