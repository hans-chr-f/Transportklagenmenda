Vedtak i Transportklagenemnda - Fly

Sammendrag

Krav om erstatning og refusjon for utgifter som oppstod
i forbindelse med feil på bagasjebåndet på Oslo lufthavn.

Dato
19.12.2017

Saksnummer
2017-00753

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY626 fra Oslo lufthavn (OSL) til Bergen
(BGO) 16. oktober 2016 kl. 18.20. Feil på bagasjebåndet på Oslo lufthavn medførte at
klager ikke fikk levert bagasjen i tide, og dermed mistet sin flyavgang til Bergen. Hun
måtte selv kjøpe billetter til neste dag, men fikk beskjed om å ta vare på kvitteringer for å
kunne få sine utgifter refundert. 

Klager har på ovennevnter bakgrunn fremsatt krav om standardkompensasjon i henhold
til EU-forordning 261/2004 på 250 euro, samt refusjon av diverse utgifter (ubenyttet
flybillett, nye flybilletter, bussreise og mat) til totalt kroner 1 791.

Tjenesteyterne har i det vesentlige anført
Klager hadde billett med Norwegians flyvning DY626 med avgang kl. 18.20. Avgangen ble
forsinket med en time. 

I tidsrommet før avgangstid var det store problemer med bagasjebåndet på Oslo
lufthavn. Flyplassen leverer en tjeneste til flyselskapene, og selskapene forventer at
tjenesten fungerer som den skal. Flyselskapene kan ikke være ansvarlige når flyplassens
fasiliteter ikke funger. 

Norwegian avviser klagers krav om kompensasjon, og anbefaler klager å ta kontakt med
egen reiseforsikring.

Nemnda bemerker

Klager mistet sin flyvning DY626 fra Oslo lufthavn (OSL) til Bergen (BGO) 16. oktober 2016
kl. 18:20 fordi hun ikke fikk sjekket inn sin bagasje i forkant.

Flyselskapets ansvar etter luftfartsloven § 10-20 er som følger: 

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem." 

Nemnda legger på bakgrunn av fremlagt dokumentasjon til grunn at det var en svikt ved
bagasjebåndene den aktuelle dagen. Nemnda kan ikke se at Norwegian hadde noen
mulighet til å påvirke dette, da drift av bagasjebånd er flyplassens ansvar. 

Nemnda bemerker at flyet gikk uten klager, til tross for at hun var ute i tilstrekkelig god
tid. Nemnda kan ikke se at passasjeren her har fått oppfylt sin inngåtte transportkontrakt
med Norwegian. Nemnda mener derfor at Norwegian i dette tilfellet burde ha sørget for
at klager ble omrutet til sitt reisemål. Nemnda mener derfor at Norwegian må erstatte
klagers utgifter til nye billetter på kroner 674. 

Når det gjelder øvrige krav fra klager, mener nemnda at
klager eventuelt må rette sitt krav mot OSL.

Vedtak

Transportklagenemnda - fly anbefaler at Norwegian erstatter klagers utgifter til ny billett
på kroner 674. Forøvrig anbefales ikke at klager gis medhold.