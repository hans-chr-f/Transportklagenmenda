Vedtak i Transportklagenemnda
- Kollektivreiser

Sammendrag

Krav om frafall av gebyr 

Dato
21.06.2021

Saksnummer
2021-00513

Tjenesteytere
Vy

Klager har i det vesentlige anført

Klager skulle reise med tog den 8. september 2020 fra Oslo S til Hokksund. Før reisen
gikk hun til Narvesen for å fylle på månedskortet, men fikk beskjed om at det ikke var
mulig fordi det lå en annen billett på reisekortet. Klager stusset på denne informasjonen
og ønsket ikke kjøpe et nytt reisekort. Hun bestemte seg for å bruke billetten i kortet og
kjøpe en tilleggsbillett av konduktøren inne på toget. 

Klager forsøkte å aktivere billetten før ombordstigning men det gikk ikke, så klager satte
seg om bord i toget og ble ilagt gebyr da konduktøren kom. 

Klager understreker at hun ikke hadde noen intensjon om å snike, og at hun ikke var
kjent med at det spilte noen rolle hvor man gikk om bord på toget. 
Klager ber om at Vy frafaller gebyret.

Tjenesteyterne har i det vesentlige anført
Ved billettkontroll ble klager påtruffet i en vogn merket «kun gyldig billett» på tog 521
den 8. september etter avgang fra Nationaltheatret mot Drammen. Klager kunne ved
kontroll ikke fremvise gyldig billett for reisen hun benyttet seg av, og ble derfor korrekt
ilagt et kontrollgebyr. Det vises til vedlagt oversikt over togtider samt oversikt over
merking av vogner.

Fra kontrollen er det elektronisk registrert:
Tid: [2020-09-08 15:16] Årsak: [UVALIDERT] Tog: 521] Stasjon: [NATIONALTHEATRET] Leg:
[BANKKORT]

Reisekortet klager fremviste inneholdt en periodebillett som var utløpt den 30. august,
og en enkeltbillett som var
kjøpt den 3. juli som ikke var aktivert/validert. Kontrollør tok en utskrift fra reisekortet
ved kontrollen.

Om klager ikke hadde fått kjøpt ønsket billett hos Narvesen på forhånd eller fått validert
billett på forhånd kunne hun ha tatt plass i vogn på toget som er merket «billettsalg»
hvor billetter kan kjøpes og valideres. Klager valgte en vogn på toget som er tydelig
merket med - kun gyldig billett.

Vy har vært i kontakt med billettselskapet Entur AS som ikke har registret noen feil på
validatorer ved Oslo S denne dagen – inkludert de ved nedgang til spor 5 hvor toget
avgikk fra. Ved å holde reisekortet mot en kortleser (validator) vil man få et lydsignal,
grønt lys, og gyldighet for billetten vil fremkomme på skjerm – ev. feilmelding om noe
ikke er i orden. Siste registrerte avlesning på reisekortet før kontrollen var den 23.
august. Gebyret ble ilagt den 8.september.

På bakside av Ruters reisekort er det opplyst at man må ha en gyldig aktivert billett:

I Vys Transportvilkår § 4C er det angitt:” Kjøp og validering av digitale/elektroniske
billetter skal foretas før om bordstigning”. Hjemmel for å ilegge gebyr fremgår av Vys
transportvilkår § 4 C – «Passasjerer som ved kontroll ikke har stemplet eller på annen
måte gyldig kontrollert billett vil bli ilagt et gebyr fastsatt av Samferdselsdepartementet».
Kontrollgebyr ble ilagt på det objektive kriterium og faktum at klager ikke kunne
fremvise en gyldig validert billett ved kontroll, og Vy opprettholder krav om betaling av
kontrollgebyret.

Nemnda bemerker

Klager ble ilagt gebyr på toget den 8. september 2020 fordi hun ikke kunne fremvise
gyldig billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Ved kontroll kunne ikke klager fremvise en gyldig billett og vilkårene for å ilegge gebyr
var således til stede. Nemnda viser til at det er klagers ansvar å sørge for å ha en gyldig,
aktivert billett på reisekortet. Nemnda har forståelse for at det i et slikt tilfelle som dette
kan oppleves strengt å bli ilagt gebyr, men av hensyn til reiseforetakenes behov er det
nødvendig å ha en konsekvent praksis.

Det er ved undersøkelse heller ikke avdekket at det var noe feil på billettautomaten på
Oslo S på reisetidspunktet.

Nemnda finner ikke å kunne anbefale at gebyret frafalles

Vedtak

Transportklagenemnda finner ikke å kunne anbefale at klager gis medhold.