Vedtak i Pakkereisenemnda

Sammendrag

Saken gjelder klage på manglende handicap-transport.

Dato
03.05.2012

Saksnummer
286/12

Tjenesteyter
Ving Norge AS

Klager: X

Turarrangør: Ving Norge AS

Antall reisende: 2

Reisens pris: kr 15.140

Saken gjelder:

Saken gjelder klage på manglende handicap-transport.

Klager anfører at hun hadde bestill og betalt for handicap-transport tur/retur
flyplassen. Den bussen som kom, var nøyaktig lik bussen som hentet andre passasjerer.
Den hadde verken plattform eller lift og var uegnet til handicap-transport. Hun krever
tilbakebetalt det hun betalte ekstra.

Ving har anført at reisemålet ikke kunne tilby minibuss med heisanordning og at dette
ble meddelt klager på forhånd.

Nemnda bemerker:

Det er på det rene at klager har bestilt og betalt for handicap-transport.

Av korrespondansen mellom klager og Ving forut for bestillingen fremgår at Ving i e-post 20/7
skrev til klager:: « Når det gjelder Hcp-transporten så finnes det en minibuss hvor reisefølget
selv må løfte rullestolen og bruker inn i bussen.

Det er den rimeligste og koster ca. kr.1500kr t/r».

Nemnda mener derfor at klager har fått fullgod informasjon før bestillingen og at hun derfor
ikke har krav på refusjon.

Nemnda vil tillegge at det synes å ha oppstått en misforståelse i forbindelse med bestillingen
ved at klager også har betalt kr.300,-- for ordinær busstransport for to personer. Ving har
tilbudt seg å tilbakebetale dette, og nemnda legger til grunn at det gjøres.

Vedtak:

Reklamasjonsnemnda for pakkereiser kan ikke anbefale at det refunderes noe for den bestilte
handicap-transport.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Hanne Åsell, Star Tour AS