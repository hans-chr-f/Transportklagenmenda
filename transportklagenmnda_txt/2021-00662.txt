Vedtak i Transportklagenemnda - Fly

Sammendrag

Krav om full refusjon av kansellerte flybilletter grunnet covid-19 pandemien.

Dato
14.10.2021

Saksnummer
2021-00662

Tjenesteytere
Expedia.no
Air Mauritius

Klager har i det vesentlige anført

Klager (to personer) hadde bestilt en reise hos Expedia med Air Mauritius t/r Oslo -
Mauritius for reise 20. juni - 4. juli 2020, pris kroner 16 238. Reisen ble kansellert av
flyselskapet grunnet covid-19 pandemien. 

Klager krever full refusjon av billettene.

Tjenesteyterne har i det vesentlige anført
Air Mauritius har ikke avgitt uttalelse til nemnda. 

Expedia har i det vesentlige anført:

Expedia informerte klager om kanselleringen av Air Mauritius flight MK53 den 5. juni.   

Expedia har på vegne av klager den 25. september 2020 sendt en refusjonssøknad til Air
Mauritius, men flyselskapet har ikke behandlet søknaden. På grunn av at Air Mauritius
har vært i frivillig administrasjon siden 22. april 2020, må alle beslutninger om refusjon
godkjennes av administratorene som er utnevnt. Expedia har fått beskjed om at ingen
refusjoner blir bekreftet inntil videre. 

Expedia kan ikke garantere noen refusjon, men reisebyrået har gjort alt de kan fra sin
side.

Nemnda bemerker

Basert på sakens opplysninger legger nemnda til grunn at klagers flyvninger mellom Oslo
og Mauritius ble kansellert mer enn 14 dager i forveien. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). 

Klager krever refusjon av billettene, noe hun har krav på ved kansellering i henhold til
EU-forordning artikkel 8 nummer 1 dersom hun velger dette fremfor omruting. 

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Dette gjelder også om billetten er kjøpt av et online reisebyrå.
Flyselskapet er etter forordningen ansvarlig overfor passasjeren direkte. Nemnda mener
derfor at Air Mauritius må refundere klagers billettutgifter på 16 238 kroner direkte til
klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Air Mauritius refunderer klagers billettutgifter på
kroner 16 238 direkte til klager.