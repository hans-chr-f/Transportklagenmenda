Vedtak i Transportklagenemnda - Fly

Sammendrag

Krav om erstatning og refusjon i henhold til EU-forordning 261/2004. Kansellert fly.

Dato
18.03.2022

Saksnummer
2021-01689

Tjenesteytere
SAS

Klager har i det vesentlige anført

Klager med reisefølge (til sammen fire personer) skulle reise med SAS fra Kristiansand
til Bodø, via Oslo, den 26. juli 2021. SK208 fra Kristiansand til Oslo hadde planlagt
avgangstid kl. 07:00, og flyvningen videre fra Oslo til Bodø hadde planlagt avgangstid kl.
08:30, med ankomst i Bodø kl. 09:55.   Kvelden før avreise fikk de imidlertid beskjed om
at flyvningen var kansellert. De ble omrutet til å fly via Bergen og Evenes (26. juli), med
planlagt ankomsttid i Bodø kl. 18:35.

Klager med reisefølge skulle videre til Lofoten og planla å være fremme der rundt kl.
15:00. Kanselleringen og omrutingen medførte at de ikke var fremme i Lofoten før kl.
04:30 dagen etter. De fikk heldigvis booket om til siste ferge til Lofoten kl. 23:00. Det hele
ble en dårlig start på ferien, og neste dag ble ødelagt grunnet dårlig søvn og migrene hos
eldstesønn (14 år). 

Klager fikk avslag på søknad om kompensasjon, med en dårlig forklaring (lack of crew at
line station), men det klager fremhever som det verste, er at familien de reiste sammen
med (fire personer) fikk godkjent sin søknad om refusjon. Dette er forskjellsbehandling. 

Etter avslaget fikk klager tilbud om å sende inn kvitteringer for utlegg (mat og drikke).
SAS godtok imidlertid ikke bankutskriften klager fremla. Klager har også informert SAS
om at familien de reiste med fikk kompensasjon, men han har ikke svart på klagers siste
henvendelser. 

Det er fremsatt krav om erstatning i henhold til EU-forordning 261/2004.

Tjenesteyterne har i det vesentlige anført
SAS har tross anmodning ikke fremmet tilsvar til Transportklagenemnda. Til klager
direkte har SAS avslått søknaden med den begrunnelse at SK208 ble kansellert grunnet
manglende besetning i KRS (Kristiansand). Det er anført at dette må anses som en
ekstraordinær omstendighet som fritar selskapet fra ansvar. Klager har videre fått
beskjed om å sende inn en gyldig kvittering for kostnad til mat.

Nemnda bemerker

SAS har tross oppfordring ikke fremmet tilsvar til nemnda. Nemnda kan treffe
vedtak basert på opplysningene som er fremkommet tidligere i saken, jf.
transportklagenemndforskriften § 5-3 (3).

Basert på sakens opplysninger og dokumentasjon legger nemnda til grunn at SK208 fra
Kristiansand til Oslo den 26. juli 2021 ble kansellert dagen før avgang. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5. SAS har
ikke fremmet tilsvar i saken eller på annen måte godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Klager med reisefølge har med dette rett på standarderstatning på 250 euro
per person (totalt 1000 euro). 

Når det gjelder kostnader til mat og drikke på flyplassen i forbindelse med omrutingen,
mener nemnda at klager har rett på refusjon av dette i henhold til forpleiningsreglene
i EU-forordning 261/2004 artikkel 9. Klager har ikke lastet opp originalkvitteringer,
men bankutskrift. Klager mener utgiftene er sannsynliggjort. Etter nemndas beregning
summeres utgiftene på flyplassene til 1249 NOK. På den opprinnelige reisen skulle klager
ha vært fremme i Bodø kl. 09:55. Kanselleringen og ombookingen medførte ankomst i
Bodø først på kvelden. Nemnda mener derfor kostnaden på 1249 NOK fremstår som
rimelig for fire personer, sett hen til at forsinkelsen utgjorde rundt 8 timer. Nemnda
anbefaler med dette at SAS dekker klagers matkostnader på 1249 NOK.

Klager har i tillegg fremlagt kontoutskrift på restaurant Gatsby (784,30 NOK). Klager
skriver at de kjøpte middag i Bodø i påvente av fergen.  Nemnda bemerker at en slik
utgift ikke dekkes av EU-forordning 261/2004, da dette er en matutgift som oppsto etter
ankomst i Bodø, og forpleiningsrettighetene i EU-forordningens artikkel 9 ikke gjelder
etter en har ankommet endelig bestemmelsessted i henhold til flybilletten. Erstatning for
et slikt tap må etter nemndas mening uansett samordnes med standarderstatningen, jf.
EU-forordning 261/2004 artikkel 12.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler standarderstatning på 250 euro per
person (totalt 1000 euro), i tillegg til å dekke klagers matkostnader på 1249 NOK.