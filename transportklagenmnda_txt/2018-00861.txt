Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.09.2018

Saksnummer
2018-00861

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1815 fra Las Palmas (LPA) til Oslo lufthavn
(OSL) 16. februar 2018 kl. 16.10. Flyvningen ble forsinket med cirka 18 timer, og klager
har fremsatt krav om standardkompensasjon i henhold til EU-forordning 261/2004 på
400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning DY1815 fra Las Palmas til Oslo 16. februar 2018 ble forsinket til
neste dag ved akutt sykdom hos en passasjer om bord underveis i flyvningen. Flyet
ble omdirigert til Lisboa for å sørge for øyeblikkelig medisinsk hjelp til passasjeren.
Passasjeren ble tatt av flyet og fikk medisinsk bistand. I mellomtiden førte dette til at
besetningen om bord måtte ha sin lovpålagte hvile før de kunne operere videre til Oslo. 

Flyvningen fikk nytt flightnummer DY8417 neste dag, og fikk tildelt ny avgangstid (slot)
fra flyplassen kl. 12.15 lokal tid. Norwegian anfører at dette var et nødvendig tiltak for å
unngå kansellering. 

Selskapet anfører at den ovennevnte hendelsen utgjør en slik ekstraordinær
omstendighet som fritar flyselskapet for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Norwegian avviser på dette grunnlag klagers krav om standardkompensasjon.

Nemnda bemerker

Norwegians flyvning DY1815 fra Las Palmas til Oslo 16. februar 2018 ble omdirigert
til Lisboa som følge av akutt sykdom om bord. Flyvningen ble dretter kansellert, og
passasjerene måtte overnatte i Lisboa før de ble fraktet videre til Oslo påfølgende
morgen. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at forsinkelsen skyldtes at flyet måtte lande i Lisboa på grunn
av akutt sykdom hos en passasjer. Videre måtte kabinpersonalet ha sin lovpålagte hvile,
og flyvningen til Oslo ble utsatt til neste ettermiddag. Nemnda er av den oppfatning at
dette må anses som en ekstraordinær omstendighet i forordningens forstand. Det vises
til nemndas vedtak i for eksempel FLYKN-2017-01291. 

Lisboa er ikke en av Norwegians baser, og da flyvningen hadde avgang fra Las Palmas
på ettermiddagen, måtte passasjerene vente i Lisboa til neste dag. Nemnda er av den
oppfatning at følgene av kanselleringen ikke kunne vært unngått selv om alle rimelige
tiltak ble truffet. Klager har etter nemndas syn ikke rett til erstatning etter EU-forordning
261/2004, og kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.