Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
22.09.2021

Saksnummer
2021-01082

Tjenesteytere
Ruter

Klager har i det vesentlige anført

Klager ble ilagt gebyr 9. juli 2021. Klager anfører at hun og hennes mor hadde kjøpt billett
sammen på morens mobil, men at klager måtte gå av et stopp før henne. Da klager ble
møtt av kontrollen hadde hun derfor ingen billett å vise, men forklarte til kontrolløren at
moren hennes hadde billetten. Klager anfører at kontrolløren sa at hun mest sannsynlig
ikke kom til å måtte betale gebyret, men etter at hun sendte inn klage til Ruter fikk hun
beskjed om at hun måtte betale gebyret allikevel. 

Etter at klager har mottatt Ruter sitt tilsvar i saken legger hun til at det at billettkontrollen
hevdet at hennes venninne hadde kjøpt billetten er feil. Klager anfører at hun sa dette
til kontrolløren som skrev kommentaren. Klager ga kontrolløren morens navn, men
hevder at kontrolløren mente at det var samme om han skrev venninne eller mor i
kommentaren. Klager ber om at app-ID som står på kvitteringen sjekkes, for da vil det
komme opp at det er klagers mor som har kjøpt billettene. Klager viser til innsendt
kvittering. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 9. juli 2021 i en utkontroll ved Majorstuen T-banestasjon fordi hun
ikke kunne fremvise gyldig billett. Det fremgår av gebyrrapporten at klager hevdet at
venninnen som var om bord/reist videre med T-banen hadde kjøpt billetter for begge. I
skriftlig klage til Ruter skrev klager at moren hadde kjøpt billetter for begge, men at mor
hadde reist videre. 

Ruter til sine reisevilkår, punkt 3
"Passasjeren skal:
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører."

Ruter har ingen forutsetninger for å vite at innsendt billett i ettertid var klager sin reise
eller for noen andre som reiste på samme tid. 

Ruter ser derfor ingen grunn til frafall av dette gebyret.

Nemnda bemerker

Klager ble ilagt gebyr 9. juli 2021 i en utkontroll ved Majorstuen T-banestasjon fordi hun
ikke kunne fremvise gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. 

Klager har anført at hun og hennes mor hadde kjøpt billett sammen på morens mobil,
men at klager måtte gå av et stopp før henne. Da klager ble møtt av kontrollen hadde
hun derfor ingen billett å vise, men forklarte til kontrolløren at moren hennes hadde
billetten. Klager mener kontrolløren noterte feil i gebyret. 

Om det var klagers mor eller venn som hadde kjøpt billett for klager er ikke avgjørende
for saken, da klager ikke kunne fremvise gyldig billett under billettkontrollen og det er
den reisendes ansvar å sørge for å ha med gyldig billett under hele reisen ved bruk av
offentlig transport. 

Nemnda viser til at Ruter ikke har en praksis med at billetter kan vises i ettertid. Det er
den reisendes ansvar å kunne vise fram gyldig billett under billettkontrollen. Klager har
heller ikke på noe vis dokumentert at moren kjøpte billetter til begge to. 

Nemnda har forståelse for at det kan oppleves strengt å bli ilagt gebyr i et tilfelle som
dette. Av hensyn til reiseforetakene er det imidlertid nødvendig å ha en konsekvent
praksis da det er ulike årsaker til at reisende ikke har gyldig billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.