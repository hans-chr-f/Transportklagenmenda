Vedtak i Transportklagenemnda - Fly

Sammendrag

Krav om standardkompensasjon grunnet forsinkelse.

Dato
05.11.2019

Saksnummer
2018-04161

Tjenesteytere
KLM

Klager har i det vesentlige anført

Klager skulle reise fra Oslo til Orlando via Amsterdam den 10. september 2018. KLM sin
flyvning fra Oslo til Amsterdam (KL1144 kl. 11:50) ble forsinket, med den følge at klager
ikke rakk sin videreforbindelse fra Amsterdam til Orlando (AF3601 kl. 14:40). Klager
måtte overnatte i Amsterdam, og ble ombooket slik at hun ankom Orlando 13:30 den 11.
september. 

Klager har på dette grunnlag fremsatt krav om standardkompensasjon på 600 euro i
henhold til EU-forordning 261/2004.

Tjenesteyterne har i det vesentlige anført
KLM anfører at KL1144 fra Oslo til Amsterdam den 10. september 2018 ble forsinket 28
minutter grunnet ATC-restriksjoner. Klage mistet sin videreforbindelse fra Amsterdam.
Hun ble ombooket til Orlando via Manchester den 11. september. KLM har på denne
måten overholdt sin omrutingsplikt jf. EU-forordning artikkel 8.

Klager har i noen situasjoner rett på standardkompensasjon ved forsinkelser
som overtiger tre timer. Det er imidlertid klare unntak fra denne hovedregelen. Jf.
forordningens artikkel 5 skal et opererende flyselskap ikke måtte betale kompensasjon
dersom forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Dette var tilfellet i denne saken.

KLM må forholde seg til Air Traffic Control sine instrukser, da passasjerenes sikkerhet
er flyselskapets  førsteprioritet. Air Traffic Control dirigerer flyene på bakken og i luften.
Deres formål er å forhindre kollisjoner, organisere og regulere flytrafikken. På bakgrunn
av dette kunne ikke KLM ha unngått forsinkelsen på denne flyvningen.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett til
kompensasjon. Dette gjelder også for tilfeller hvor forsinkelsen medfører at passasjeren
mister en videreforbindelse på en gjennomgående billett, og dermed blir forsinket
over tre timer til sitt endelige bestemmelsessted. Dette gjelder imidlertid ikke dersom
flyselskapet godtgjør at forsinkelsen skyldes ekstraordinære omstendigheter som ikke
kunne vært unngått selv om alle rimelige tiltak var truffet. Det vises til EU-forordning
261/2004 artikkel 6 jf. artikkel 7 jf. artikkel 5 nummer 3 og EU-domstolens avgjørelser
i Sturgeon m.fl. mot Condor (C-402/07) og Nelson m.fl. mot Lufthansa (C-581/10 og
C-629/10).

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak
var truffet. Årsaken til forsinkelsen var at KLM fulgte pålegg fra Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
kompensasjon.

Vedtak

Transportklagenemnda–fly anbefaler ikke at klager gis medhold.