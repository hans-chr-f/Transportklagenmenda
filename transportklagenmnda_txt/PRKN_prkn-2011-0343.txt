Vedtak i Pakkereisenemnda

Sammendrag

Saken gjelder krav om refusjon av depositum.

Dato
26.09.2012

Saksnummer
343/11

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: 18.619,-

Saken gjelder:

Saken gjelder krav om refusjon av depositum.

Klager opplyser at hun bestilte reise 30. januar for avreise 1. oktober.

Hun betalte kr. 5700,- i depositum innen fristen. Samtidig med bekreftelsen på bestillingen
mottok hun følgende tekst: «Du er selv ansvarlig for å betale innen fristen. Vi gjør
oppmerksom på at reisen automatisk blir avbestilt dersom betalingen ikke har kommet i rett
tid». Klager forsto dette slik at innbetalt beløp ville bli tilbakebetalt hvis hun ikke betalte og at
hun ikke trengte å gjøre noen annet ved avbestilling.

Etter betalingsfristens utløp ble hun oppringt og spurt om hun fortsatt ønsket turen. Det
ønsket hun ikke og fikk da beskjed om at depositum ikke ville bli tilbakebetalt. Hun krever full
tilbakebetaling.

Star Tour har henvist til sine avtalevilkår som klager har bekreftet at hun godtok.

Avbestilling er registrert foretatt 7. september. Etter avtalevilkårene tilbakebetales da ikke
depositum. På telefon hadde klager forøvrig opplyst at grunnen til at hun ikke kunne reise,
var sykdom. Hun ble da gjort oppmerksom på de regler som gjelder ved avbestilling mot
legeattest når man har avbestillingsbeskyttelse.

Klager ble bedt om å skaffe legeattest. Star Tour har ikke mottatt slik attest.

Nemnda bemerker:

Klager betalte depositum innen fristen og bekreftet reisen og Star Tours avbestillingsregler,
som dermed ble en del av avtalen. Avbestillingsreglene er etter nemndas mening klare: «Ved
avbestilling fra og med den 35 dagen til og med den 15 dagen før avreisedatoen refunderes
det innbetalte beløp minus depositum og minus eventuell avbestillingsbeskyttelse». I dette
tilfelle var det ikke betalt inn noe utover depositum og det derfor heller ikke noe å refundere.

Også avbestillingsreglene når man har avbestillingsbeskyttelse er klare:

Ved avbestilling mindre enn 35 dager før avreise kreves legeattest for å få refundert pengene.
Klager har ikke levert legeattest til tross for at hun har blitt oppfordret til det.

Nemnda kan etter dette ikke se at klager har krav på å få depositum tilbakeført.

Vedtak:

Reklamasjonsnemnda kan ikke anbefale at innbetalt depositum tilbakebetales.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Fiske Amisol AS.