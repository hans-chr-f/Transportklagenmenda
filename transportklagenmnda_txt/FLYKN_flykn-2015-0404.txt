Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.01.2016

Saksnummer
0404/15F

Tjenesteyter
KLM

Krav om standarderstatning grunnet forsinkelse.

Klager har i det vesentlige anført:

Klager skulle reise fra Kristiansand til Bangkok via Amsterdam den 19. januar 2015. KL1210 fra
Kristiansand var 2 timer forsinket slik at klager mistet sin videreforbindelse. Han ble booket
om til dagen etter og ankom bestemmelsesstedet 24 timer forsinket.

Klager krever standarderstatning i henhold til EU-forordningen 600 euro per person.

Det vises for øvrig til klagers brev.

KLM har ikke avgitt uttalelse til nemnda. Til klager har selskapet i det vesentlige anført:

KL1210 ble dessverre forsinket som følge av dårlig vær. Hendelsen er ikke
kompensasjonsberettiget da årsaken var utenfor KLMs kontroll.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt KLM ved nemndas e-post av 28. april 2015 med frist til 12. juni 2015 for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

KLM har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at flygningen ble forsinket med om lag 24 timer. Forsinkelse som
medfører at passasjerene kommer frem til det endelige bestemmelsesstedet mer enn tre
timer etter det planlagte ankomsttidspunktet gir rett til erstatning med mindre flyselskapet
godtgjør at forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Nemnda viser til EU-forordning 261/2004 artikkel 6 jf.
artikkel 7, jf. artikkel 5, jf. EU-domstolens avgjørelser i sak Sturgeon-Condor av 19. november
2009 (C-402/07) og i sak Nelson m.fl. av 23. oktober 2012 (C-581/10).

KLM har opplyst at forsinkelsen skyldtes værforholdene. Dette er ikke nærmere
forklart eller dokumentert. KLM har således etter nemndas vurdering ikke godtgjort at
forsinkelsen skyldtes en ekstraordinær omstendighet. Forsinkelsen gir etter dette rett til
standarderstatning på 600 euro per person. Nemnda anbefaler at KLM betaler erstatningen.

Vedtak:

Transportklagenemnda-fly anbefaler at KLM utbetaler standarderstatning på 600 euro per
person.

Vedtaket var enstemmig.