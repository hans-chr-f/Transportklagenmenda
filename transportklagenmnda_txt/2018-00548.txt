Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
17.01.2019

Saksnummer
2018-00548

Tjenesteytere
Expedia.no
Aeroflot

Klager har i det vesentlige anført

Klager hadde bestilt en reise hos Expedia med Aeroflot en vei Oslo - Minsk via Moskva for
reise 20. desember 2017 kl 23.40, pris kroner 1 100.

Før avreise kontaktet klager det russiske konsulatet i Oslo som forklarte at han ikke
behøvde transittvisum til Russland for opphold under 24 timer. Klager ble likevel nektet
ombordstigning på Gardermoen med den begrunnelse at han manglet transittvisum.
Klager endte opp med å kjøpe ny billett via Wien med Austrian Airlines morgenen etter
med avgang kl 06.20, pris kroner 6 351. Det var svært viktig for klager å komme frem til
Minsk den 21. desember. 

Klager stiller seg kritisk til at han ikke ble informert av verken reisebyrået eller av
flyselskapet før avreise at det var nødvendig med transittvisum til Russland.

Klager krever refusjon av utgifter til ny flybillett, kroner 6 351. Klager har kun mottatt
kroner 307 i skatter på opprinnelig billett. 

Det vises for øvrig til klagers brev.

Tjenesteyterne har i det vesentlige anført
Aeroflot har ikke avgitt uttalelse til klager eller til nemnda.

Expedia har i det vesentlige anført:

Da klager bestilte billetten hos Expedia krysset han av for å ha lest regler og vilkår. Her
kommer det frem at det er passasjerens eget ansvar at reisedokumenter slik som pass
og visum er i orden før avreise. Expedia viser til fremlagt utskrift av vilkårene. 

Den feilaktige informasjonen klager mottok ble ikke gitt av Expedia. Expedia har
refundert skatter og avgifter på den ubenyttede billetten med kroner 307. 

Expedia kan ikke se å ha gjort noe galt i denne saken og kan ikke imøtekomme klagers
krav. 

Det vises for øvrig til Expedias brev.

Nemnda bemerker

Passasjerene plikter selv å sørge for å ha nødvendige reisedokumenter, herunder visum.
Manglende transittvisum kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjeren har nødvendige
reisedokumenter. Dersom selskapet tar med passasjerer som ikke har papirene i
orden, kan selskapet bli ilagt en bot av vedkommende lands myndigheter. Selskapet må
videre besørge retur av passasjeren. Da selskapet kontrollerte reisedokumentene på
Gardermoen og fant at klager manglet transitvisum til Russland, var det korrekt å nekte
han ombordstigning. 

I forholdet mellom passasjeren og flyselskapet er det etter nemndas vurdering
passasjeren som har ansvaret for å ha gyldige reisedokumenter. I dette tilfellet
hevder klager at han sjekket med det russiske konsulatet om det var nødvendig med
transittvisum i Russland, noe han fikk bekreftet at det ikke var. 

At det russiske konsulatet ga feil informasjon kan ikke reisebyrået eller flyselskapet lastes
for. 

Nemnda er av den oppfatning at Aeroflot ikke er ansvarlig for at klager ikke fikk sjekket
inn på Gardermoen og finner ikke å kunne anbefale at han gis medhold.

Vedtak

Transportklagenemnda - fly finner ikke å kunne anbefale at klager gis medhold.