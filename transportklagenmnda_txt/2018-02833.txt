Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.09.2019

Saksnummer
2018-02833

Tjenesteytere
Wizz Air

Klager har i det vesentlige anført

Klager skulle reise fra Torp til Katowice den 29. juli 2018 kl 17.10 med flight W6 1216.
Flyet ble kansellert, og klager ble ikke booket om før etter to dager.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
W6 1216 ble kansellert som følge av tordenstorm med regn og kraftig vind, det vises til
fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll.

Klager ble booket om til neste ledige fly den 1. august.

Wizz Air kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Wizz Air har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av regn og
kraftig vind.  

Klager har etter dette ikke rett til standarderstatning.

Klager har anført at hun ble booket om til ny flyvning to dager senere. At klager ikke ble
"omrutet snarest mulig" , jf. artikkel 8, 1, b, gir ikke grunnlag for standarderstatning etter
forordningen, men eventuelt erstatning for annet økonomisk tap den sene omrutingen
forårsaket. Klager har imidlertid ikke fremsatt noe krav om erstatning for lidt økonomisk
tap.

Nemnda kan etter dette ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.