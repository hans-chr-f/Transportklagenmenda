Vedtak i Transportklagenemnda - Fly

Sammendrag

Krav om refusjon av tilleggskostnad for leiebil grunnet
kansellering. Endring av hentested for leiebilen.

Dato
16.09.2021

Saksnummer
2021-00599

Tjenesteytere
Widerøe

Klager har i det vesentlige anført

Klager med reisefølge (til sammen tre personer) skulle reise fra Bergen til Evenes via
Trondheim (uten flybytte) med Widerøe den 28. februar 2021 (retur den 6. mars).
Flynummeret for flyvningen var WF666, med planlagt avgangstid kl. 10:50 og planlagt
ankomsttid kl. 13:40 i Evenes. 

På avreisedagen fikk klager beskjed om at flyet var kansellert grunnet sterk vind
i Evenes. Klager ble omrutet til å fly via Oslo neste dag. Dette var ikke aktuelt for
klager, da hans kone er i risikogruppen grunnet lungesykdom, og således ikke skal
utsettes for mer smittefare enn nødvendig. Dette ble kommunisert til de ansatte
på flyplassen i Bergen. Klager forklarte i tillegg at de hadde bestilt leiebil som skulle
hentes og leveres på Evenes, men at denne kunne endres til å hentes i Tromsø og
leveres på Evenes. Bakkepersonalet mente at man ville få dette dekket, da det ville være
kostnader forbundet med ombookingen.  Klager ble omrutet til å reise om Tromsø, og
leiebilbestilling ble endret. Det påløp med dette en ekstrakostnad på 3000 NOK. Klager
meldte inn krav om dekning av ekstrakostnaden til Widerøe etter reisen, men fikk avslag.

Basert på ovenstående er klagers krav å få dekket denne merkostnaden på leiebilen. 

Klager har i tillegg anført at han regner med at Widerøe sitt tilsvar ikke tas med i
nemndas vurdering, ettersom det kom inn for sent.

Tjenesteyterne har i det vesentlige anført
WF666 ble kansellert grunnet værforhold. Det vises til fremlagt operasjonslogg og IRR-
logg.

Klager ble booket om til Bergen-Evenes den 1. mars - men etter hvert åpnet muligheten
seg for å fly via Oslo. Dette ble gjort av Widerøe sitt IRR-senter, men IRR i Bergen har i
ettertid endret billetten til en reise fra Bergen til Tromsø. 

Widerøe har ansvar for å ombooke passasjeren til endelig destinasjon, noe som i dette
tilfellet ble gjort. Likevel har kunden ønsket å heller reise til Tromsø hvor han har hentet
ut en leiebil. Widerøe dekker ikke alternativ transport, og heller ikke leiebil. Widerøe
mener deres ansvar opphører ved Tromsø lufthavn, da kunden selv ønsket å endre
reisen sin dit.

Nemnda bemerker

Nemnda bemerker innledningsvis at partene sine frister til å levere informasjon/
dokumentasjon i forkant av nemndas vedtak ikke er preklusive. Klager har fått
anledning til å kommentere tjenesteyter sitt tilsvar før nemndas behandling av saken.
Kontradiksjonsprinsippet er ivaretatt.

Klagers flyvning, WF666 ble kansellert. Kansellering gir rett til standarderstatning med
mindre flyselskapet godtgjør at kanselleringen skyldes ekstraordinære omstendigheter
som ikke kunne vært unngått selv om alle rimelige tiltak var truffet, jf. EU-forordning
261/2004 artikkel 5. Dette er en rettighet nemnda kan vurdere på eget initiativ. Selskapet
er informert om dette. 

Værforhold som påvirker flytrafikken, kan være en slik ekstraordinær omstendighet
som medfører at den reisende ikke har krav på standarderstatning. Dette må vurderes
konkret. Nemnda er av den oppfatning at Widerøe i denne saken har godtgjort at WF666
ble kansellert grunnet ekstraordinære omstendigheter som ikke kunne vært unngått selv
om alle rimelige tiltak var truffet, nærmere bestemt vindforholdene i høyden. Klager har
med dette ikke rett på standarderstatning.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår. Nemnda er av den oppfatning at
Widerøe i denne saken overholdt sin omrutingsplikt etter forordningen ved å tilby klager
å fly via Oslo neste dag. Slik nemnda ser det er Widerøe med dette ikke ansvarlig for å
dekke klagers merutgifter knyttet til omruting gjort delvis på egenhånd.  

Nemnda mener det ikke er grunnlag for å holde Widerøe ansvarlig på annet grunnlag. 

Dersom klagers versjon av hva som ble sagt av bakkepersonalet på Flesland stemmer,
kunne det vært grunnlag for å holde Widerøe ansvarlig på erstatningsrettslig grunnlag.
Hva som ble sagt mellom passasjeren og de ansatte på flyplassen er imidlertid et
bevisspørsmål som ikke egner seg for behandling i nemnda. Denne delen av saken
avvises derfor jf. transportklagenemndforskriften § 6-2 bokstav d.

Vedtak

Transportklagenemnda anbefaler at det ikke utbetales standarderstatning, og at saken
før øvrig avvises.