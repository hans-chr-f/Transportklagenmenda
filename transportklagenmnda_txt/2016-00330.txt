Vedtak i Transportklagenemnda
- Kollektivreiser

Sammendrag

Ødelagt bagasje.

Dato
21.11.2016

Saksnummer
2016-00330

Tjenesteytere
Swebus

Klager har i det vesentlige anført

19. august reiste klager fra Oslo til Göteborg på Swebus’ rute kl. 1315. Ved ankomst
Göteborg oppdaget klager at hans Ajungilak sovepose var dynket i urin som hadde
lekket fra bussens septiktank. Klager leverte fra seg soveposen til kundeservice på Nils
Ericssons terminal og ble så videre henvist til kundeservice på e-post. 

Klager kan ikke fremskaffe kvittering for den 5 år gamle soveposen, men har sjekket
prisen på en tilsvarende på XXL. Klager mener at den innleverte soveposen må være
dokumentasjon nok på at soveposen var i god stand før den ble skadet av urin. 

Etter korrespondanse med Swebus finner klager det merkelig at han må lide
økonomisk, når det er dokumentert at Swebus har opptrådt uaktsomt og viser til
klageerstatningslovens §4.1. 

Klager krever at Swebus erstatter soveposen med tilsvarende i samme stand/kvalitet. 

Tjenesteyterne har i det vesentlige anført
Swebus har inte nekat till att detta har hänt på Swebus’ buss, men vi anser att vi kan inte
ersätta det fullt ut som kunden kräver eftersom kunden har inget kvitto på sovsäcken
och säger att sovsäcken är fem år gammal.  

Swebus har erbjudit kunden att vi kan ersätta henne med 1000 SEK. Detta anser Swebus
är en rimlig summa med tanke på åldern på sovsäcken. Kunden har inte godtagit detta
och därför varlt att kontakt Transportklagenemnda.

Nemnda bemerker

Nemnda legger til grunn at Swebus har erkjent at klagers sovepose ble skadet av
urin på grunn av lekkasje fra bussens septiktank, og at selskapet har akseptert
erstatningsansvar. 

Selskapet har ansett en erstatning på kr. 1000 for rimelig da klager ikke har kunne vise
kvittering for kjøpet av soveposen og fordi det er opplyst at den er 5 år gammel. 

Nemnda finner det forståelig at klager ikke kan fremlegge en fem år gammel kvittering.
Det legges til grunn at soveposen er ca fem år gammel. Klagers opplysning om at den
rimeligste soveposen av tilsvarende kvalitet i dag koster ca kr. 1800 anses sannsynlig. 

Ved vurderingen av erstatningens størrelse må vanlige erstatningsrettslige regler legges
til grunn. Spørsmålet er om det er grunnlag for å gjøre fradrag i erstatningsbeløpets
størrelse fordi klager får en ny sovepose. Dette er et vanlig prinsipp særlig dersom den
gjenstand som det skal gis erstatning for er gammel og tiden for utskiftning nærmer seg.
Dette vil ofte kreve en skjønnsmessig vurdering.

Swebus, som fikk overlevert soveposen, har ikke gitt kommentarer om slitasje eller andre
forhold vedrørende soveposens tilstand som tilsier at den er preget av å være spesielt
slitt.

I mangel av andre opplysninger legger nemnda til grunn at det er sannsynlig at en fem
år gammel sovepose ikke har vært utsatt for mye slitasje og at den kunne vært brukt i
mange år framover. 

Nemnda finner etter en samlet vurdering hvor det også legges en viss vekt på
skadeårsaken, at det i dette tilfellet er rimelig med en erstatning på kr. 1600. 

Vedtak

Transportklagenemnda Kollektivtransport anbefaler at klager gis erstatning med kr.
1600.  

Vedtaket er enstemmig.