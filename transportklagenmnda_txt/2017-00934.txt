Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.01.2018

Saksnummer
2017-00934

Tjenesteytere
SAS

Klager har i det vesentlige anført

Klager skulle reise fra Longyearbyen til Oslo den 12. februar 2017 kl 14.45 med SAS,
SK4425. Avgangen ble mer enn tre timer forsinket grunnet teknisk feil.

Klager krever standarderstatning 400 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
SK4414 Tromsø - Longyearbyen som skulle operere SK4425 Longyearbyen - Tromsø
ble holdt igjen i Tromsø grunnet værforholdene i Longyearbyen. Det vises til fremlagt
dokumentasjon. SK4425 ankom Tromsø 2 timer og 45 minutter forsinket. Forsinkelsen
fikk innvirkning på mannskapets arbeidstidsbestemmelser, og på grunn av pålagt hviletid
kunne de ikke fly videre til Oslo. Forsinkelsen skyldtes en kombinasjon av dårlig vær og
mangel på mannskap, ikke teknisk feil slik klager hevder. 

Det ble satt inn en reservemaskin påfølgende dag for å få strandede passasjerer til Oslo. 

Forsinkelsen av SK4425 ble forårsaket av ekstraordinære omstendigheter utenfor SAS'
kontroll og er derfor ikke kompensasjonsberettiget i henhold til EU-forordning 261/2004. 

SAS kan på grunnlag av ovennevnte ikke imøtekomme klagers krav om
standarderstatning.

Nemnda bemerker

Forsinkelse som medfører at passasjerene kommer frem til det endelig
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldtes ekstraordinære
omstendigheter som ikke kunne vært unngått selv om alle rimelig tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson m.
fl. av 23. oktober 2012.

Værforhold som påvirker flytrafikk ved at det ikke er mulig å lande/ta av, ved at det
oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at det har truffet alle rimelige tiltak for å unngå forsinkelsen.

Klager skulle reise med SK4425 fra Longyearbyen til Oslo med mellomlanding i Tromsø.
SK4414 Tromsø - Longyearbyen som skulle operere SK4425 Longyearbyen - Tromsø -
Oslo, ble holdt igjen i Tromsø på grunn av værforholdene i Longyearbyen. Dette fremgår
av Daily Operations Report av 13. februar 2017 for trafikk 12. februar 2017. Det fremgår
av denne dokumentasjonen at det var dårlig bremseeffekt som var hovedproblemet. 

Nemnda legger på bakgrunn av de foreliggende opplysninger til grunn at SAS
har godtgjort at forsinkelsene skyldtes været, og at det var en slik ekstraordinær
omstendighet som ikke kunne vært unngått og at alle rimelig tiltak ble truffet for å
unngå forsinkelsene. Dette medfører at klager ikke har krav på erstatning utover det han
allerede har mottatt.

Vedtak

Transportklagenemnda-fly finner ikke å kunne anbefale at klager gis medhold i sitt krav
på standarderstatning.