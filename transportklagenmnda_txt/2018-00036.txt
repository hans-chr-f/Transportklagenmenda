Vedtak i Transportklagenemnda - Fly

Sammendrag

Krav om standardkompensasjon og refusjon av
ubenyttet hotellovernatting ved kansellering.

Dato
06.11.2018

Saksnummer
2018-00036

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR1395 fra Oslo lufthavn (OSL) til London -
Stansted (STN) 27. desember 2017 kl. 21.30. Flyvningen ble kansellert, og klager ble ikke
tilbudt omruting av Ryanair. Flyselskapet har imidlertid refundert klagers utgifter til nye
flybilletter. 

Som følge av kanselleringen mistet klager to av sine forhåndsbetalte netter på
hotell. Han har på denne bakgrunn fremsatt krav om refusjon på kroner 3 960, samt
standardkompensasjon i henhold til EU-forordning 261/2004 på 250 euro pr. person,
totalt 500 euro for to passasjerer.

Tjenesteyterne har i det vesentlige anført
Ryanairs flyvning FR1395 fra Oslo til London - Stansted 27. desember 2017 ble kansellert
som følge av snøvær i London. 

Ryanair anfører at de ovennevnte værforhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR1395 fra Oslo til London - Stansted 27. desember 2017 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen snøvær ved London - Stansted denne dagen.
Nemnda viser til fremlagt dokumentasjon fra Ryanair. Nemnda er kjent med at snøværet
den 27.12 var av et betydelig omfang og førte til store problemer ved flyavviklingen ved
Stansted.

Nemnda mener av de ovennevnte værforhold må anses som en ekstraordinær
omstendighet i forordningens forstand. Ryanair har refundert klagers utgifter til
nye flybilletter. Nemnda legger videre til grunn at kanselleringen ikke kunne vært
unngått selv om alle rimelige tiltak ble truffet. Kanselleringen gir etter dette ikke rett
til standardkompensasjon, og nemnda anbefaler ikke at klager gis medhold i sitt krav.
Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.