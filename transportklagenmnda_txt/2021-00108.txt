Vedtak i Transportklagenemnda - Fly

Sammendrag

Krav om refusjon av flybilletter + forsinkelsesrenter. covid-19.

Dato
16.09.2021

Saksnummer
2021-00108

Tjenesteytere
Tripmonster / Tripmate
Norwegian Air Shuttle

Klager har i det vesentlige anført

Klager kjøpte flybilletter til sine foreldre tur/retur Barcelona-Oslo med Norwegian.
Reisen ble kjøpt gjennom byrået Tripmonster. Planlagt avreisedato var den 16. mai 2020
(D85520), med retur den 20. mai 2020 (DY1740). 

Klager har anført at flyvningene ble kansellert grunnet covid-19. Klager mottok mail
fra Tripmonster den 16. april 2020 med informasjon om dette samt informasjon om
hvordan refusjonen ville foregå. 

Klager hørte ikke noe mer. I oktober 2020 logget hun seg inn på "Mine reiser" og søkte
på status på refusjonen. Der var det mulig å sende en beskjed til Tripmonster. Klager
sendte inn spørsmål om status. Klager fikk svar om at forespurt refusjon var mottatt,
og at så snart refusjonen var autorisert ville det bli refundert til klager. Det ble i tillegg
opplyst at dette kunne ta mellom 12-14 uker, avhengig av selskapet. 

I januar 2021 prøvde klager igjen å finne status på "Mine sider". Der sto det at
forespørselen fortsatt var under behandling. Klager forsøkte å få kontakt med
Tripmonster uten hell. 

Klager har fremsatt krav om refusjon av flybillettene, samt forsinkelsesrenter.

Tjenesteyterne har i det vesentlige anført
Tripmonster har anført følgende: 

Tripmonster har informert kunden om at Norwegian er i en rekonstruksjonsprosess og at
krav må sendes til konkursadministrator. 

Norwegian har ikke fremmet tilsvar i saken.

Nemnda bemerker

Norwegian har ikke fremmet tilsvar i saken. Nemnda kan likevel treffe
vedtak basert på de opplysninger som er fremkommet tidligere i saken, jf.
transportklagenemndforskriften § 5-3 (3). 

Klager har fremsatt krav om full refusjon av flybilletter med Norwegian, kjøpt gjennom
Tripmonster. 

Klager har anført at hun ble informert om kansellering av Tripmonster i april 2020.
Nemnda har sett på kopi av mailen, og mener selve mailen etter sin ordlyd ikke
konkluderer med at flyvningen(e) definitivt er kansellert. Det refereres til ordlyden i
mailen hvor det står: "If your reservation has been affected and your flight has been
cancelled".  Imidlertid står det at dersom dette er tilfellet, vil Tripmonster sende inn
søknad om refusjon til flyselskapet. Slik nemnda forstår det tok klager kontakt igjen i
oktober 2020 for å sjekke status.  

Norwegian har ikke levert tilsvar, og har således ikke imøtegått klagers påstand om at
flyvningene faktisk var kansellert. Nemnda legger til grunn at klagers flyvning(er) var
kansellert da refusjonen ble forespurt etter avreisetidspunktet, og at EU-forordning
261/2004 kommer til anvendelse i klagers tilfelle.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet har klager oppgitt å ha fått beskjed om kanselleringen
i april 2020, altså mer enn to uker før avgang. Klager har uavhengig av kanselleringens
årsak derfor ikke rett til standarderstatning. 

Ved kansellering har passasjeren uansett rett til å få valget mellom refusjon av den
fulle billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8 nummer 1. I denne saken har
klager bedt om refusjon. I henhold til EU-forordningen er det flyselskapet som er
ansvarssubjekt. Nemnda er således av den oppfatning at Norwegian bør refundere
prisen for billettene til klager.

Klager har fremsatt krav om forsinkelsesrenter, og har krav på dette i henhold til
forsinkelsesrenteloven § 2.

Vedtak

Transportklagenemnda anbefaler at Norwegian refunderer flybillettene/bookingen
direkte til klager + forsinkelsesrenter.