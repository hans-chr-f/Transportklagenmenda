Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
10.11.2014

Saksnummer
360/14F

Tjenesteyter
United Airlines

Krav om erstatning for ødelagt bagasje.

Klager har i det vesentlige anført:

Klager reiste fra Kahului, Maui til Oslo via Los Angeles og New York den 15. november 2013
med United Airlines.

Da hun kom hjem over et døgn forsinket, oppdaget hun at svært mange av hennes eiendeler
i kofferten var ødelagt eller tilgriset. For å nevne noen skader var det brennmerke på en
teddybamse, kjoler og andre klær var tilgriset eller revet opp, ting og eiendeler var knust eller
oppskrapet, klager anser tapet til å være kroner 60 000.

Klager stiller seg svært kritisk til at noen har brutt opp kofferten hennes og gått gjennom
eiendelene hennes på denne måten.

Klager krever erstatning for ødelagte eiendeler, kroner 60 000.

Det vises for øvrig til klagers brev.

United Airlines har i det vesentlige anført:

United Airlines beklager at klagers eiendeler ble skadet på reisen. Flyselskapet har utbetalt
kroner 13 712 som er maksimum beløp i henhold til Montrealkonvensjonen.

Av godvilje har klager mottatt 2 reisegavekort hver på USD 1 000. United Airlines kan ikke
imøtekomme klagers krav utover dette.

Nemnda bemerker:

United Airlines er i henhold til Montrealkonvensjonen artikkel 18 ansvarlig for skadet eller
ødelagt bagasje med mindre skaden skyldes reisegodsets egen beskaffenhet eller feil eller
mangler ved reisegodset. Ansvaret er begrenset til USD 1 750 per passasjer, jf. artikkel 22 nr.2.

Klager har fått utbetalt maksimumsbeløpet. Det er ikke noe som tilsier at ansatte i flyselskapet
står bak skaden, og klager har etter nemndas vurdering ikke rett til ytterligere erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.