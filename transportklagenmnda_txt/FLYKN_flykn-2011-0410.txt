Vedtak i Transportklagenemnda - Fly

Sammendrag

Krav om heving av kjøp.

Dato
21.03.2012

Saksnummer
410/11F

Tjenesteyter
Norwegian Air Shuttle ASA

Krav om heving av kjøp.

Klager har i det vesentlige anført:

Klagerne hadde billetter fra Malta til Oslo den 23. juli 2011 med Norwegian, som de endret til
den 30. juli, mot totalt kroner 2 441.

Klager hevder hun ikke ble ikke informert om regler og rettigheter da hun endret billettene
per telefon hos Norwegian Kundesenter. På grunnlag av dette ønsker klager endringen/kjøpet
hevet. Klager viser til Forbrukerrådets nettsider:

«Hvilke avbestillingsvilkår som gjelder skal flyselskapet/reiseoperatøren opplyse klart og
tydelig om før avtalen blir inngått. Dersom dette ikke er gjort vil det kunne kreves avbestilling
av reisen forutsatt at avbestillingen ikke skjer for tett innpå avreisetidspunktet.»

Klager reagerer på at hun ble belastet for et mye høyere gebyr enn avtalt på telefon. Dette
beløpet var belastet klagers konto i flere dager før det ble korrigert til kroner 2 441.

Klagerne krever endringen/kjøpet hevet.

Norwegian har i det vesentlige anført:

Klager aksepterte per telefon å bli belastet kroner 2 441 for denne endringen. Det vises til pnr
history rapport.

Norwegian beklager at klager ikke fikk beskjed om hvordan belastningen ville skje. Da kun
noen av personene i bestillingen skulle endre sin bestilling, måtte bookingen splittes. Klager
ble da belastet for totalbeløpet på billettene i tillegg til gebyret. Klager har nå fått tilbakebetalt
det beløpet som oversteg kroner 2 441, i henhold til Norwegians prosedyrer. Det vises for
øvrig til Norwegians brev.

Norwegian kan dessverre ikke imøtekomme klagers krav.

Nemnda bemerker:

Det fremkommer av Norwegians vilkår at man kan endre reisemål og dato mot et
endringsgebyr. Det fremkommer videre at dersom billetten man ønsker å bytte til er dyrere
enn verdien på billetten man har, må man betale prisdifferansen i tillegg til endringsgebyret.

Nemnda legger på bakgrunn av de foreliggende opplysninger til grunn at klager ønsket å
endre avreisedato for to av tre billetter. Det fremgår av Norwegians log at klager ble informert
om at endringen kostet kr 2.441. Klager aksepterte denne endring.

Klager ble i ett døgn belastet med kr 6.890 i stedet for kr 2.441. Det er enighet om at klager
ikke ble informert om dette. Nemnda kan ikke se at belastningen er hjemlet i Norwegians
regelverk.

Klager ønsket å gjøre om endringen i ettertid. Etter nemndas vurdering hadde klager ikke krav
på dette. Endringen ble foretatt i henhold til klagers ønske og til avtalt pris. At Norwegian i en
kortere tidsrom reserverte et høyre beløp på klagers konto kan ikke endre dette. Nemnda kan
ikke se at det for øvrig ble gitt mangelfull eller feilaktig informasjon som skulle gi klager rett til
å heve endringsavtalen.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Marianne Strømme, Norsk Reiselivsforum

Olav Grøttland, SAS.