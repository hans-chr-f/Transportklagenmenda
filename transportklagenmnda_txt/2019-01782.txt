Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
24.02.2020

Saksnummer
2019-01782

Tjenesteytere
Widerøe

Klager har i det vesentlige anført

10. februar 2019 skulle klager og to medpassasjerer reise med SK3014/WF262 fra
Kristiansand til København og deretter videre med SK935 fra København til San Francisco
og UA1723 fra San Francisco til Hawaii. Planlagt ankomst på Hawaii var 10. februar
kl. 20.14. Flyvningen SK3014/WF262 ble kansellert samme dag, slik at de ikke rakk
flyvningen videre til San Francisco. De ble så omrutet til nye flyvninger med avgang
samme dag, via Oslo, Keflavik og San Francisco. De måtte overnatte i San Francisco og
ankom Hawaii kl. 13.24 den 11. februar, mer enn 17 timer forsinket.

Klager anfører at flyselskapet ikke kan anføre sykdom hos bare én person for å unngå
å måtte gi de reisende erstatning i henhold til gjeldende regelverk. Saken Widerøe
refererer til i avslaget, 2017-00833, gjaldt sykdom hos 12 personer, der alt standby-
personale var brukt opp. Klager kan ikke se at det er veldig relevant i det aktuelle
tilfellet, hvor det forelå sykdom hos én person, og selskapet har valgt å ikke ha standby-
personale tilgjengelig. Av den grunn mener klager at de har krav på standarderstatning til
tross for Widerøes svar.

Klager krever standarderstatning på 600 euro per passasjer, totalt 1800 euro, i henhold
til EU-forordning 261/2004 som følge av kanselleringen.

Tjenesteyterne har i det vesentlige anført
Flyvningen WF262/SK3014 fra Kristiansand til København hadde planlagt avgangstid kl.
06.00. Kapteinen meldte seg syk kl. 05.05, altså 55 minutter før avgangstid. Widerøe har
ikke standby-besetning i Kristiansand, siden Widerøe ikke har base der. Ny besetning
måtte derfor hentes fra Sandefjord. Når besetning blir kalt ut på jobb, har de krav på 90
minutters utkallingstid, samt 45 minutters innsjekkingstid. I tillegg skulle besetningen
i dette tilfellet ha reist til Kristiansand for å fly rute WF262/WF263. Det går ingen fly
den veien så tidlig en søndag morgen, og kjøreturen fra Sandefjord til Kristiansand tar
i underkant av tre timer. Det var derfor ikke mulig å få besetningen på plass på så kort
varsel.

Klagers krav kan på bakgrunn av dette ikke imøtekommes i det aktuelle tilfellet.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra
tid til annen. Flyselskapet må være forberedt på dette, og må ha en beredskapsplan
for håndtering av påregnelig sykdom. Ved klagesaker vil det ofte være naturlig at
beredskapsplanen legges frem for nemnda. Sykdom kan likevel oppstå så plutselig eller
på et slikt tidspunkt eller i et slikt omfang at flyselskapet ikke har mulighet til å unngå
uregelmessigheter på en eller flere avganger. Dette må vurderes konkret.

Widerøe har anført at kapteinen meldte seg syk kl. 05.05, dvs. 55 minutter før
avgangstiden til WF262. Flyselskapet har ikke base i Kristiansand, slik at ny besetning
måtte hentes fra Sandefjord. Tilkalt besetning har krav på 90 minutter utkallingstid
og 45 minutter innsjekkingstid. Det går ikke rutefly fra Sandefjord til Kristiansand så
tidlig søndag morgen, og kjøreturen tar i underkant av tre timer. Nemnda finner at
kanselleringen av WF262 da ikke kunne unngås selv om alle rimelige tiltak hadde blitt
truffet. 

Basert på ovenstående informasjon kan ikke nemnda anbefale at klager gis medhold i
sitt krav om standarderstatning.

Etter forordningen artikkel 8 gir kansellering passasjeren rett til refusjon eller omruting
under sammenlignbare betingelser ved første anledning, eller på et senere tidspunkt
etter passasjerens valg. Klager ble omrutet til ny avgang samme dag, men via Oslo,
Keflavik og San Fransisco, hvor de måtte overnatte og ankom Hawaii mer enn 17 timer
forsinket.  Det er ikke holdepunkter for at klager kunne kommet raskere frem til Hawaii
gjennom annen omruting.

Vedtak

Transportklagenemnda-fly anbefaler ikke at klager gis medhold.