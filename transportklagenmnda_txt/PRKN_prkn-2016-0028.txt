Vedtak i Pakkereisenemnda

Sammendrag

Krav om refusjon av enkeltromstillegget hun ble
påført da reisefølget avbestilte få dager før avreise.

Dato
10.11.2016

Saksnummer
28/16P

Tjenesteyter
TSS Travel Service Scandinavia

Saken gjelder:

Krav om refusjon av enkeltromstillegget hun ble påført da reisefølget avbestilte få dager før
avreise.

Klager har i det vesentlige anført:

Klager bestilte en tur til Kypros og Tyrkia i perioden 27.11.15 - 12.12.15.

Klager hadde bestilt tur hos TSS Travel sammen med en venninne, men hun måtte trekke
seg fra turen noen få dager før de skulle reise. TSS travel har fått betalt for to personer i et
dobbelt rom. Klager anser det ikke som rimelig at hun skal betale enkeltromstillegg.

Klager fikk problemer da hun skulle reise fra Tyrkia fordi reiseselskapet hadde forandret
nummeret på billetten hennes slik at informasjonen de fikk opp i Tyrkia ikke stemte med den
billetten klager hadde med til Tyrkia. Den nye billetten hadde hun ikke fått tilsendt.

Klager krever at hun ikke skal måtte betale enkeltromstillegget på kr 2.190.

Det vises for øvrig til klagers brev.

TSS Travel Service Scandinavia har i det vesentlige anført:

TSS Travel Service Scandinavia viser til sine reisevilkår § 5.3 .der følgende fremgår: «Vi gjør
oppmerksom på at dersom to personer har bestilt et dobbeltrom og en av personene
avbestiller turen, vil et enkeltromstillegg tilfalle den andre personen».

To dager før avreise, den 25.11.15 informerte klager TSS om at hennes reisefølge ikke kunne
delta på reisen. Det ble foretatt en endring i bestillingen og klager ble booket om til en reise
som kun gjaldt for en person. Per e-post den 26. november fikk klager tilsendt faktura på kr
2.190 for enkeltromstillegget, men dette ble ikke betalt. Purring ble sendt 5. og 13. januar
2016.

Ifølge TSS har klager har fortsatt ikke betalt fakturaen på kr 2.190.

Det vises for øvrig til brev fra TSS Travel Service Scandinavia.

Nemnda bemerker:

Så vidt nemnda kan forstå av de vedlagte dokumenter, avbestilte klagerens medreisende sin
reise kun to dager før avreise fra Oslo. Avreisedato fra Oslo var 27. november og i faktura for
enkeltromstillegg er bestillingsdato oppgitt til 25. november. Reisen var på dette tidspunkt
fullt innbetalt for to personer.

Når noen avbestiller en reise så kort tid før avreisedato, blir det ikke i noe tilfelle nemnda
kjenner til, tilbakebetalt noe beløp fra arrangøren til den som avbestiller. Hvis den personen
som avbestiller har avbestillingsforsikring eller egen reiseforsikring, vil vedkommende få
dekket reiseutgiftene gjennom forsikringen dersom det foreligger en avbestillingsgrunn som
forsikringsselskapet godkjenner. Den som blir sittende med utgiftene for den avbestilte reisen
er enten A eller forsikringsselskapet.

I denne saken er det opplyst i e-post av 26. januar 2016 at A «kunne ikke få tilbake penger fra
selskapet da hun ikke hadde avbestillingsforsikring».

Dette er i tråd med siste strekpunkt i arrangørens punkt 5.3 «- Avbestilling senere enn 3 dager
før avreisedøgnet starter eller unnlatt fremmøte ved avgang: Ingen refusjon ut over offentlige
avgifter som ikke påløper.»

Slik nemnda ser det, har TSS Travel Service Scandinavia AS fått full betaling for et dobbeltrom.

For ordens skyld viser nemnda til at den bestemmelsen det vises til fra arrangørens side,
punkt 5.3 i arrangøren spesielle reisevilkår, synes å ha som forutsetning at arrangøren ville
lide et tap hvis den gjenværende av de reisende ikke betalte enkeltromstillegg. Det er ikke
tilfelle i denne saken, hvor reise og opphold i dobbeltrom for to personer, som gjennomgått
ovenfor, var fullt innbetalt i god tid før reisen ble avbestilt av A.

Nemnda gjør til slutt oppmerksom på at vårt arbeidsspråk er norsk. Det er ikke alle klagere
som er fortrolige med å korrespondere på engelsk, og alle dokumenter skal sendes klageren
til uttalelse.

Vedtak:

Pakkereisenemnda kan ikke se at arrangøren i dette tilfellet kan kreve at klageren innbetaler
et enkeltromstillegg.

Vedtaket er enstemmig.