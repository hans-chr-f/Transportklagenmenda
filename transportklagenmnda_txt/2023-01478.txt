Vedtak i Pakkereisenemnda

Sammendrag

Krav om prisavslag grunnet manglende rengjøring og aircondition.

Dato
19.06.2023

Saksnummer
2023-01478

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to personer med innkvartering i en 2-romsleilighet med
balkong, ikke spesifisert utsikt, ingen måltider på hotell Los Veleros, Puerto Rico, Gran
Canaria i perioden 25.03.2023 - 01.04.2023. Totalpris 13 711 kroner.

Klager var ikke fornøyd med:
- Manglende rengjøring

Klager skriver at de informerte Apollos representanter om at hotellet var skittent og at
leiligheten manglet aircondition. 

Etter hjemkomst skriver klager at de sa ifra at rommet var skittent straks etter ankomst
lørdag 25. mars, noe som var hovedårsaken til at de ikke kunne bo der. Fra Apollos
representanter fikk de beskjed om at de ikke kunne ordne med hotellbytte før kontoret
åpnet på mandag 27. mars. Klager flyttet på egen hånd til Gloria Palace Amadores
Thalasso & Hotel som hadde rom med aircondition og betalte selv for de første to
nettene før de fikk ordnet med hotellbytte gjennom Apollo.  

Klager har anført at Apollos representanter ikke forstod ordet skittent på nynorsk og at
de måtte forklare dette slik at de forstod hva klager mente. Klager har skrevet følgende
per e-post til Apollo: "Det er påstand mot påstand med at dere seier at me ikkje har sagt
at det var skittent på rommet. Så da vil det være opp til ein tredje part å finne ut kven
som har rett på dette punktet, for det var hovedgrunnen til at me tok kontakt."

Klagers krav: 5 000 kroner per person, totalt 10 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise fra Bergen til Gran Canaria 7 dager med innkvartering
på hotell Los Velero, Puerto Rico, i en 2-romsleilighet med balkong uten spesifisert utsikt
uten måltider. Totalpris 13 711 kroner.

I Apollos informasjon om hotellet, er det ikke oppgitt at hotellet har luftkondisjonering.
Dersom et hotell har luftkondisjonering, fremgår dette av Apollos informasjon om
hotellet.

Apollo kan ikke se av mottatt rapport fra sitt personale på reisemålet at klager skal ha
informert de om at de ikke var fornøyd med renholdet på hotellet. Apollos personale
oppfattet det slik at årsak til at de ønsket å bytte til et annet hotell, var at de ønsket et
hotell med luftkondisjonering nærmere stranden. Eventuelle mangler ved rengjøring
er for øvrig noe Apollos personale raskt kan påse at hotellene tar tak i, dersom de
gjøres oppmerksom på dette. Apollo henviser i den forbindelse til Alminnelige vilkår for
pakkereiser § 8.2: «Kunden plikter å reklamere på mangler han oppdager uten ugrunnet
opphold.»

Etter hotellbyttet tok Apollos personale kontakt med klager for å sjekke om de trivdes på
det nye hotellet, noe klager svarte at det gjorde. I samme SMS oppga klager at de ikke var
fornøyd med Apollos service, noe Apollos personale syntes var beklagelig å høre og ba
om at de gjerne kunne komme tilbake mer informasjon om hva de ikke var fornøyd med.
Apollo kan ikke se at klager skal ha kontaktet deres personale etter dette eller at klager
ga noen videre tilbakemelding.

Apollo kan ikke se at det foreligger grunnlag for prisavslag eller refusjon av klagers
merkostnader til hotellbytte, da det ikke er oppgitt i Apollos informasjon at det finnes
luftkondisjonering på Los Veleros. 

Det vises for øvrig til korrespondanse fra Apollo Reiser AS.

Nemnda bemerker

Klager har bestilt en pakkereise fra Bergen til Gran Canaria 7 dager med innkvartering
på hotell Los Velero, Puerto Rico, i en 2-romsleilighet med balkong uten spesifisert utsikt
uten måltider. Totalpris 13 711 kroner.

Klagen gjelder manglende renhold og manglende luftkondisjonering.  

I Apollos informasjon om hotellet er det ikke oppgitt at hotellet har luftkondisjonering.
Dersom et hotell har luftkondisjonering, fremgår dette av Apollos informasjon om
hotellet. Forholdet utgjør således ingen mangel. Når det gjelder renhold, er det bestridt
at klager reklamerte på dette før hotellbyttet. For nemnda synes det å ha oppstått en
kommunikasjonssvikt når det gjelder rengjøringen. Det vises til klagers anførsler og
forholdet skulle vært utbedret omgående. Mangelen tilsier et mindre prisavslag som
settes til 500 kroner per person, totalt 1 000 kroner. Pakkereisenemnda anbefaler at
klager gis delvis medhold.

Vedtak

Pakkereisenemnda anbefaler at klager gis delvis medhold.