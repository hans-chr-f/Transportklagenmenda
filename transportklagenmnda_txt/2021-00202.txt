Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
12.04.2021

Saksnummer
2021-00202

Tjenesteytere
Kolumbus AS

Klager har i det vesentlige anført

Klager ble ilagt gebyr 21. januar 2021. Klagers representant, hans mor, forklarer at
sønnen alltid kjøper ungdomskort hver måned. Hun forklarer at sønnen ikke hadde tatt
buss på flere dager og ungdomskortet hadde utløpt i den perioden. 

Representanten anfører at da sønnen tok bussen så han at billetten hadde løpt ut. Videre
anfører hun at han ikke hadde internettdekning og allerede var for sent ute til skolen, og
midt i stresset han var i tenkte han at han kunne fornye billetten når han kom frem til
skolen og hadde dekning. Representanten forklarer videre at hun kjøpte en datapakke til
han og han fikk kjøpt ny billett til neste buss. Hun presiserer at han kjøper ungdomskort
hver måned. Representanten ber om forståelse for situasjonen sønnen hennes var i og
at gebyret frafalles. 

Klager krever frafall av gebyret.

Tjenesteyterne har i det vesentlige anført
Klager har reist uten gyldig billett og ved kontroll plikter vedkommende derfor å betale
tilleggsavgift, jfr. Kolumbus sine reisevilkår punkt 4.2. 

Kolumbus opprettholder sitt standpunkt i saken.

Nemnda bemerker

Klager ble ilagt gebyr 21. januar 2021 fordi han ikke kunne fremvise gyldig billett under
billettkontrollen. 

Det fremgår av Kolumbus sine reisevilkår punkt 3 at en reise regnes som påbegynt
når passasjeren er om bord på transportmiddelet. Videre skal passasjeren ha gyldig
billett ved påstigning. Dette innebærer at elektronisk billett skal være aktivert på dette
tidspunktet. Billett kjøpt på en mobiltelefon gir adgang til påstigning når nedtellingen på
mobilapplikasjonen har startet.

Det følger videre av punkt 4.2 at passasjer som ved kontroll ikke kan vise gyldig billett for
påbegynt reise plikter å betale tilleggsavgift. 

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. 

Nemnda bemerker at det er den reisendes ansvar å sørge for å ha gyldig billett herunder
å sørge for å kjøpe ny periodebillett i tide. 

Nemnda har forståelse for at reaksjonen kan oppleves som streng. Av hensyn til
reiseforetakene er det imidlertid nødvendig å ha en konsekvent praksis da det er ulike
årsaker til at reisende ikke kan vise billett.

Vedtak

Transportklagenemnda for kollektivtransport finner ikke å kunne anbefale at klager gis
medhold.