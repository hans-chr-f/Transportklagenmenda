Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
24.08.2021

Saksnummer
2020-03563

Tjenesteytere
Norwegian Air Shuttle

Klager har i det vesentlige anført

Den 10. november 2020 bestilte klager to billetter fra Bodø til Oslo for reise den 15.
november 2020 med DY355. Da klager mottok reisebekreftelsen fra Norwegian oppdaget
han via Norwegians app, at avgangen var kansellert. Klager tok umiddelbart kontakt med
Norwegian og fikk bekreftet at avgangen var kansellert. 

Klager har mottatt refusjon for sine billetter, men krever standarderstatning 250 euro
per person i henhold til EU-forordning 261/2004.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:

Klager mottok refusjon for sine billetter den 13. november 2020. Klager har ikke krav på
standarderstatning, da kanselleringen er å anse som en ekstraordinær omstendighet.

Nemnda bemerker

Flyselskapet Norwegian har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Norwegian har som nevnt ikke avgitt uttalelse til nemnda. Til klager har Norwegian
opplyst at kanselleringen skyldes reiserestriksjoner innført av nasjonale myndigheter
som følge av Covid-19, og således en ekstraordinær omstendighet som ikke kunne vært
unngått. Denne påstanden er imidlertid ikke på noen måte dokumentert eller forklart
nærmere. Etter nemdas syn er en slik generell påstand om kansellering som følge av
reiserestriksjoner på grunn av Covid-19, ikke tilstrekkelig for å dokumentere at dette
var kanselleringsårsaken når det ses hen til at det var snakk om en innenlandsflyvning i
november 2020. Nemnda har forståelse for at også innenlandsflyvninger kan påvirkes av
reiserestriksjoner mellom land fordi hele flåten vil kunne bli påvirket, men dersom dette
er tilfellet må det sannsynliggjøres dersom nemnda skal kunne legge dette til grunn som
kanselleringsårsak. 

Nemnda mener etter dette at flyselskapet ikke har godtgjort at kanselleringen skyldes
ekstraordinære omstendigheter som ikke kunne vært unngått dersom alle rimelig tiltak
ble truffet. Klager har dermed krav på standarderstatning på 250 euro per person.

Vedtak

Transportklagenemnda anbefaler at Norwegian utbetaler 250 euro per person.