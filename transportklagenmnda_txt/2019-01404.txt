Vedtak i Pakkereisenemnda

Sammendrag

Krav om prisavslag grunnet dårlige billetter på opera tur til Praha.

Dato
21.05.2019

Saksnummer
2019-01404

Tjenesteytere
Boreal Travel AS

Klager har i det vesentlige anført

Klager bestilte pakkereisen "Et opera-eventyr i Praha" for to personer i perioden
01.02.2019 - 04.02.2019. Totalpris kr. 19.390.

Klager fikk dårlige billetter til "Don Giovanni" på Statsteateret. Til "Tryllefløyten" på
Statsteateret var billettene enda dårligere, så klager returnerte billettene til reiselederen
mens de forsøkte å få kjøpt bedre billetter. Dessverre var det utsolgt, så klager forlot
operaen før forestillingen. Til "La Traviata" på Nasjonalteateret fikk de bedre billetter,
men billettene var av en lavere prisklasse på galleriet og ikke på balkong eller nede i
salen, ca. kr. 200 per billett.

Boreal Travel hadde både skriftlig og muntlig lovet gode plasser/billetter. Av programmet
fremgikk: "gode billetter alle blir fornøyd". Boreal Travel lovet skriftlig at de som bestilte
først skulle prioriteres, men billettene ble delt ut helt tilfeldig. Klager var blant de
uheldige og fikk dårlige billetter selv om de bestilte samme dag som annonsen stod i
Stavanger Aftenblad. 

Klager ble lovet "intet mindre enn tre høykvalitets operaforestillinger" og "et
operaeventyr i Praha". Det de fikk var billige billetter og billig mat.

Dersom klager hadde vært klar over hva tilbudet fra Boreal Travel egentlig inneholdt,
hadde de avstått fra hele turen selv om prisen hadde vært det halve eller lavere.

Klager krever et prisavslag på minimum en tredjedel av reisens pris.

Det vises for øvrig til korrespondanse fra klager.

Tjenesteyterne har i det vesentlige anført

Det ikke står noe om seteplassering i markedsføring, kun at det er inkludert en billett per
forestilling. 

Boreal Travel vedkjenner at enkelte har fått billetter som ikke svarte til forventningene
- ståplass eller «lytteplass» - men det gjelder et mindre antall av gruppen på totalt 86
personer. De det gjelder har fått tilbud om kr. 1.000 i refusjon per person og godtatt
dette som en rimelig kompensasjon. 

Turansvarlig hos Boreal Travel var ikke kjent med de høye forventningene enkelte kunder
i «operamiljøet» hadde til seteplassering, og at plasseringen/ operaopplevelsen var det
eneste som betød noe – destinasjon og alt annet program virket å ha liten betydning. På
eventuelle nye opera-turer vil Boreal Travel være tydelig på seteplassering slik at det ikke
er rom for misforståelser. 

I ettertid forstår Boreal Travel at noen kunder kan ha lagt store forventninger til
seteplassering på grunnlag av turens navn "Et opera-eventyr", men «eventyr»
betegnelsen i turnavn har de brukt på flere andre reiser og den brukes forholdsvis ofte i
turbeskrivelser.

Boreal Travel har lagt ved den annonsen som sto på trykk i Stavanger Aftenblad og som
dannet grunnlag for bestilling, programmet "Et opera-eventyr i Praha" som ble sendt til
kunden sammen med bestillingsbekreftelsen og informasjonsbrevet «Et opera-eventyr i
Praha». Dette ble sendt ut til alle reisende ca. to uker før avreise.

Boreal Travel har ikke markedsført turen med en spesifikk setekategori og kan ikke se at
det foreligger grunnlag for ytterligere prisavslag.

Stavanger Aftenblad er ikke ansvarlig for annonsen, men har likevel tilbudt klager å delta
på et vinkurs.

Det vises for øvrig til korrespondanse fra Boreal Travel AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. 

Nemnda legger til grunn at det i informasjonsmaterialet for turen ble lovet gode billetter,
i og med at arrangøren ga uttrykk for at man hadde "god tro på at alle vil bli fornøyd".
Det ble lovet et "operaeventyr".

Arrangøren har i ettertid gitt uttrykk for at han ikke var kjent med de høye
forventningene enkelte kunder i operamiljøet hadde til seteplassering, og at
plasseringen/operaopplevelsen var det eneste som hadde betydning.

I korrespondanse med klageren fremgår det at det etter arrangørens syn ikke ville være
økonomisk mulig for Boreal Reiser å gjennomføre alle turer i forkant for å kvalitetssikre
turene.  En slik praksis ville ha medført store merkostnader som ville blitt gjenspeilet i
prisene. 

Nemnda bemerker at en profesjonell reisearrangør som begir seg inn på et område som
er nytt for vedkommende er ansvarlig for at de opplysningene som gis til potensielle
kunder er korrekte og i samsvar med markedsføringsloven.

Markedsføringsloven § 6. gir regler om hva som er urimelig handelspraksis. Urimelig
handelspraksis er forbudt.

En handelspraksis er urimelig dersom den strider mot god forretningsskikk overfor
forbrukere og er egnet til vesentlig å endre forbrukernes økonomiske atferd slik at
de treffer beslutninger de ellers ikke ville ha truffet. Det kreves en såkalt yrkesmessig
aktsomhet, som i forarbeidene er definert på denne måten: ”den standard for kunnskap
og hensyn som en næringsdrivende med rimelighet kan forventes å vise overfor
forbrukerne, og som er i samsvar med hederlig markedspraksis og/eller det alminnelige
prinsippet om god tro innenfor den næringsdrivendes virksomhetsområde” . Uttrykket
kan best oversettes med god skikk. 

Slik nemnda vurderer saken kan en profesjonell arrangør ikke tilby 86 kunder "et
operaeventyr" uten å kjenne til de forskjellige teatersalene og hva slags billetter som
inngår i reisens pris.  Turen er markedsført først og fremst som en opera-tur.  Da er
det arrangørens plikt å sette seg inn i hva en deltaker på en slik tur typisk forventer.
Leveransen må holde en gjennomsnittsstandard for å holde seg innenfor det som er
avtalt og som kan karakteriseres som rimelig handelspraksis.

Nemnda legger til grunn at arrangøren ikke visste hvordan teatersalene var utformet
og hvor de billettene som ble levert var plassert i forhold til scenen.  Billettene lengst
fra scenen og lengst ut til siden er generelt de lavest prisede.  Det er vedlagt to billetter
som begge er på galleriet, henholdsvis 1. og 2. galleri. Det var ifølge klageren dårlige
plasseringer, spesielt billettene på 2. galleri.  Billettene de fikk utdelt til Tryllefløyten
hadde så dårlig plassering at klageren valgte å forlate teateret før forestillingen begynte.

Etter nemndas syn strider det mot god forretningsskikk å arrangere turer uten på
forhånd å ha kvalitetssikret dem. Det som ble levert må karakteriseres som mangelfullt.
Klageren har følgelig krav på et prisavslag.  Klageren har opplyst at de ikke ville ha deltatt
dersom de på forhånd hadde fått vite om seteplasseringene. Nemnda legger dette til
grunn.

Nemnda anbefaler etter en samlet vurdering at klageren gis et prisavslag på 40 % av
reisens pris, avrundet til kr. 7.700.

Vedtak

Pakkereisenemnda anbefaler at klageren gis et prisavslag på 40 % av reisens pris,
avrundet til kr. 7.700.