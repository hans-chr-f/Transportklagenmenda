Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
12.02.2016

Saksnummer
0573/15F

Tjenesteyter
Türkish Airlines

Krav om refusjon av utgifter grunnet forsinkelse.

Klager har i det vesentlige anført:

Klager skulle reise fra Dhaka til Oslo via Istanbul den 8. desember kl. 07:10 med TK713 og
videre med TK1753. Han hadde i tillegg videreforbindelse på separat billett med SAS til
Stavanger. Klager reiste med sitt fosterbarn fra Eritrea som ikke har norsk statsborgerskap.

TK713 ble forsinket omtrent 6 timer slik at klager mistet sin videreforbindelse. Siden Eritreiske
statsborgere ikke kan få «visa on arrival» i Tyrkia kunne ikke klager akseptere ombooking
som medførte overnatting i Istanbul. Dette ville eventuelt medført at klager måtte vente i
avgangshallen i Istanbul i 15 timer, fremfor å få sove på et hotell. Klager ba om å bli booket
om via København, noe han ble. I ettertid får klager ikke dekket hotellkostnadene i København
av flyselskapet, han stiller seg kritisk til dette.

Klager krever refusjon av følgende kostnader:

Hotell København 3 personer kroner 3&nbsp;175, ombooking flybilletter SAS kroner
1&nbsp;500, mat og drikke kroner 750, telefon kroner 300, samt standarderstatning for
forsinkelsen, 600 euro per person.

Det vises for øvrig til klagers brev.

Türkish Airlines har i det vesentlige anført:

TK713 ble forsinket som følge av dårlige værforhold. Hendelsen er ikke
kompensasjonsberettiget da årsaken var ekstraordinære omstendigheter utenfor Türkish
Airlines kontroll.

Klager ble tilbudt ombooking og overnatting i Istanbul, videre har selskapet tilbudt å dekke
kostnad til «visa on arrival» som koster 25 euro per person. Klager valgte å avslå og heller bli
booket om via København. Klager ble informert av station manager i Istanbul om at Türkish
Airlines ikke ville dekke noen utgifter i København.

Det vises til fremlagt utskrift av klagers booking hvor det er lagt inn en merknad om at klager
frivillig har valgt ombooking via København. Denne merknaden viser at ombooking via
København var gjort etter klagers eget ønske, Türkish Airlines kan av den grunn ikke dekke
hans utgifter her.

Klager hadde en separat billett innenlands i Norge med et annet flyselskap, Türkish Airlines
kan ikke erstatte utgifter knyttet til denne reisen da den ikke inngår i kontrakten med
flyselskapet Türkish Airlines.

Türkish Airlines har fulgt reglene i henhold til EU-forordning 261/2004, og kan dessverre ikke
imøtekomme klagers krav.

Det vises for øvrig til Türkish Airlines brev.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning. Forordningen artikkel
3 angir forordningens virkeområde. Det fremkommer her at forordningen ikke får anvendelse
ved reiser fra en lufthavn som ligger utenfor EU/EØS-området dersom flyselskapet ikke er
hjemmehørende i EU/EØS-området.

Klagen gjelder en forsinkelse fra lufthavn som ligger utenfor EU/EØS-området. Flyselskapet,
Türkish Airlines, er ikke hjemmehørende i EU/EØS-området.

Klager kan følgelig ikke få medhold i sitt krav om standarderstatning etter EU-forordningen.

Türkish Airlines pliktet i den foreliggende situasjon å omrute passasjerene snarest mulig. De
pliktet videre å tilby mat og forfriskninger samt hotell om nødvendig. Türkish Airlines tilbød
overnatting i Istanbul og videre flygning til Oslo neste dag. Nemnda er av den oppfatning at
dette objektivt sett var et tilfredsstillende alternativ. Klagerne kunne imidlertid av hensyn
til sitt fosterbarn ikke benytte seg av dette. Türkish Airlines tilbød da klagerne omruting via
København. De gjorde det videre klart at de ikke ville erstatte utgifter til hotell i København.
Nemnda er av den oppfatning at klager selv må bære utgiftene til hotell mv. i København.
Nemnda viser til at Türkish Airlines tilbød hotell i Istanbul, og at klager er nærmest til å bære
omkostningene for å tilfredsstille sitt individuelle særbehov.

Klager kom forsinket til Oslo og fikk ikke benyttet sin videreforbindelse med SAS til Stavanger.
Türkish Airlines er i henhold til luftfartsloven § 10-20/ Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Türkish Airlines har opplyst at forsinkelsen skyldtes værforholdene. Dette er ikke nærmere
forklart eller dokumentert. Türkish Airlines har følgelig ikke godtgjort at forsinkelsen skyldtes
et forhold utenfor deres kontroll, og nemnda er av den oppfatning at Türkish Airlines plikter å
erstatte klagers tap. Nemnda anbefaler at Türkish Airlines erstatter klagers billettutgifter med
SAS på kr 1.500.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning. Nemnda anbefaler at Türkish Airlines erstatter klagers utgifter på kr 1.500
til billetter med SAS.

Vedtaket var enstemmig.