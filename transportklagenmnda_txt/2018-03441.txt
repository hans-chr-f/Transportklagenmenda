Vedtak i Transportklagenemnda
- Kollektivreiser

Sammendrag

Krav om frafall av administrasjonsgebyr på 150 kroner

Dato
23.01.2019

Saksnummer
2018-03441

Tjenesteytere
AtB AS

Klager har i det vesentlige anført

Klager ble ilagt gebyr på bussen fordi han ikke kunne fremvise gyldig studentbevis ved
bruk av studentrabattert billett. 

I etterkant av kontrollen oppsøkte klager AtBs kundesenter med dokumentasjon på
gyldig studentbevis, hvor han fikk beskjed om at gebyret ble frafalt mot at han betalte et
administrasjonsgebyr på 150 kroner. Klager kan ikke se hva AtB har administrert i denne
saken som skal rettferdiggjøre dette beløpet, og mener det ikke er riktig at kunder skal
måtte betale når de fremlegger gyldig studentbevis på kundekontoret. 

AtB har uttalt at det ved kontroll må det fremlegges semesterkort fra NTNU, men ifølge
klager bruker ikke NTNU semesterkort på papir lenger og da er det i praksis bare appen
med studentbevis som gjelder. Klager har vært kunde hos AtB lenge, og for noen år siden
var det mulig å logge inn på studentweb for å vise kvittering på betalt semesteravgift,
samt fag, studieretning osv. for å bekrefte at man var student. Dette fikk klager beskjed
om at AtB har sluttet med. Kvittering på betalt semesteravgift, som klager forsøkte å vise,
var derfor ikke gyldig legitimasjon for bruk av studentrabattert billett. 

Klager krever at AtB trekker kravet om administrasjonsgebyr på 150 kroner.

Tjenesteyterne har i det vesentlige anført
Klager ble den 18. september 2018 ilagt tilleggsgebyr da han ved billettkontroll ikke
kunne legitimere sin rett til bruk av studentrabattert reisebevis. Klager kontaktet AtB 20.
september 2018 og motsatte seg å betale redusert gebyr på 150 kroner. AtB besvarte
klagen 9. oktober hvor regelverket ble fortalt og klager ble gitt muligheten til å fremvise
gyldig semesterbevis for å få gebyret redusert. Samme dag mottok AtB svar fra klager
hvor han igjen motsatte seg å betale redusert gebyr, men ønsket å legitimere seg som
student i saken. 

Det avgjørende ved bruk av studentrabattert reisebevis, er at man oppfyller retten til
rabatt innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider. Det
følger av AtBs transportvedtekter at man ved kontroll skal vise gyldig studiebevis dersom
man reiser med studentrabattert billett. Beviset må vise passasjerens navn, fødselsdato,
studiested og hvilket semester det gyldig for. AtB aksepterer ikke annen form for
bevis enn dette. Det er blant annet for å gi forutsigbarhet til våre kunder og for å sikre
likebehandling. Dersom det skulle være opp til den enkelte kontrollør å
vurdere hvorvidt passasjeren har tilstrekkelig bevist at vedkommende er student, ville
det i verste fall ført til vilkårlig ileggelse av gebyr. Det hadde vært svært vanskelig for
kundene å forutse hvilke regler som gjelder, og AtB ville fått vanskeligheter med å
håndheve disse.

Dersom man bruker StudentID-appen aksepterer reisende selv risikoen dette medfører
med tanke på at det f.eks. kan oppstå tekniske problemer. AtB kan ikke ta ansvar for
tekniske feil som oppstår i en app AtB ikke har ansvaret for. Det fremgår av vilkårene
for bruk at StudentIDappen1 at ved førstegangsbruk må appen være koblet til internett
for å kunne laste ned informasjonen. Informasjonen blir da lagret lokalt på telefonen
og man trenger ikke være online for å bruke appen. Man vil heller da ikke bli påvirket av
eventuelle oppgraderinger eller feil i appen.

Videre i vilkårene for StudentID-appen fremgår det klart at dersom telefonen skulle gå
tom for strøm eller av andre grunner ikke fungere, må man bevise studentstatus med
semesterkvittering og gyldig legitimasjon.

Det er fortsatt slik at dersom den reisende ønsker å ha kvittering for betalt
semesteravgift i papirform, eller ikke har en smarttelefon som støtter denne appen,
fortsatt er mulig å bestille kvittering for betalt semesteravgift på papir i Studentweb.

Det fremgår tydelig av AtBs transportvedtekter at man vil bli ilagt tilleggsgebyr dersom
den reisende ved billettkontroll ikke kan legitimere sin rett til rabattert billett. Selv om
man i ettertid av kontrollen kan fremlegge bevis på at man er legitimert til å bruke
studentrabattert billett, frafaller ikke AtB gebyret i sin helhet. Det vil si at dersom den
reisende, innen 7 dager fra gebyrileggelse kan fremvise gyldig studentbevis vil gebyret
bli redusert til kr. 150. Denne praksisen er i tråd med andre kollektivtrafikkselskapers
praksis.

AtB opprettholder med dette tidligere avgjørelse og viser til begrunnelse i tidligere svar til
klager.

Nemnda bemerker

Klager ble den 18. september 2018 ilagt gebyr ved kontroll på bussen fordi han ikke
kunne vise dokumentasjon for rett til bruk av studentbillett. I etterkant av kontrollen
oppsøkte klager AtBs kundesenter med dokumentasjon på gyldig studentbevis, hvor han
fikk beskjed om at gebyret ble frafalt mot at han betalte et redusert gebyr på 150 kroner.
Klager mener det ikke kan være riktig at kunder må betale et slikt gebyr. 

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges.

Nemnda har hatt flere saker vedrørende tilleggsavgift for manglende dokumentasjon til
rett til rabattert billett til behandling. Etter anbefaling fra nemnda i den siste saken, sak
nr. 2018-922, endret AtB sin ordning slik at tilleggsavgiften kan frafalles mot et lavere
administrasjonsgebyr dersom dokumentasjon for rett til rabatt blir framlagt i ettertid. 

AtB har sendt forslag om endringer i vedtektene som blant annet går ut på at "Gebyret
frafalles mot et administrasjonsgebyr på kr. 150.-."  Forslaget er så vidt vites fortsatt til
behandling i Samferdselsdepartementet. 

Bakgrunnen for at nemnda anbefalte en ordning med frafall av tilleggsavgiften i ettertid,
var at dette syntes sterkt urimelig overfor de reisende. Det ble også lagt vekt på at de
fleste større transportselskapene hadde lignende ordninger.

Nemnda har ikke tidligere vurdert saker vedrørende administrasjongebyr i forbindelse
med en slik ordning.

Et administrasjonsgebyr har en noe annen karakter idet selskapet har noe, dog neppe
betydelig, arbeid også med ekspedering og sletting av gebyret. Videre har den reisende
selv forårsaket situasjonen. 

Argumentene for nemndas syn på tidligere ordning med ikke å frafalle gebyr ved
etterfølgende dokumentasjon, gjør seg også gjeldende overfor et administrasjonsgebyr,
men ikke i samme grad da administrasjonsgebyret er betydelig lavere. 

Nemnda finner på denne bakgrunn ikke grunnlag for å anbefale at
administrasjonsgebyret frafalles.    

For øvrig bemerkes at så vidt nemnda er kjent med, krever for eksempel ikke
transportselskaper som Ruter, Skyss og NSB administrasjonsgebyr eller annen form for
gebyr ved frafall av tilleggsavgift ved fremleggelse av dokumentasjon i ettertid.

Vedtak

Transportklagenemnda Kollektivtransport finner ikke å kunne anbefale at klager gis
medhold.