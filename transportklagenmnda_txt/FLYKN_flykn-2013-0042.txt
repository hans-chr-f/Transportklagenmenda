Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
04.09.2013

Saksnummer
042/13F

Tjenesteyter
SAS

Krav om standarderstatning som følge av forsinkelse.

Klager har i det vesentlige anført:

Klager skulle reise fra Oslo til Orlando via New York den 2. desember 2012. Etter
ombordstigning på SK907 fra Oslo til New York, ble klager sittende om bord i flyet på
Gardermoen i syv timer før flyet ble kansellert.

Etter mye frem og tilbake ble klager booket om til et fly dagen etter. Dette flyet ble også
forsinket. Klager kontaktet deretter sitt reisebyrå og fikk hjelp til å booke om billetten til
Lufthansa via Frankfurt.

Klager stiller seg svært kritisk til behandlingen han fikk av SAS, og spør om det er tillatt å holde
passasjerer innesperret i syv timer.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK907 ble kansellert som følge av uforutsett teknisk feil, det vises til rapport. Hendelsen var
ekstraordinær og utenfor SAS kontroll.

På Gardermoen finnes det ikke noe egnet område for passasjerer som skal utenfor Schengen
i slike situasjoner. Hvis SAS antar at problemet kan løses i løpet av relativt kort tid vil selskapet
beholde passasjerene om bord for å unngå ytterligere forsinkelser ved å slippe de ut av
flyet. Skal passasjerene ut av flyet og inn i terminalen igjen, må de ha nye boardingkort samt
gjennom pass- og sikkerhetskontroll. Dette kan ta mange timer for reisende til USA.

I dette tilfellet ble passasjerene sittende om bord i flyet lengre enn normalt. SAS ventet på en
del fra København, men grunnet dårlige værforhold på Kastrup ble flyet med delen forsinket
over to timer. Problemet viste seg deretter å være mer omfattende enn først antatt og flyet
ble derfor kansellert.

Det var svært fulle fly i denne perioden, og vanskelig å finne nye reiseruter til alle
passasjerene. Klager ble av sitt reisebyrå booket om til dagen etter med Lufthansa.

Da denne hendelsen var ekstraordinær har klager dessverre ikke rett på kompensasjon. SAS
kan på grunnlag av dette ikke imøtekomme klagers krav.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil i flyets bremsesystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Passasjerene ble i dette tilfellet sittende syv timer i flyet før det ble innstilt. Vurdert i ettertid
er dette uheldig. SAS har imidlertid gitt en begrunnelse for ventetiden, og nemnda tar den
til etterretning. Nemnda bemerker for øvrig at det i det någjeldende regelverk ikke er noen
bestemt tidsbegrensning for hvor lenge passasjerene må vente i flyet. Det er nå foreslått en
endring i EU-forordning 261/2004 som gir passasjerene rett til å forlate flyet etter fem timer.
Dersom endringen blir vedtatt, forventes den å tre i kraft i løpet av 2014.

Ved kanselleringer plikter flyselskapet å tilby omruting snarest mulig på tilsvarende
transportvilkår, jf. forordningen artikkel 5 jf. artikkel 8. Klager ble omrutet til neste dag. De
foreliggende opplysninger gir etter nemndas vurdering ikke grunnlag for å kritisere SAS for
den tilbudte omruting.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.