Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.10.2012

Saksnummer
092/12F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Hovden til Oslo 28. desember 2011 med WF149 kl. 17:32. Like før
avgang ble flyet kansellert. Klager ble informert om at årsaken var teknisk feil.

Klager stiller seg undrende til flyselskapets uttalelse om at flyet var 50 % fullt, da kun 8-10
passasjerer befant seg ved gaten når meldingen om kanselleringen fant sted. Klager setter
spørsmåltegn ved om flyet ble kansellert av kommersielle årsaker.

Klager ble booket om til dagen etter.

Klager stiller seg videre undrende til følgende: Dersom flyet ble ferget til Hovden samme
kveld for å være klart til avgang dagen etter, hvorfor kunne ikke flyet operere samme kveld?
Flyselskapet har ikke kunnet svare klager på dette.

Widerøe har i det vesentlige anført:

WF149 ble kansellert som følge av teknisk feil, det vises til teknisk rapport.

Denne kanselleringen er dessverre ikke kompensasjonsberettiget i henhold til EU forordning
261/2004, da uregelmessigheten oppstod grunnet ekstraordinære omstendigheter.
Hendelsen oppstod uforutsett og var utenfor Widerøes kontroll.

Ved kanselleringer kan passasjerene enten velge ombooking samt forpleining, eller full
refusjon. Klager valgte førstnevnte.

Widerøe kan dessverre ikke imøtekomme klagers krav.

Nemnda bemerker:

Klager er ansatt i Norsk Reiselivsforum, som er sekretariat for blant annet
Transportklagenemnda - fly. Klager arbeider ikke selv med flyklager men med klager på
pakkereiser. Transportklagenemndas leder var tidligere leder av Reklamasjonsnemnda for
pakkereiser og arbeidet således sammen med klager. Elise Korsvik, som er representant for

Forbrukerrådet i Transportklagenemnda, var tidligere medlem av Reklamasjonsnemnda for
pakkereiser og samarbeidet i denne forbindelse med klager.

Nemnda er etter en samlet vurdering av den oppfatning at det i denne saken foreligger
spesielle omstendigheter som er skikket til å svekke tilliten til nemndas uhildethet, jf.
prinsippet i domstolloven § 108. Etter nemndas vurdering gjelder dette selv om lederen og
Elise Korsvik erstattes med andre representanter.

Nemnda har etter omstendighetene ikke funnet grunn til å forelegge habilitetsspørsmålet for
partene i saken.

Nemnda bemerker at hensynet til klager tilsier at han bør få sin sak behandlet. Nemnda
foreslår at klagen forelegges Luftfartstilsynet med forespørsel om tilsynet kan komme med
anbefaling i saken.

Vedtak:

Nemnda anbefaler at saken forelegges Luftfartstilsynet til avgjørelse.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines