Vedtak i Transportklagenemnda - Fly

Sammendrag

Klager krever refundert halve reisens pris på
grunn av forsinkelse på returen fra Antalya, Tyrkia.

Dato
24.03.2010

Saksnummer
26/09F

Tjenesteyter
Star Tour AS

Klager krever refundert halve reisens pris på grunn av forsinkelse på returen fra Antalya,
Tyrkia.

Klager har i det vesentlige anført:

Klager kjøpte flybilletter gjennom Star Tour, med Pegasus Airlines fra Bergen, Flesland til
Antalya, Tyrkia.

Da klagerne skulle reise hjem igjen fra Antalya 11. oktober 2008 ble avreise-tidspunktet
for hjemreisen stadig utsatt. Klagerne ble tilbudt mat, men de hadde spist. Det tok lang tid
før klager fikk informasjon om hvorfor flyet var forsinket. Den informasjonen de fikk om
forsinkelsen ble formidlet gjennom et annet selskaps representant.

Klagers fly lettet etter 12 timers forsinkelse. Flyet landet på Flesland kl 06.00. Hjemturen fra
Flesland ble veldig slitsom ettersom klagerne måtte kjøre hjem til Stavanger/Sola tidlig søndag
morgen i stedet for en rolig biltur lørdag kveld.

Klager mener at kompensasjonen bør være at Star Tour betaler tilbake halve reisens pris, kr
12.540: 2 = kr 6.270 og ikke kr 1.200 som klageren er tilbudt.

Star Tour har i det vesentlige anført:

Star Tour har oversendt klager et brev, datert 15. oktober 2008, vedr. forsinkelsen som
oppstod på hjemreisen.

Star Tour tilbyr klager å refundere dokumenterte utlegg i forbindelse med forsinkelsen,
men kan ikke imøtekomme klagers krav om tilbakebetaling av halve reisens pris. Star Tour
kompenserer også kunden med et gavekort på kr 600.

Nemnda bemerker:

Fraktfører er ansvarlig for tap som følge av forsinkelse, jf luftfartsloven § 10-20. Bestemmelsen
omhandler økonomisk tap. Etter  gjeldende regelverk gir forsinkelser ikke rett til erstatning for
ikke-økonomisk tap (tort og svie). Forsinkelser gir heller ikke rett til prisavslag.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Olav Grøttland, SAS

Janne G. Soløy, Widerøes Flyveselskap ASA