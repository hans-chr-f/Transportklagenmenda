Vedtak i Pakkereisenemnda

Sammendrag

Krav om refusjon av nye flybilletter og forkortet ferie grunnet
manglende innreisedokumenter til Hellas etter Covid-19.

Dato
07.12.2020

Saksnummer
2020-02637

Tjenesteytere
TUI Norge AS

Klager har i det vesentlige anført

Klagen gjelder en pakkereise for to personer til Chania, Kreta i perioden 19.07.2020 -
02.08.2020. Totalpris 39 966 kroner. 

Klager bestilte reisen 7. juli 2020. Klager sendte inn PFL skjemaene den 8. juli. Det var
Norwegian som skulle fly til Kreta. Den 14. juli fikk klager følgende e-post fra TUI:
"Kære kunde
Vi skriver til dere da vi nettopp har fått informasjon om en tidsendring og skifte av
flyselskap på deres reise. De nye opdaterede flytider kan ses på https://www.tui.no/min-
side/logg-inn. Tidene vil fremgå på deres billett. Alle tider er lokaltider.

Vi ønsker dere en fin ferie.
Med venlig hilsen
TUI"

Klager anfører at de ikke fikk noen beskjed om at hvis man allerede hadde sendt inn PFL
skjema, så måtte dette gjøres på nytt. Klager trodde alt var i ordren, så lenge det ikke
stod noe annet i e-posten fra TUI. Klager mener at dersom det var meningen at de skulle
fylle ut nye PLF skjemaer fordi TUI byttet til et annet flyselskap/flytider, så skulle klager ha
blitt informert om dette.

QR koden skulle komme etter midnatt, det gjorde den ikke. Klager fortalte dette til
innsjekkingspersonalet i SAS skranken da de sjekket inn, og hun sa at det var bare å gi
den samme forklaringen ved gaten når de skulle gå om bord på flyet. Klager viste frem
kopi av begge PLF skjemaene de hadde sendt inn til greske myndigheter, og fortalte at de
hadde fått bekreftelse pr. mail fra greske myndigheter om at de hadde mottatt klagers
søknader. Klager fikk utlevert boardingkort og sjekket inn bagasjen. Det var 2,5 timer til
flyet skulle gå, og klager trodde alt var i orden.

Da de skulle gå om bord på flyet, ble de nektet adgang fordi de hadde fortalt at de ikke
hadde mottatt QR koden. Klager forklarte at hun som sjekket de inn fortalte at dette ikke
skulle bli noe problem, men det hjalp ikke. Klager mener at dersom de hadde fått annen
informasjon fra SAS damen i skranken, så hadde de hatt 2,5 timer til å ringe flyplassen på
Kreta og kanskje funnet en løsning på problemet. Klager kom ikke med flyet.

Klager reiste hjem fra Gardermoen og bestilte nye enveisbilletter med Norwegian
tirsdag 21. juli til 11 567 kroner. Klager krever at TUI dekker de nye flybillettene, samt en
kompensasjon for delvis forkortet/ødelagt ferie.

Da de reiste til Kreta tirsdag 21. juli var det ingen av de reisende som måtte vise frem
QR koden på Gardermoen. Den skulle først vises frem ved ankomst Kreta. Da en av de
andre passasjerene kunne ikke vise frem QR koden på grunn av problemer med mobilen,
det ble ordnet på flyplassen uten problem. Klager stiller spørsmål om SAS hadde lov til å
avvise klager på Gardermoen før avgang fordi de ikke hadde mottatt QR koden.

Klagers krav: Tilbakebetaling av enveisflybilletter til Kreta, samt kompensasjon for 2
dager av ferien som de gikk glipp av.

Det vises for øvrig til korrespondanse fra klager.

Tjenesteyterne har i det vesentlige anført
Følgende informasjon fremgikk av bestillingsbekreftelsen, som ble sendt per e-post
straks etter bestillingen og på billetten: "På bakgrunn av covid-19 kreves nødvendig
tilleggsinformasjon for alle reisende til Hellas. Du fyller i informasjonen via https://
travel.gov.gr/ senest 48 timer innen avreise. Lenken finner du også på Tui.no."

Klager gikk inn på linken dagen etter bestilling, den 8. juli 2010 og fylte i opplysninger i
henhold til den oppgitte fly informasjonen for ankomst Kreta den 20. juli 2020 kl. 00:05.
Klager fikk en bekreftelse fra greske myndigheter med informasjon om, at hun ville
motta QR koden dagen før den planlagte ankomsten til Kreta. 

Den 14. juli 2020, 5 dager før avreise informerte TUI alle reisende fra Oslo - Kreta den
19. juli 2020 om en endring av tid og flyselskap på avgangen. Endringen ble sendt per
e-post med link til de nye tider, som fremgikk av "min side" på www.tui.no. TUI kan ikke
vise denne informasjonen da den krever et passord som bare klager har, men de har
vedheftet teksten fra TUIs app, som hadde tilsvarende informasjon: "Det fremgår, at
flyvningen er ændret til SAS med ankomst Kreta den 19. juli 2020 kl. 19:40. TUI henviser
til www.tui.no: https://www.tui.no/reise-med-tui/informasjon-omreisemal/hellas/ hvor
følgende fremgikk: 

"På denne siden har vi samlet informasjon ang. tiltak og rutiner for deg som skal reise til
Hellas.
Viktig informasjon
Ved innreise til Hellas kreves ytterligere obligatoriske opplysninger for alle reisende, i
anledning Covid-19.
Skjemaet (PLF) fylles i via https://travel.gov.gr/#/ senest 24 timer før avreise til Hellas.
Alle personer på bestillingen må fylle ut et Personal Locator Form (PLF skjema). Tilhører
man samme familie/husholdning, fyller man i et skjema og registrerer deretter øvrige
familiemedlemmer i samme skjema.
Man kan utfylle skjemaet flere ganger, om man har fyllt i feil.
Når du har fyllt ut skjemaet mottar du en bekreftelsesmail. Det er viktig at du
kontrollerer bekreftelsesmailen og ser at alle opplysninger er riktig utfyllt og at alle
personer du har registrert er med.
Ved midnatt avreisedagen vil du motta en QR kode på mail som skal vises ved ankomst.
Skjemaet finner du også her»
Flyselskapet har ansvaret for å kontrollere din QR kode før avreise. Om du ikke kan
fremvise gyldig QR kode vil du bli nektet ombordsstigning."

TUI var ikke involvert i det påkrevde innreiseformularet til Hellas, men har kun
opplysningsplikt i henhold til kapittel 2 i pakkereiseloven og skal derfor gi opplysninger
om gjeldende regler for innreise. TUI anfører at den reisende selv er ansvarlig for å fylle
i diverse formularer og forsikre seg om at disse er korrekt utfylt. TUI mener derfor at det
til enhver tid er klagers ansvar å korrigere innreiseformularet slik at det stemmer overens
med den aktuelle ankomstdatoen. 

TUI avviser klagers krav. 

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to personer til Chania, Kreta i perioden 19.07.2020 -
02.08.2020. Totalpris 39 966 kroner.

Klager gikk inn på linken dagen etter bestilling, den 8. juli 2010 og fylte i opplysninger
i henhold til den oppgitte fly informasjonen for ankomst Kreta den 20. juli 2020 kl.
00:05. Klager fikk en bekreftelse fra greske myndigheter med informasjon om, at
hun ville motta QR koden dagen før den planlagte ankomsten til Kreta. På grunn av
flyselskapsendringer og endringer i tid fikk klager nytt avreisetidspunkt. Klager registrerte
ikke seg ikke på nytt for greske myndigheter og hadde av den grunn heller ikke riktig QR
kode og ble da avvist på Gardermoen. 

Klager reiste hjem fra Gardermoen og bestilte nye enveisbilletter med Norwegian
tirsdag 21. juli til 11 567 kroner. Klager krever at TUI dekker de nye flybillettene, samt en
kompensasjon for delvis forkortet/ødelagt ferie.

Nemnda har delt seg i et flertall og et mindretall.

Flertallet, nemndsleder og reisebransjens representanter, mener at tjenesteyter ikke
bærer ansvaret for at kunden fyller ut de påkrevde innreiseformularene til Hellas, men
tjenesteyter har en opplysningsplikt etter pakkereiseloven kapittel 2. I dette tilfellet har
tjenesteyter opplyst kunden om at innreisepapirer må fylles ut av kunden i henhold til
kontrakten. I dette tilfellet trodde klager at det de allerede hadde fylt ut var tilstrekkelig.
Flertallet kan ikke se at tjenesteyter skal bære risikoen for dette, særlig tatt i betraktning
at klager ikke har fylt ut gjeldende papirer for den nye reisen og heller ikke har henvendt
seg til tjenesteyter om dette før avreise. Flertallet anbefaler at klager ikke gis medhold.

Mindretallet, forbrukerrepresentanten, er som flertallet av den oppfatning at de reisende
normalt er ansvarlig for selv å sette seg inn i gjeldende innreiseregler på destinasjonen.
Etter mindretallets mening må TUI i denne saken likevel bære ansvaret for at de ikke
opplyste klager om at det måtte sendes inn nye skjema da flyreisen til Hellas ble endret.
Slik mindretallet ser det, må selskapets plikt avledes av pakkereiseloven § 9 bokstav f)
som pålegger selskapet å opplyse passasjerene om gjeldende pass og visumkrav, samt
hvilke helsekrav som gjelder på destinasjonen ved bestillingen. For TUI ville dette vært
enkelt å informere om i e-posten de sendte den 14. juli, og klager ville ha rukket å fylle ut
nye skjema i tide til å bli med flyet.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.