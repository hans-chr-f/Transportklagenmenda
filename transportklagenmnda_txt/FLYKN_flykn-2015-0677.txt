Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2016

Saksnummer
0677/15F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Torp til Kristiansund via Bergen den 4. mars 2015. WF568 fra Bergen til
Kristiansund kl. 11:05 ble kansellert grunnet teknisk feil, og klager ble booket om til WF572 kl.
14:50.

Klager krever standarderstatning i henhold til EU-forordning 261/2004, 250 euro.

Det vises for øvrig til klagers brev.

Widerøe har ikke avgitt uttalelse til nemnda. Til klager har selskapet i det vesentlige
anført:

Widerøe beklager uregelmessighetene klager ble utsatt for. Hendelsen er ikke
kompensasjonsberettiget i henhold til EU-forordning 261/2004, da årsaken var ekstraordinære
omstendigheter utenfor Widerøes kontroll. I dette tilfellet tekniske problemer med flyet, som
oppsto uforutsett og utenfor Widerøes kontroll.

Ved kansellering kan passasjerene velge å avbryte reisen mot full refusjon eller ombooking,
klager valgte sistnevnte.

Widerøe ønsker å refundere eventuell utgifter i ventetiden mot kvitteringer, men kan ikke
imøtekomme klagers krav utover dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 12. juni 2015 med frist til 24. juli 2014 for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Widerøe har opplyst at avgangen ble kansellert pga. teknisk feil. Teknisk feil er imidlertid ikke
en ekstraordinær omstendighet i forordningens forstand, jf. EU-domstolens avgjørelse av 17.
september  2015, Corina van der Lans - KLM (C-257/14).

Teknisk feil fritar således ikke fra plikten til å betale erstatning. Nemnda anbefaler et Widerøe
utbetaler en standarderstatning på 250 euro.

Vedtak:

Transportklagenemnda-fly anbefaler at Widerøe utbetaler en standarderstatning på 250 euro.

Vedtaket var enstemmig.