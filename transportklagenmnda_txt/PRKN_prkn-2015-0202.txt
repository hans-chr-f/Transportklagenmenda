Vedtak i Pakkereisenemnda

Sammendrag

Krav om refusjon av reisens pris pga. endring av kvalitet på kajakker og padleprogram.

Dato
19.02.2016

Saksnummer
202/15P Jfr. 200/15P og 201/15P

Tjenesteyter
Carpe Diem Singelreiser AS

Saken gjelder:

Krav om refusjon av reisens pris pga. endring av kvalitet på kajakker og padleprogram.

Klager har i det vesentlige anført:

Klager deltok i gruppereisen Kajakk Sardinia i perioden 24.07.15 - 31.07.15.

Klager hadde allerede ankommet Sardinia da hun dagen før turens start fikk en sms om at
Carpe Diem bare kunne stille med 4 kajakker til 17 personer. Resten skulle få dobbeltkajakker.
Videre ble det opplyst at Carpe Diem jobbet med å skaffe flere kajakker.

Klager arrangerte reisen fra Bergen til Italia selv for å unngå mellomlanding i Oslo. I og med
at hun allerede var på Sardinia, hadde hun ingen mulighet til å trekke seg fra reisen. Det lå
også et visst håp i at Carpe Diem fremdeles jobbet med å få kajakker på plass. Det viste seg
imidlertid at det aldri ble mer enn 4 kajakker. De såkalte dobbeltkajakkene var plastbåter med
2 seter. Plastbåtene ga overhodet ingen kajakkopplevelse. De fylte seg raskt med vann og var
altfor trange, slik at mange av deltakerne satt med knærne på brystet mens de padlet.

For reisen var det satt opp et detaljert dagsprogram for hvor de skulle padle. Dette inneholdt
en del spennende steder som de skulle oppdage fra sjøsiden. Imidlertid ble ikke noe av
programmet gjennomført. Klager fikk aldri opplyst at programmet var kansellert. Det var noe
som sakte gikk opp for gruppen de første dagene.

Gruppen ble plassert på en strand 30 minutters kjøretur fra hotellet. Hver deltaker fikk tilbud
om 1,5 timers total padletid i kajakk på en uke - inn og ut fra stranden.

Ellers lovet Carpe Diem i sin sms å oppgradere piknik lunsjen til ordentlige måltider. De 2
lunsjene klager deltok på, fikk de plastpakkede baguetter på plaststoler bortvist fra strandens
hovedområde.

Det at klager ikke fikk opplyst om manglene før de var ankommet reisemålet, uten anledning
til å bli hjemme, ble de også påført mange ekstrakostnader til livsopphold i påvente av at flyet
skulle gå hjem igjen. Mat og drikke utover det Carpe Diem dekket, utgjorde ca. 50 euro for
dagen, altså 300 euro for 6 dager. Fratrukket alternative utgifter på ca. kr 1.000 i uken om
klager hadde holdt seg hjemme, blir merkostnaden kr 2.000,-.

Klager hadde selv kjøpt egen billett fra Bergen - Roma - Sardinia. Klager hadde aldri kjøpt
billetten hadde hun vært klar over hva hun reiste til.

Klager anser det som en vesentlig mangel ved turen at det manglet kajakker til 13 av 17
personer, at programmet ikke ble gjennomført og at de ble varslet for sent til å kunne velge
å bli hjemme. Turens formål ble vesentlig endret, og endte med å være en ren badeferie. For
klagers del hadde hun nettopp vært på badeferie i 2 uker i Cattolica, og skulle avslutte ferien
med aktivitetsferie. Denne turen ble helt bortkastet for klagers del.

Klager har tidligere vært på kajakktur med Carpe Diem, men produktet denne gang lignet
overhodet ikke på det produktet hun fikk ved forrige kjøp.

I turbeskrivelsen til Carpe Diem er det tatt følgende forbehold:

Det var ingenting vedrørende vær, ønsker eller ferdigheter som skulle tilsi en endring
i opplegget. Dessuten har det ikke vært endringer i programmet, men heller at hele
programmet ble kansellert. De få timene klager fikk tilbud om å padle singelkajakk, var det
snakk om padling frem og tilbake i havnebassenget foran stranden. Dette var noe helt annet
enn å padle til Punto Caccia, avsidesliggende strender og grotter.

At det på søndagen ble arrangert en tur til Stintino i stedet for å padle, ble begrunnet med
været, men det var godt kjent blant reiseleder, de lokale operatører og alle deltakerne, at den
faktiske grunnen var at Lazzaretto stranden var så overfylt på søndager at det ikke var mulig å
gjennomføre et kajakkopplegg.

Singelkajakkene var av helt forventet standard. Dobbeltkajakkene var vel det de fleste vil
betegne som badebåter av plast.

I utgangspunktet valgte Carpe Diem å refundere kajakk-kostnaden. Hele formålet med turen
var padling i kajakk. Når hele det sentrale elementet i turen bortfaller, har klager heller ikke
hatt nytte av tilstøtende tjenester hun har betalt for.

Klager opprettholder at hele formålet med turen bortfalt og ønsker å heve kjøpet og få
refundert beløpet og vanlige tilleggskostnader.

Det vises for øvrig til klagers brev.

Carpe Diem Singelreiser har i det vesentlige anført:

Det foreligger ingen uenighet mellom gruppen og Carpe Diem mht. at turen ikke ble som den
skulle, så det er refusjonens størrelse som er usikkerhetsmomentet i denne saken.

Carpe Diem bemerker at endringer kan oppstå underveis og de hadde ingen grunn til å
kansellere turen ut i fra den informasjonen de fikk fra ny kajakkoperatør.

Ifølge Carpe Diem er ingen informasjon om at de kun har singelkajakker i programmet, selv
om dette er det vanlige på deres turer. De fire singelkajakkene var av normal standard. De syv
dobbeltkajakkene var ikke av den standarden Carpe Diem vanligvis bruker. De var åpne og
krevde mer styrke og erfaring fra padleren, så det var ikke det beste valget for en nybegynner.
Kajakkene hadde en stor cockpit for to personer og ikke to separate.

På grunn av deltakers ferdigheter/styrke hender det at de må gå over i dobbeltkajakk i løpet
av kajakkuken. At gjestene ikke fikk singelkajakk hele uken er dermed ikke noe avvik iht.
programmet, men det er avvik iht.  praksis, og Carpe Diem forstår selvfølgelig at deltakerne
ble skuffet over dette.

Reiselederen laget et skjema slik at alle skulle få tilbud om å padle singelkajakk minst en dag i
løpet av uken. Dette ble gjort på morgenen på andre padledag.

Når det gjelder padledistanse og timer padling pr. dag leverte Carpe Diem iht. programmet.
På en ordinær tur vil ofte padledistansen være kortere enn planlagt, rett og slett fordi det er
med deltagere som ikke klarer å gjennomføre planlagt distanse i løpet av den tiden som er
satt av til padling. Dette har Carpe Diem tatt forbehold om i programmet.

Gruppen fikk mindre varierte padleruter enn det som var planlagt da Lazzareto stranden
ble brukt som base og alle padleturene gikk derfra. Grunnen til dette var at kajakkoperatør
ikke klarte å skaffe hengere til å transportere kajakkene på da det var høysesong og ikke en
kajakkhenger å oppdrive på hele Sardinia. Det er imidlertid tatt forbehold om at endringer kan
oppstå underveis.

Da det etter første kajakkdag kom beskjed kom fra reiseleder om at det var dårlig stemning i
gruppen, ga Carpe Diem beskjed om at lunsjen skulle oppgraderes fra sandwich til pasta ell.
I tillegg fikk reiseleder beskjed om å ordne med utflukt på søndagen da det ikke var anbefalt
å padle. Det ble også gitt en ekstra middag med drikke som kompensasjon. Reiseleder kjøpte
dessuten inn tre sett med snorkelutstyr.

Carpe Diem har full forståelse for at gruppen ikke var fornøyde med den pakken de fikk
kontra den de hadde kjøpt. Carpe Diem har derfor hele veien vært klar på at de ville refundere
deler av turens pris. Carpe Diem betalte ca. kr 4.000 per person for kajakkdelen (450 euro) og
valgte da å refundere hele kajakkostnaden.

Carpe Diem har mottatt tre klager fra deltagere i gruppen som ber om høyere refusjon enn kr
4.000 som de opprinnelig tilbød.

Pris for del i dobbeltrom er utgangspunktet for den nye beregningen, da det ikke er rimelig at
de som har bodd i enkeltrom skal ha mer refundert enn de som bodde i dobbeltrom, for tap
av opplevelse anser Carpe Diem å ha vært lik uansett hvilket rom man bodde i. Carpe Diem
vil derfor refundere 50% av pris i dobbeltrom kr 15.130:2 = kr 7.565. Carpe Diems gjester fikk
ikke den pakken de hadde kjøpt og som de forventet. Hotellet, reiseleder, inkluderte måltider
var i henhold til turens program og utgjør cirka 2/3 av turens totalkostnad.

14 av 17 deltakere har takket ja og har gitt Carpe Diem tilbakemelding om at de er fornøyde
med behandlingen av saken og størrelsen på det refunderte beløpet.

Det vises for øvrig til brev fra Carpe Diem Singelreiser.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Ved mangler eller avlysning fra arrangørens side kan kunden, i tillegg til fritak for
betalingsplikt, etter omstendighetene også ha krav på erstatning. Ved at reisen mister sitt
innhold, brister vederlagsforutsetningen.

I dette tilfellet falt turens innhold i prinsippet bort, fordi arrangøren kun greide å skaffe fire
singelkajakker til 17 personer. De øvrige fikk tilbud om, og enkelte brukte, en type båt som
to måtte padle. Båten var bredere enn en singelkajakk, vanskeligere å padle, og etter det
opplyste ustødig og tok inn vann. Dette var ikke noe alternativ for klageren. Uken ble stort sett
tilbragt med å bruke kajakkene på omgang til å padle ut og inn fra den samme stranden. Det
ble arrangert en tur en av dagene fordi standen var for full til å benyttes av padlere. Turen var
heller ikke spesielt vellykket.

Beskjeden om det endrede programmet ble først gitt etter at klageren hadde kommet til
Sardinia. Klageren anfører at hvis hun hadde visst hvor radikalt turen ble endret, ville hun ha
hevet kjøpet og blitt hjemme.

Arrangøren har gitt alle deltakerne tilbud om å få tilbakebetalt kr 7.565. Tre av deltakerne
har ikke godtatt dette. Arrangøren har lagt til grunn at alle deltakere skal ha lik refusjon,
uansett om enkelte har betalt mer for turen enn andre. Grunnen til dette er at arrangøren
finner at opplevelsestapet har vært det samme for alle. Avslaget er regnet ut etter prisen på et
dobbeltrom, og utgjør 50% av denne prisen.

Nemnda bemerker at dersom klageren skal være berettiget til erstatning, må det være
årsakssammenheng mellom mangelen og tapet. Det er det i denne saken. Arrangøren har
i utgangspunktet et objektivt kontraktansvar. Også feil som skyldes en underleverandør er
arrangøren ansvarlig for. Erstatning skal utmåles individuelt.

Nemnda legger til grunn at turen var forfeilet, i og med at det oppsatte programmet falt
bort av andre grunner enn det som dekkes av et værforbehold og forbehold om deltakernes
ferdigheter. Hvorvidt og i hvilken utstrekning klageren skal betale noe for turen vil måtte
bero på et skjønn hvor mangelen, reisens formål og de forutsetninger som lå til grunn for
arrangementet, vil spille inn.

Nemnda finner etter en samlet vurdering at klageren bør få en erstatning som tilsvarer 80%
av reisens pris, avrundet til kr 10.200. Nemnda har lagt vekt på at klageren har fått noen
timers kajakkpraksis i løpet av uken. Nemnda kan ikke se at det i dette tilfellet kan kreves
erstatning for vanlige utgifter til mat etc.

Vedtak:

Pakkereisenemnda anbefaler at klageren får et prisavslag tilsvarende 80% av reisens pris,
avrundet til kr 10.200.

Vedtaket er enstemmig