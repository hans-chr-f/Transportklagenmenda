Vedtak i Pakkereisenemnda

Sammendrag

Krav om prisavslag og erstatning grunnet savnet bagasje.

Dato
24.01.2019

Saksnummer
2018-03385

Tjenesteytere
Ving Norge AS

Klager har i det vesentlige anført

Klager bestilte en pakkereise for to voksne og ett barn under to år med innkvartering
i en to-romsleilighet på Hotel Serenity, Playa de Amadores, Gran Canaria i perioden
22.08.2018 - 29.08.2018. Totalpris kr. 7.938.

Ved ankomst var den ene av klagers kofferter og barnevogn forsvunnet. Bagasjen
inneholdt bl.a. datterens krem mot hudeksem. Tilsvarende var ikke å få kjøpt på Gran
Canaria og datteren fikk utslett på halsen og i ansiktet. 

Klager mener ferien ble ødelagt på bakgrunn av manglende hjelp fra Ving da mye av
tiden gikk med til innkjøp av klær. Grunnet den savnede bagasjen pådro de seg utgifter
både på Gran Canaria og etter hjemkomst.

Bagasjen dukket først opp etter hjemkomst den 14.09.2018.

Klager har fått utbetalt kr. 10.000 fra sitt forsikringsselskap.

Klager krever prisavslag og erstatning, samt dekning av advokatutgifter.

Det vises for øvrig til korrespondanse fra klager.

Tjenesteyterne har i det vesentlige anført
Dersom bagasje kommer på avveie i forbindelse med flytransport, starter sporing av
bagasjen i flyselskapenes sporingssystem så snart bagasjen er meldt savnet.  Ving som
turoperatør kan ikke påvirke søket som pågår, men har løpende kontakt med flyplassen
og gjesten om sporingen som pågår. 

Klager fikk tilbud om 100 euro til dekning av nødvendige innkjøp samme dag som Ving
ble informert om bagasjen som var meldt savnet. Videre ble de informert om at det var
mulig å leie en trille via hotellet og at Ving ville dekke kostnaden. 

Klager valgte å kjøpe ny vogn til 345 euro fremfor å leie en trille. Ving har vist til vedtak
i Transportklagenemnda, sak 2017-02907, hvor nytteverdien av innkjøp ved forsinket
bagasje trekkes frem. Ving mener at dette er relevant for saken og at deres tilbud om
utbetaling av kr. 5.000 i tillegg til forsikringsselskapets erstatning gir en rimelig dekning
av klagers innkjøp.

Ving forstår at det var problematisk da de ikke hadde tilgang til datterens krem
mot hudeksem. Nødvendige medisiner og salver bør pakkes i håndbagasjen. Om
volumbestemmelsen på inntil 100 milliliter ikke er tilstrekkelig, kan det søkes om unntak
fra bestemmelsen.

Ving viser til at det i tidligere vedtak hvor det er søkt om kompensasjon for ulempe
som følge av forsinket bagasje, og det er rimelig gode muligheter for å gjøre innkjøp på
feriestedet, har nemnda anbefalt en kompensasjon tilsvarende 25 - 30 % av reisens pris. 

Ving har tilbudt en kompensasjon nær 50 % av reisens pris, kr. 5.000.

Det vises for øvrig til korrespondanse fra Ving Norge AS.

Nemnda bemerker

Det er arrangørens ansvar å få gjestens bagasje frem til bestemmelsesstedet.  I dette
tilfellet ble bagasjen ikke gjenfunnet før etter at klageren hadde kommet tilbake til Norge.
Alt utstyr som ikke var med i håndbagasjen og som var nødvendig for å gjennomføre
ferien måtte derfor kjøpes eller leies på feriedestinasjonen.

Klagerens datter lider av eksem. Salven hun hadde behov for lå i den bagasjen som
var forsvunnet, og var ikke mulig å få kjøpt på Gran Canaria. Nemnda har forståelse
for at det var en kjedelig situasjon. Livsnødvendige og andre medisiner skal imidlertid
medbringes i håndbagasjen nettopp for å unngå slike situasjoner.

Klageren fikk tilbud om å leie en barnetrille for 27 euro som ville bli dekket av
arrangøren.  Klageren valgte imidlertid å kjøpe en ny trille til 345 euro som han krever
refundert. 

Klageren fikk tilbud om 100 euro til innkjøp av nødvendige toalettartikler, slik det er
vanlig ved bagasjeforsinkelser.  Bagasje kommer erfaringsmessig til rette i løpet av
de første par dagene, og summen er beregnet som nødhjelp i denne perioden.  Blir
forsinkelsen av lengre varighet er det en forsikringssak.  Det ble den i dette tilfellet,
og klageren har i ettertid fått utbetalt kr. 10.000 av sitt forsikringsselskap.  Han krever
imidlertid ytterligere kr. 4.780 til dekning av påførte utgifter.  Klager krever i tillegg
det han betalte for billettene - kr. 7.938 - refundert.  Det er også krevd erstatning
for ulempene hendelsen påførte klageren og familien.  I tillegg er det krevd dekket
advokatutgifter. Arrangøren har tilbudt å dekke leie av trille på reisemålet til 27 euro som
kommer i tillegg til 100 euro som ble tilbudt på feriedestinasjonen. I og med at dette ikke
ble utbetalt på reisemålet, har Ving tilbudt en utbetaling på kr. 1.500 etter hjemkomst.

Nemnda bemerker at det er et generelt ulovfestet erstatningsrettslig prinsipp at klageren
i rimelig utstrekning og etter evne gjør sitt beste for å begrense skaden.

Når det gjelder barnetrillen finner nemnda at Vings tilbud om å betale for leie av trille var
tilstrekkelig til å avhjelpe den akutte situasjonen som oppsto.  

Klageren har etter hjemkomst fått utbetalt kr. 10.000 fra sitt forsikringsselskap. Han har
fått tilbud om kr. 1.500 fra reisearrangøren og senere en kompensasjon på kr. 3.500,
totalt kr. 5.000.  Totalt utgjør dette kr. 15.000. Det legges også til grunn at det som ble
kjøpt inn på feriedestinasjonen har nytteverdi for klageren også etter hjemkomst, selv
om verdien antas å være begrenset ettersom klageren fikk igjen den savnede bagasjen
etter hjemkomst. Klageren krevde opprinnelig kr. 46.285 fra forsikringsselskapet, men
dette kravet ble frafalt da bagasjen kom til rette.

Reisen kostet kr. 7.938.  Arrangøren har tilbudt kr. 5. 000 i totalt prisavslag.  Beløpet
inkluderer kr. 1.500 som er omtalt ovenfor.  Klageren vil da inkludert nødhjelp og
forsikringsutbetaling totalt motta kr. 15.000. 

Ikke-økonomisk kompensasjon for ulemper er tenkelig også ved tap av bagasje.
Nemnda har imidlertid ikke praksis for å anbefale at dette blir vurdert utbetalt utover
i tilfeller hvor ferien blir tilnærmet ødelagt, f. eks. på et cruise uten bagasje og uten
innkjøpsmuligheter ombord eller på turer til fjerne destinasjoner hvor overnattingsutstyr
og turutstyr ikke kommer frem. Saken ligger etter nemndas syn ikke slik an i dette tilfellet
hvor det var mulig å foreta erstatningsinnkjøp.

Nemnda kan videre ikke se at forholdene ligger slik an at det er aktuelt å dekke
saksomkostninger.  Kravet har to elementer, et forsikringskrav som allerede er utbetalt
og et krav mot reisearrangøren.  Alle saker hvor det ikke oppnås enighet om prisavslag
og/eller erstatning mellom den reisende og arrangøren, behandles uten kostnader for
klagerne i Pakkereisenemnda. Nemndsbehandling er et lavterskeltilbud. Sekretariatet gir
ved forespørsel hjelp med utfylling av klageskjema.

Pakkereisenemnda anbefaler at det gis et ytterligere prisavslag på reisen, som avrundet
utgjør kr. 3.500.

Vedtak

Pakkereisenemnda anbefaler at det gis et ytterligere prisavslag på reisen, som avrundet
utgjør kr. 3.500.