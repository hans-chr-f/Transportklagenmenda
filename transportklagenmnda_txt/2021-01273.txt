Vedtak i Transportklagenemnda - Fly

Sammendrag

Krav om at Cash Points omgjøres til kontant refusjon,
da Norwegian ikke lenger flyr på destinasjonen.

Dato
14.12.2021

Saksnummer
2021-01273

Tjenesteytere
Norwegian Air Shuttle

Klager har i det vesentlige anført

Klager (tre personer) hadde bestilt flybilletter fra Rio de Janeiro til London for reise den
15. juli 2020 med Norwegians flight DI 7502. Pris BRL 10 930,62.

Som følge av covid-19 pandemien sendte Norwegian ut tre eposter (7. april, 15. mai og
20. mai) med tilbud om å booke om reisen eller kansellere mot å motta Cash Points +
20 %. Den 28. mai aksepterte klager tilbudet om å kansellere reisen mot å motta Cash
Points + 20 %.

I ettertid har Norwegian lagt ned sine ruter til Brasil, klager som er bosatt i Brasil, kan
dermed ikke nyttiggjøre seg av sine Cash Points.

Klager krever at hans Cash Points omgjøres til kontant refusjon.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:

Cash Points kan ikke omgjøres til kontant utbetaling. Dette i henhold til Norwegians
betingelser som ble avtalt ved forespørsel om reisekreditt som CashPoints etter
flyavbrudd. 

Gyldigheten på klagers Cash Points er utvidet med ett år, og kan brukes på Norwegians
flyvninger i Europa.

Nemnda bemerker

Klager har opplyst at han den 7. april, 15. mai og den 20. mai mottok eposter fra
Norwegian om at han kunne omgjøre reisen sin til Cash Points. noe han aksepterte. Da
Norwegian senere la ned sin rute til Rio de Janeiro, var det ikke lenger hans Cash Points
til nytte for klager fordi han er bosatt i Rio.  

Nemnda finner basert på sakens dokumentasjon ikke grunnlag for å konkludere med
at flyvningene var innstilt på det tidspunktet klager inngikk avtale om Cash Points. At
flyvningene eventuelt ble innstilt på et senere tidspunkt vil ikke medføre rett til refusjon,
da klager da ikke lenger hadde noen bekreftet reservasjon på den aktuelle flyvningen. 

Norwegian har i svaret til klager forklart at CashPoints ikke kan omgjøres til penger
i ettertid, og at dette er blant vilkårene som passasjeren samtykker til ved aksept av
tilbudet om å motta CashPoints for bestillingen.

Da klager benyttet seg av tilbudet om å avbestille reisen sin mot å motta CashPoints,
inngikk han en bindende avtale med Norwegian om dette. Nemnda er kjent med at
CashPoints i henhold til selskapets vilkår ikke kan omgjøres til penger. 

Nemndas flertall (lederen, bransjerepresentantene og forbrukerrepresentant Sandvik)
kan etter dette ikke se at klager har rett på refusjon i form av penger i dette tilfellet. Etter
flertallets syn var epostene fra Norwegian tilstrekkelig klare. Tilbudet fra Norwegian,
hvoretter kundene kunne avbestille mot refusjon i CashPoints, innebar også en fordel for
kundene i de tilfellene disse ikke ønsket å reise. 

Mindretallet – forbrukerrepresentant Sørlie – er av den oppfatning at e-posten som
Norwegian sendte 7. april var tilstrekkelig villedende til at det er sannsynlig at det
påvirket klager til å foreta et valg, som han ikke ville ha foretatt seg dersom han hadde
fått tilstrekkelig klar informasjon.

Det ble ikke eksplisitt opplyst i e-posten at klagers konkrete flyvning var formelt besluttet
kansellert i forordningens forstand. Likevel etterlot Norwegian et klart inntrykk av at det
i praksis ville skje, da de etter spørsmålsformuleringen «What happened?» benyttet en
direkte henvendende ordlyd og redegjorde for at «the majority of our aircraft that we
would usually use til fly you an our other 10 million members to new destinations around
the world are now grounded». Dette ble fulgt opp med en presisering om at «some of the
planes are still operating domestic routes in Skandinavia». Klager skulle ikke fly innad i
Skandinavia.

Deretter ble det gitt informasjon om muligheten til enten å endre billettene eller til å
omgjøre billettenes verdi til CashPoints. Det ble så presisert at Norwegians primære
fokus var å yte så god service som mulig til de kundene som er berørt av «cancellations».
Henvisningen til å yte god service til «those customers affected by cancellations»
beskriver etter sin ordlyd kanselleringer foretatt av selskapet, og ikke avbestillinger
foretatt av kundene. Dette bidrar etter mindretallets syn til å forsterke inntrykket av at
klager i praksis var berørt av en kansellering. Det ble imidlertid ikke gitt informasjon
om at kunden kunne avstå fra å velge endring eller omgjøring av billettenes verdi til
CashPoints, og at rettigheten full refusjon av billettprisen, jf. forordningens art. 5 nr.
1 a), jf. art. 8 nr. 1 a), ville blitt utløst så snart Norwegian eventuelt foretok en formell
beslutning om å kansellere flyvningen.

Forordningen art. 14 gir selskapene en plikt til å informere passasjerene om deres
rettigheter. Selv om informasjonsplikten etter sin ordlyd ikke har inntrådt før en
flyvning formelt er innstilt i forordningens forstand, er mindretallet av den oppfatning
at Norwegian i denne situasjonen hvor de fremstilte det som klart sannsynlig at
klagers flyvning ville bli innstilt, ikke kan unnlate å informere på en god måte om hvilke
rettigheter som utløses hvis klager avventer en formell kansellering fra Norwegians
side. Norwegian som profesjonell part er åpenbart klar over at det får stor betydning
for passasjerenes rettigheter, herunder retten til refusjon av billettprisen, om klager
avventer formell kansellering fra selskapets side framfor å kansellere sin bestilling. For
en forbruker er derimot disse rettslige nyansene langt fra åpenbare.

Etter mindretallets syn har Norwegian villedet klager, delvis ved å gi og delvis ved
å utelate informasjon, som i sum var egnet til å villede klager med hensyn til hvilke
rettigheter og valgmuligheter klager hadde. Norwegian har påvirket klager til å foreta en
økonomisk beslutning, som klager etter mindretallets syn ellers ikke ville ha truffet om
klager hadde fått den informasjonen han skulle ha fått.

Etter mindretallets syn kan ikke den etterfølgende avtalen om omgjøring av billettprisen
til CashPoints gjøres gjeldende av selskapet, og den må etter mindretallets syn settes til
side som «urimelig», jf. avtl. § 36. Etter mindretallets syn bør klager derfor innrømmes
refusjon av billettene.

Basert på flertallets konklusjon kan nemnda ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.