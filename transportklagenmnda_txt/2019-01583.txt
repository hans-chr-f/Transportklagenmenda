Vedtak i Transportklagenemnda
- Kollektivreiser

Sammendrag

Krav om refusjon av utgift til drosje ved innstilt buss

Dato
06.06.2019

Saksnummer
2019-01583

Tjenesteytere
AtB AS

Klager har i det vesentlige anført

Klager hadde 8. mars 2019 planlagt å reise med buss nummer 22 fra Clara Holsts veg til
Olav Tryggvasons gate. Bussen som hadde avgang kl. 10.25 kom ikke og klager valgte å
benytte seg av taxi for å rekke avtalt time til kiropraktor. 

På overnevnte bakgrunn har klager fremsatt krav om refusjon av kostnad til drosje til
kroner 162.

Tjenesteyterne har i det vesentlige anført
Det fremgår av AtBs regler om reisegaranti at dersom AtB ikke kan tilby kunden
alternativ transport ved innstilte avganger, vil AtB refundere dokumenterte utlegg
til drosje, egen bil eller annen alternativ transport. For reiser under 1 time er det
et vilkår om at det ikke er 20 minutter eller mindre mellom avgangene i henhold til
rutetabellen. Betingelsene i AtBs reisegaranti baserer seg på anbefalt bransjestandard
for reisegaranti som er en nasjonal ordning utarbeidet av Kollektivtrafikkforeningen og
Transportbedriftenes Landsforening.

Innstilt buss var oppsatt i rutetabellene med avgang 10.25. Neste oppsatte avgang var
10.45. Idet bussen ikke var mer enn 20 minutter mellom innstilt avgang og neste avgang
i rutetabellen, dekkes ikke drosjeutgiftene. AtB kan heller ikke på annet grunnlag se at vi
kan være erstatningspliktig overfor Klager.

AtB opprettholder med dette tidligere avgjørelse og viser videre til begrunnelse i tidligere
svar til klager.

Nemnda bemerker

Klager krever dekket utgifter til taxi med kroner 162 da buss nr. 22 med avgang kl. 10.25
fra Clara Holsts veg ble innstilt. 

Det fremgår av AtBs reisegaranti at den reisende på visse vilkår har rett til å få erstattet
utgifter til alternativ transport ved forsinkelser på mer enn 20 minutter. For reiser
under 1 time er det et vilkår at det ikke er 20 minutter eller mindre mellom avgangene i
henhold til rutetabellen.

Nemnda legger til grunn at neste bussavgang skulle være kl. 10.45, dvs. 20 minutter
senere. I utgangspunkt kommer reisegarantien da ikke til anvendelse. 

Nemnda  kan ikke se at det er grunnlag for å anbefale at klager får dekket sine utgifter til
taxi.

Vedtak

Transportklagenemnda Kollektivtransport finner ikke å kunne anbefale at klager gis
medhold