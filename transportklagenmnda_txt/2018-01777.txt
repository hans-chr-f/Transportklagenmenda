Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.05.2019

Saksnummer
2018-01777

Tjenesteytere
Wizz Air

Klager har i det vesentlige anført

Klager med reisefølge på tilsammen 12 personer skulle reise fra Torp til Gdansk den 20.
april 2018 kl 08.05 med flight W6 1744. Flyet ble kansellert og reisefølget måtte avlyse
reisen da alle fly senere på dagen var fullbooket. 

Reisefølget hadde forhåndsbetalt hotell, måltider samt returbilletter med annet
flyselskap. Reisefølget krever disse utgiftene refundert av Wizz Air (hotell 620 PLN x
5, mat 468 PLN, ubenyttet flybilletter 3298,68 PLN + 1436,16 PLN. Videre krever de
standarderstatning 250 euro per person i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
W6 1744 ble kansellert grunnet dårlige værforhold på Torp som gjorde det umulig for
flymaskinen å operere avgangen. Wizz Air viser til fremlagt dokumentasjon som viser
tåke og svært lav sikt. 

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Wizz Air har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at foregående flyvning fra Gdansk til Torp ble omdirigert
til Kristiansand da det var umulig å lande på Torp som følge av tåke og lav sikt, og at W6
1744 fra Torp til Gdansk av den grunn ble kansellert. 

Klager har etter dette ikke rett til standarderstatning.

Anvendelse av EU-forordningen berører ikke en passasjers rett til erstatning på annet
grunnlag, jf. artikkel 12. 

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har
vært mulig.

Nemnda er som nevnt over av den oppfatning at selskapet i dette tilfellet  ikke hadde
mulighet til å unngå forsinkelsen. Forsinkelsen gir således ikke rett til erstatning etter
luftfartsloven.

Vedtak

Transportklagenemnda - fly anbefaler ikke at klager gis medhold.