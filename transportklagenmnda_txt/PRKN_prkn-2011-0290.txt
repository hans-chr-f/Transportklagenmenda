Vedtak i Pakkereisenemnda

Sammendrag

Saken gjelder klage på hotellstandard, Alanya, Tyrkia.

Dato
03.05.2012

Saksnummer
290/12

Tjenesteyter
Star Tour AS

Klager: X

Turarrangør: Star Tour AS

Antall reisende: 5

Reisens pris: kr 45.915

Saken gjelder:

Saken gjelder klage på hotellstandard, Alanya, Tyrkia.

Klager anfører at leiligheten de fikk ved ankomst luktet forferdelig. A/C i
oppholdsrommet virket ikke og dørlåsen var defekt. Forholdet ble tatt opp med
hotellet, men ble ikke rettet. Klager tok da kontakt med Star Tour.

Etter noen dager fikk de tilbud om nytt hotell mot å betale kr.10.000,-.

Etter protest ble dette frafall. På det nye hotellet fikk de først presentert et lite familierom
med 4 senger - noe som ikke var akseptabelt for en familie på fem.

De fikk da tilbud om 2 rom som lå i nærheten av hverandre. I forbindelse med hjemreisen ble
de ikke hentet på hotellet slik de skulle.

Klager krever refusjon av reisens pris.

Star Tour erkjenner at den første leiligheten var mangelfull og at heller ikke
innkvarteringen på det andre hotellet samsvarte med bestillingen.

Klager har derfor krav på prisavslag, og Star Tour har tilbudt 50% av reisens pris.

I reisens pris inngår all inklusive som familien har fått under hele oppholdet, men Star Tour
har valgt å se bort fra dette.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen -
pakkereiseloven § 6-1. Mangler gir grunnlag for et forholdsmessig prisavslag med mindre de
avhjelpes innen rimelig tid.

I dette tilfelle er det på det rene at første bosted var uakseptabelt og at det andre heller ikke
var i henhold til det avtalte og forutsatte.

Nemnda kan imidlertid ikke se at forholdene etter flytting til det andre hotellet var så
mangelfulle at det kan begrunne refusjon av hele reisens pris. Nemnda har etter en
helhetsvurdering kommet til at tilbudet om et prisavslag på kr.23.000,- er en passende
kompensasjon.

Nemnda har da tatt hensyn til at all inklusive tillegget utgjør over kr.10.000,-.

Reisens pris eks. dette er ca. kr.35.500,-. Det tilbudte prisavslag utgjør da ca. 65 % av reisens
øvrige pris.

Vedtak:

Reklamasjonsnemnda for pakkereiser kan ikke anbefale at det gis et større prisavslag enn kr
23.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Fiske Amisol AS