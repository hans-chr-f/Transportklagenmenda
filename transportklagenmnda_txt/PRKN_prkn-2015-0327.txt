Vedtak i Pakkereisenemnda

Sammendrag

Krav om prisavslag pga. mangelfull rengjøring og hjelp fra guidene.

Dato
03.06.2016

Saksnummer
327/15P

Tjenesteyter
Apollo Reiser AS

Saken gjelder:

Krav om prisavslag pga. mangelfull rengjøring og hjelp fra guidene.

Klager har i det vesentlige anført:

Klager bestilte en ukes reise for 3 voksne og 1 baby med innkvartering i en 3-romsleilighet
med balkong eller terrasse på Heliomar, Puerto Rico, Gran Canaria i perioden 10.10.15 -
17.10.15.

Hotellet hadde ikke aircondition, noe klager hadde forventet. Dette var det største problemet,
siden de ikke fikk avkjølt babyen. Rommet var veldig varmt og det var uholdbart å ha babyen
der.

Ved ankomst var rommet skittent. Det var svarte fingermerker på lysbrytere og veggene.
Listene var fulle av støv. Gulvet var heller ikke rengjort. Dette så klager da babyen krabbet på
gulvet. I tillegg hadde klager fått rom i 2. etasje, så de måtte løfte vognen opp og ned trapper
for å komme til rommet.

Da klager tok kontakt med hotellet, fikk de tilbud om å bytte til et annet rom, men dette
rommet var enda verre. Det luktet veldig mugg og var innstengt, så klager valgte å bli i den
leiligheten de hadde. Etter et døgn kontaktet klager reiselederen og la frem klage på at
rengjøringen var mangelfull. Det var oppgitt rengjøring 5 ganger/uke, men renholdspersonalet
var kun i leiligheten 2 ganger. Sengen ble ikke skiftet på i løpet av ferien. Bassengområdet var
skittent, det var fullt av sand på bunnen og det hadde tydeligvis ikke blitt rengjort på en stund.

Reiselederen sa at klager skulle bli oppringt av en av hans medarbeidere så snart som mulig.
Men dette skjedde ikke, så etter et døgn skrev klager en melding til det telefonnummeret
hun hadde fått oppgitt. Hun fortalte at hun hadde blitt matforgiftet etter å ha spist i hotellets
snack bar. Klager fikk tilslutt en melding, men de svarte hverken på hennes spørsmål eller
ringte tilbake.

Klager krever refusjon av reisens pris og en unnskyldning fra Apollo for måten hun ble
behandlet på.

Det vises for øvrig til klagers brev.

Apollo har i det vesentlige anført:

Kunden klager på manglende luftkondisjonering, dårlig renhold og at hun ble syk av mat spist
ved bassenget.

I Apollos kundekartotek er det registrert sms mellom Apollo og klager; den siste
tekstmeldingen som er registrert er sendt fra Apollo 12. oktober 2015 kl. 14.58.

Klager har sendt inn utskrift av tekstmeldingene, men de sms'er som er sendt etter Apollos
tekstmelding 12. oktober er ikke registrert på klagers kort. Det er selvfølgelig beklagelig hvis
det har vært en systemfeil som har gjort at de ikke har fått denne sms'en der de ber om få
bytte hotell. Apollo har vedlagt reiselederrapport der det fremgår at de ikke har hørte noe fra
klager etter 12. oktober. Apollo gjør oppmerksom på at det også hadde vært mulig å ringe
deres servicetelefon som er bemannet 24 timer i døgnet da de ikke fikk svar på sin siste sms.

Som det fremgår av tekstmeldingene er hovedproblemet at det ikke var luftkondisjonering i
leiligheten. Apollo gjør oppmerksom på at det ikke er luftkondisjonering i disse leilighetene,
og at det ikke er noen informasjon i hotellbeskrivelsen om at dette skal finnes. Hotellet ble
første gang publisert på Apollo.no 21. desember 2011, og det aldri vært gitt opplysninger om
at det skal finnes luftkondisjonering på hotellet. Hvis luftkondisjonering er vesentlig for valg av
hotell, må man forsikre seg om at det faktisk finnes på hotellet

Apollo har valgt å gi en kompensasjon på kr 3.000 for dårlig renhold og manglende
oppfølging. De kan ikke se at det er grunnlag for ytterligere kompensasjon.

Det vises for øvrig til brev fra Apollo.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet.

Nemnda legger til grunn at det ble klaget på de forholdene som klageren anfører.

Nemnda vet ikke om Apollo har problemer med sitt kommunikasjonssystem, men dette er
ikke første sak hvor klageren har vedlagt utskrift av sms-korrespondanse som de stedlige
representantene hevder ikke å ha fått. Dette er svært uheldig, da nemnda er avhengig av å
kunne stole på at det som anføres fra arrangøren om kontakt på reisemålet er korrekt.

Det klages over varmt rom pga. manglende aircondition. Arrangøren har fremhevet at det ikke
står noe i hotellomtalen om at det finnes aircondition på dette hotellet. Etter de fremlagte
opplysninger er det bygget i 1980, og så gamle hoteller har antagelig sjelden kjøleanlegg.
Nemnda kan ikke se at dette kan regnes som en mangel.

Rommet var i følge klageren ikke rengjort ved ankomst, og ble ikke rengjort mer enn to
ganger under oppholdet. I presentasjonen av hotellet står det at det skal rengjøres fem
ganger pr. uke. Apollo har fremhevet at en av de fem gangene er rengjøring mellom gjestene.
Det ble derfor hoppet over minst tre rengjøringer, idet nemnda legger til grunn at rommet
ikke var rengjort da klageren ankom. I tillegg legges det til grunn at det var det skittent i
bassengområdet med sand i bassenget.

Det legges videre til grunn at klageren gjentatte ganger forsøkte å komme i kontakt med de
stedlige representantene for om mulig å få byttet hotell. De svarte imidlertid ikke, eller kom
med tilbakemeldinger som etterlater tvil om de i det hele tatt hadde lest sms-en fra klageren,
idet guiden etter å ha fått flere mailer om at klageren trengte hjelp til å bytte hotell, besvarer
dette med «hvad ønsker du at jeg skal gøre for deg?» Klagerens ønske om å bytte til et annet
hotell fikk hun følgelig ikke kommunisert fordi hennes sms-er enten ikke ble besvart, eller
ble besvart med standardsvar, som det som er referert ovenfor. I følge klageren fikk hun en
meget forringet ferieopplevelse fordi rommet var alt for varmt for en baby på 9 måneder.
Nemnda legger dette til grunn.

Nemnda anbefaler etter en samlet vurdering av manglende renhold og manglende
oppfølgning på destinasjonen at klageren bør få et prisavslag.

Når det gjelder størrelsen på prisavslaget har nemnda delt seg i et flertall og et mindretall.

Flertallet, forbrukerrepresentantene og lederen finner at prisavslaget passende kan settes til
30% av reisens pris, avrundet til kr 8.000.

Mindretallet, reiselivsrepresentantene, finner at det avslaget flertallet har stemt for er noe for
høyt, og finner at et prisavslag på 25% er mer passende.

Avgjørelse blir truffet på grunnlag av flertallets syn

Vedtak:

Pakkereisenemnda anbefaler at det gis et prisavslag på 30% av reisens pris, avrundet til kr
8.000.

Avgjørelsen er truffet med den dissens som fremgår ovenfor.