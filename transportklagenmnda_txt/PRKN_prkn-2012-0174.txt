Vedtak i Pakkereisenemnda

Sammendrag

Saken gjelder hotellstandard, Kreta.

Dato
07.02.2013

Saksnummer
174/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 7.978

Saken gjelder:

Saken gjelder hotellstandard, Kreta.

Klager anfører at de hadde bestilt et «kampanjerom» på Porto Rethymnon som var
ca. kr.500,- billigere enn rom med bassengutsikt. Selger hadde opplyst at det var et
uspesifisert rom innenfor hotellets område, der man ikke kunne velge hva slags utsikt
det skulle være, men at rom og balkong ellers ville være av samme standard som øvrige
rom.

Ved ankomst flyplass fikk de beskjed om at de var blitt oppgradert til annet hotell. Fordi
Rethymnon angivelig var overbooket fikk de da rom på Porto Rethymnon.

Dette hotellet lå midt i byen, trafikkerte veier måtte krysses for å nå stranden og det var
et kolossalt bilsus. De hadde bevisst valgt hotell utenfor byen for å kunne ha ferie i rolige
omgivelser. Det hotellet de hadde bestilt var 5*, mens det de fikk ved ankomst hadde 4*.
Dette kan ikke kalles oppgradering.

De tok opp problemet med Apollos representant og fikk tilbud om kr.500,- hvis de ble på
Rethymnon til søndag og kr.1000,- hvis de ble der uken ut.

De dro likevel til Rethymnon søndag og så på rommet de kunne få.

Det lå utenfor hovedområdet, balkongen var trang og ingen utsikt.

Hotellet opplyste at den type rom de hadde bestilt var fullbooket, men de kunne få rom med
bassengutsikt mot å betale 50 euro per natt.

De bestemte seg da for å flytte til annet hotell på egenhånd.

De krever å få heve avtalen og få dekning for sine utgifter.

Apollo har vist til beskrivelsen av «Kampanjerom» på sine nettsider, hvor det fremgår
at dette er rom for dem som ikke stiller spesielle krav til beliggenhet og utsikt.

Uteplass kan ikke garanteres. Ved ankomst var disse rommene overbooket og klager fikk
derfor dobbeltrom på Rethymnon. Apollo har videre vist til beskrivelsen av dette hotellet og
har refundert kr.1000,- for overbookingen.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Reklamasjonsnemnda legger til grunn at det i dette tilfelle foreligger en mangel ved reisen i
og med at klager ikke fikk rom på det hotellet hun etter avtalen skulle bo på. Dette hotellet
har klassifisering 5*, men det «kampanjerom» klager hadde bestilt fremstår etter ordlyden
i hotellomtalen som noe enklere standard enn hotellets øvrige rom.: «Kampanjerom er
et begrenset antall rom med dusj og WC for deg som ønsker å bo på Aquilla Rhitumna
Beach, men som ikke stiller spesielle krav til beliggenhet eller utsikt. Uteplass kan heller ikke
garanteres. Denne type rom er ikke nødvendigvis de romstyper som er presentert ovenfor».

Den mangel som forelå i og med overbookingen ble avhjulpet ved innkvartering på
Rethymnon, som har klassifisering 4,5. Dette hotellet ligger i byen med mer støy enn det
hotellet avtalen gjaldt. Reklamasjonsnemnda finner ikke grunnlag for klagers krav om heving
av avtalen og tilbakebetaling av reisens pris. Etter en helhetsvurdering finner nemnda at
klager bør gis et prisavslag på totalt kr.2.000,- inkludert de kr.1.000,- som er tilbudt eller
allerede utbetalt.

Vedtak:

Reklamasjonsnemnda for pakkereiser anbefaler at klager gis et prisavslag på ytterligere
kr.1.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Malin T. Løken, Ving Norge AS

Vigdis Lund Eriksen, Star Tour AS