Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.07.2016

Saksnummer
1607/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist Oslo - Mallorca 14. juli 2015 kl. 08:40 med DY1736. Denne flygningen ble
forsinket fra av tekniske årsaker. Klager ble booket om til en ny avgang ca. kl. 11:40, men dette
flyet ble også innstilt. De ble så booket om til avgang ca. kl. 15:30. Dette er nesten syv timer
forsinket fra opprinnelig avgang.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

Flygningen DY1736 fra Oslo til Palma den 14. juli 2015 ble forsinket med 6 timer og 48
minutter grunnet flybytte. Dette grunnet birdstrike. Det vises til fremlagt dokumentasjon.

Alle passasjerer skal ha mottatt forpleining i henhold til EU-forordning 261/2004.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

I henhold til dom C-402/07 i EU-domstolen (Sturgeon-dommen), er flyselskapene unntatt
fra videre kompensasjon hvis forsinkelsen er under 3 timer eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

Norwegian kan ikke imøtekomme klagers krav om standarderstatning i henhold til EU-
forordning 261/2004.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 6 timer og 48 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til at flyet som var planlagt
benyttet til flygningen kolliderte med fugl på forutgående flygning. Av sikkerhetsmessige
grunner var det nødvendig å etterse/reparere flyet. Norwegian satt inn et reservefly, noe
som tok tid. Kollisjon med fugl må etter nemndas vurdering anses som en ekstraordinær
omstendighet i forordningens forstand.

Nemnda finner det videre godtgjort at forsinkelsen ikke kunne ha blitt unngått selv om alle
rimelige tiltak var truffet. Forsinkelsen gir etter dette ikke rett til standarderstatning. Nemnda
finner følgelig ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.