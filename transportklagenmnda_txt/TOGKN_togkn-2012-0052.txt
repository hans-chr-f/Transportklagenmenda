Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
06.12.2012

Saksnummer
52/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Klagers sønn skulle reise hjem til Kolbotn etter å ha vært på trening i Moss og valgte å ta toget
hjem. Han hadde nylig kjøpt et 30 dagers ungdomskort hos Narvesen på Kolbotn for kr 450
etter at han hadde funnet denne prisen via en priskalkulator på Ruters nettsider.

På toget fikk han beskjed om at billetten ikke var gyldig og at ingen av Ruters billetter gjelder
lenger enn til Son. Han ble ilagt et gebyr og betalte kr 750. Han hadde validert sitt periodekort
på Kolbotn og hadde ingen mistanke om at kortet ikke skulle være gyldig da han gikk på toget i
Moss. Klager krever på vegne av sin sønn at gebyret slettes da han handlet i god tro.

NSB har i det vesentlige anført:

Det fremgår av NSBs transportvilkår § 4 C vil passasjerer som ved kontroll ikke har
stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Når en passasjer påtreffes uten gyldig billett er det vanskelig for NSB å fastslå om han/hun har
til hensikt å snike eller bare har glemt å validere billetten eller sjekket gyldighetsområde for
sonen som er påført billetten. Gebyr gis derfor basert på det objektive kriteriet at passasjeren
ikke har gyldig billett.

Klager ble påtruffet på toget med en billett som kun gjelder på buss 931, og ikke tog. På
klagers avreisestasjon finnes det både billettautomater og validatorer. Klager har derfor
hatt anledning til å lese av kortet sitt før ombordstigning. Ved avlesningen ville han fått
tydelig beskjed om et ugyldig kort. Dersom klager mener at Ruters hjemmeside og Ruters
kommisjonær Narvesen har gjort en feil i forbindelse med salget eller informasjon, er dette
noe klager eventuelt må ta opp med Ruter eller kommisjonæren.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klagers sønn ikke hadde gyldig billett skyldtes at han hadde kjøpt et
ungdomskort han trodde også gjaldt på toget fra Moss til Kolbotn, endrer dette ikke det
faktum at han ikke kunne fremvise gyldig billett under billettkontrollen i en ubetjent vogn.
NSBs kontrollører kunne derfor ilegge ham et gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese reisevilkårene og informasjonen som blir gitt når man kjøper en billett. Ruter
har et prissamarbeid med NSB i Oslo og Akershus. Klagers sønn hadde kjøpt et ungdomskort
beregnet for bussreise tur/retur Kolbotn-Moss. Periodekortet var altså ikke gyldig for togreise
utenfor Akershus grense. Nemnda kan ikke se at ileggelse av gebyr var feil i denne saken.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.