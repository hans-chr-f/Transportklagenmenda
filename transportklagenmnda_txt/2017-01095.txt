Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
10.04.2018

Saksnummer
2017-01095

Tjenesteytere
Lufthansa German Airlines

Klager har i det vesentlige anført

Klager reiste fra Oslo til Izmir via München den 6. april 2017. Ved ankomst Izmir
oppdaget klager at både hans og hans kones koffert var skadet. Klager hadde ikke råd
til å kjøpe to kofferter med en gang, og kjøpte derfor først èn av dårlig standard. Senere
kjøpte han en koffert til kroner 1 050. Klager krever at Lufthansa utbetaler dette beløpet
to ganger. 

Klager har kun mottatt kroner 878 fra flyselskapet.

Klager krever utbetalt 2 x kroner 1 050, tilsammen kroner 2 100.

Tjenesteyterne har i det vesentlige anført
Lufthansa beklager at klager bagasje ble skadet. 

I forbindelse med skadet bagasje ber Lufthansa sine passasjerer sende inn en vurdering
fra et verksted eller fra produsenten slik at flyselskapet får et estimat av hva det vil koste
å reparere skaden, eller hvor gammel bagasjen er og hva den kostet å kjøpe inn. Dersom
skaden lar seg reparere vil Lufthansa dekke denne utgiften. 

I henhold til Lufthansas regler og vilkår trekker man 10 % av bagasjens verdi per år: 

Hendelsen oppstod i 2017: Klagers ene bagasje som ble kjøpt inn i 2013 ble estimert til å
ha en verdi på TRY289. Lufthansa har redusert verdien med 40 % på grunn av bagasjens
alder. Den andre bagasjen ble kjøpt inn i 2015 og hadde en estimert verdi på TRY250, her
har Lufthansa redusert verdien med 20 %. Omgjort til norske kroner per kursen den 6.
april 2017, ble kroner 878 tilbudt klager. Klager avslo tilbudet. 

Lufthansa kan ikke imøtekomme klagers krav utover det som allerede er tilbudt.

Nemnda bemerker

Nemnda legger til grunn at klagerens og hans kones kofferter ble skadet mens de var i
flyselskapets varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden. 

Klager har til flyselskapet fremlagt dokumentasjon for at den ene kofferten er kjøpt i
2013 mens den andre er kjøpt i 2015. Bagasjen ble skadet i 2017. I henhold til Lufthansas
regler og vilkår kan flyselskapet trekke fra 10 % per år av innkjøpsprisen. Dette tilsvarer
etter flyselskapets beregninger tilsammen kroner 878.
Nemnda kan ikke anbefale at klager gis medhold i krav om ytterligere erstatning.

Vedtak

Transportklagenemnda - fly anbefaler at Lufthansa utbetaler kroner 878 i erstatning for
de ødelagte koffertene dersom beløpet ikke allerede er utbetalt.