Vedtak i Transportklagenemnda - Fly

Sammendrag

Krav om standarderstatning grunnet ruteendringer.

Dato
28.09.2022

Saksnummer
2022-01028

Tjenesteytere
Finnair

Klager har i det vesentlige anført

Klager (fire personer) hadde bestilt flybilletter hos Finnair for reise t/r Bergen - Bangkok
via Helsinki for reise 16. mars - 15. april 2022.

Den 4. mars ble klager informert om at utreisen var endret; flight AY141 Helsinki -
Bangkok kl 16.20 var kansellert, og klager var booket om til 8 timer senere, 17. mars kl
00.45.  

Den 10. mars ble klager informert om at også returflyvningen med AY142 fra Bangkok til
Helsinki kl 08.55 den 15. april var kansellert. Klager ble booket om til dagen i forveien den
14. april kl 21.30. 

Klager krever standarderstatning 600 euro per person for hver av ruteendringene.

Tjenesteyterne har i det vesentlige anført
Russland startet invasjonen av Ukraina den 24. februar 2022, og stengte luftrommet over
Russland den 28. februar: Dette resulterte i lengre flyrute til destinasjoner i Asia. 

Denne plutselige og ekstraordinære situasjonen hadde en enorm effekt på flytrafikken
mellom Europa og Sørøst-Asia. Videre, på grunn av situasjonen, var flyrutene som
omgikk disse luftrommene alvorlig overbelastet, noe som igjen forårsaket enda mer
forsinkelser på flyvningene.

Stengingen av russisk luftrom har hatt en svært betydelig innvirkning på flydriften
(besetningens arbeidstid, rotasjoner og gjennomgående flyvninger) og totale kostnader
for flyselskapene. I tillegg har situasjonen ført til store reduksjoner i passasjertall på
enkelte ruter. Finnair begynte å planlegge alternative flyruter og søke om nødvendige
flytillatelser umiddelbart. Det er imidlertid ikke mulig for Finnair å endre flyprogrammer
og rutetider plutselig, da de er planlagt og bestemt i lang tid i forveien.

Til tross for all innsats, måtte en del av flyvningene kanselleres. Å opprettholde alle
flyvninger/ruter i denne situasjonen ville vært økonomisk uutholdelig. 

Finnair kan ikke imøtekomme klagers krav om standarderstatning i henhold til EU-
forordning 261/2004, da kanselleringen ble forårsaket av politisk uro som er å anse som
ekstraordinære omstendigheter.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. 

Basert på sakens opplysninger legger nemndas til grunn at klagers flyvning med AY141
mellom Helsinki og Bangkok ble kansellert den 4. mars, mindre enn 14 dager før avreise,
og at AY142 fra Bangkok til Helsinki ble kansellert den 10. mars, mer enn 14 dager i
forveien. 

Nemnda tar først for seg utreisen med AY141 den 16. mars 2022.
Finnair hevder kanselleringen skyldtes krigen i Ukraina og stenging av luftrommet over
Russland. Det er allmenn kjent at invasjonen av Ukraina pågikk i tiden klagers flyvning
skulle gå, og at luftrommet over Russland ble stengt som følge av krigen. Nemnda har
forståelse for at dette medførte utfordringer for flyselskaper som måtte omdirigere
flytrafikken. 

Nemndas flertall - forbrukerrepresentantene og nemndas leder - mener imidlertid at
uttalelsen til Finnair ikke er underbygget med dokumentasjon (logg eller rapport) som
viser at akkurat AY141 ble kansellert grunnet omdirigeringen. 

Flertallet mener derfor at klager har krav på standarderstatning med 600 euro per
person for denne kanselleringen.

Mindretallet - bransjerepresentantene – viser til Finnairs tilsvar og forklaring der det
pekes på at russisk luftrom ble stengt som følge av invasjonen av Ukraina. At Russlands
luftrom blir stengt vil åpenbart ha konsekvenser for flyvninger som skal østover og for
flyselskap som har brukt dette luftrommet på veien dit. En slik nedstengning kan ikke
sammenlignes med ordinære omdirigeringer av flyvninger der årsaken til omdirigeringen
eksempelvis er vær. Disse er som regel kortvarige, og flyselskapene kan benytte seg av
luftrommet når været blir bedre. Stengt luftrom som følge av krig vil naturligvis ha større
og mer vedvarende konsekvenser for flyselskap som til vanlig benytter seg av dette,
hvilket betyr at flyselskapene må se seg om etter alternative ruter. Finnair forklarer at
de har gjort det de kan. At et så stort land stenger luftrommet medfører at flyselskapene
mister verdifull kapasitet for sine ruter. Finnair har forklart at følgene av et stengt russisk
luftrom vil være at det dannes kø i andre luftrom, hvilket vil lede til store forsinkelser,
som igjen vil kunne føre til at besetningsmedlemmer vil overskride maksimalt tillatt
arbeidstid. Rute AY141 vil således være gjenstand for slike forsinkelser og konsekvenser,
og mindretallet mener derfor Finnair i tilstrekkelig grad har godtgjort at klagers flyvning
ble kansellert som følge av ekstraordinære omstendigheter; stengt luftrom som følge av
krig.  

Forordningen gjelder alle passasjerer som har en billett eller annet bevis som viser
at reservasjonen er akseptert og registrert av flyselskapet. I dette tilfellet var det
utstedt egen billett til spedbarnet, og det var betalt kroner 730 til flyselskapet for
billetten. Nemnda anbefaler etter dette at Finnair også utbetaler standarderstatning til
spedbarnet.   

Når det gjelder returreisen med AY142 den 15. april 2022, ble flyvningen kansellert mer
enn 14 dager før avreise. Klager har derfor ikke krav på standarderstatning. Nemnda er
enstemmig om dette. 

Nemnda anbefaler at Finnair utbetaler til sammen 2 400 euro til klager.

Vedtaket er fattet med den dissens som fremgår over.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd standardkompensasjon eller annen erstatning, og fra 7 dager etter at klager
har krevd refusjon.

Vedtak

Transportklagenemnda anbefaler at Finnair utbetaler til sammen 2 400 euro til klager.