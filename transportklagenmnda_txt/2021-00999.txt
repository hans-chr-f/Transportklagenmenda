Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
25.08.2021

Saksnummer
2021-00999

Tjenesteytere
Brakar

Klager har i det vesentlige anført

Klager ble ilagt gebyr 21. juni 2021. Klager anfører at han løp til bussen fordi bilen ikke
startet og det første han gjorde da han gikk om bord på bussen var å ta frem telefonen
for å kjøpe billett, men da kom kontrollørene og sa at han skulle få gebyr. Klager forklarer
at han forsøkte å forklare til kontrolløren at han løp til bussen og at dersom han løper så
kan han ikke betale for billett samtidig, da det er en risiko for å falle og slå seg, men at
klager skulle til å kjøpe billett når kontrolløren kom bort. Kontrolløren forklarte deretter
at dette ikke hjalp og at klager ville bli ilagt gebyr uansett. Klager forklarer at han sjelden
tar buss og at han alltid kjøper billett. Klager synes det ikke er rimelig å betale kr. 900 i
gebyr i dette tilfellet. 

Klager forklarer at han gikk av bussen for å gi kontrolløren sin informasjon, riktig navn og
adresse. Deretter kjøpte klager billett for neste buss og på grunn av dette kom klager for
sent på jobb. Klager forklarer at han akkurat har kommet ut av permittering og har veldig
lite penger å leve på for seg selv og sin hund. Klager mener det ikke er rettferdig at han
skal betale gebyret. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på bussen 21. juni 2021 fordi han ikke hadde kjøpt billett før han
gikk om bord. Klager forsøkte å stikke av og politiet ble kontaktet. 

Brakar kan ikke se noen grunn til at klager skal slippe gebyr, vår avgjørelse står derfor
fast.

Nemnda bemerker

Klager ble ilagt gebyr 21. juni 2021 fordi han ikke hadde kjøpt billett for han gikk om
bord. 

Det følger av Brakars transportvedtekter pkt. 4 at billett skal løses eller kort vises ved
påstigning. Dersom den reisende ikke kan vise gyldig billett, er den reisende pliktig
til å betale en tilleggsavgift, jf. pkt. 5. Det fremgår videre av Brakar sine prisregler
for Mobilbillett "BrakarBillett" at den reisende kjøper billetten før ombordstigning.
Mobilbilletten starter med en gang man trykker «Bekreft» og den reisende kan gå om
bord fra app begynner å telle ned, og at billetten aktiveres etter to minutter.

Klager opplyser at han ikke rakk å kjøpe billett før ombordstigning fordi han måtte løpe
for å rekke bussen. Vilkårene for å ilegge gebyr var dermed til stede.

Klager har anført at han måtte løpe til bussen fordi han ikke fikk start på bilen. Videre
anfører han at det første han gjorde da han kom om bord på bussen var å ta frem
telefonen for å kjøpe billett. Klager mener det er urimelig at han skal bli ilagt gebyr i dette
tilfellet. 

Nemnda har i sin praksis lagt til grunn at den reisende selv har ansvaret for å ha
tilstrekkelig tid til å kjøpe billett før påstigning og at dette ikke kan gi grunnlag for å
anbefale at gebyret frafalles.

Nemnda bemerker at det fra reiseforetakenes side er behov for en konsekvent praksis
da det er vanskelig å skille mellom årsakene til at passasjerer ikke har kjøpt billett før
påstigning. Det er den reisendes ansvar å sørge for gyldig billett ved reise med kollektiv
transport.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.