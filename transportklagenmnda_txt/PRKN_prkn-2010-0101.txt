Vedtak i Pakkereisenemnda

Sammendrag

Reise til Latvia 20 - 23. mai 2010. Krav om prisavslag grunnet manglende aircondition m.v.

Dato
..

Saksnummer
101/10

Tjenesteyter
Inter Travel Sport & Event

Sakens dokumenter ble lagt frem.

Klager: X

Turarrangør: Inter Travel Sport & Event

Antall reisende: 2

Reisens pris: nok.8.430

Saken gjelder:

Reise til Latvia 20 - 23. mai 2010. Krav om prisavslag grunnet manglende aircondition m.v.

Klager har i det vesentlige anført:

Rommet hadde to enkeltsenger og ikke en dobbeltseng som man kunne forvente på et
romantisk weekend. Airconditionen fungerte ikke. Klager fikk knappe 20 minutters massasje i
stedet for 60 minutters.

I pakken var videre en tre retters middag. Middagen var ok, men klager måtte betale ekstra for
drikke. Klager fikk heller ikke fruktkurv på rommet som lovet.

Klager er ikke fornøyd med tilbudt prisavslag.

Inter Travel Sport & Event har i det vesentlige anført:

Inter Travel Sport & Event har prøvd å etterfylle kundens ønsker etter alle kunstens regler.
Selskapet har betalt for ekstra massasje, for den manglende fruktkurven og til og med for at
sengene ikke stod inntil hverandre. Når klager vil ha tilbake penger for aircondition som aldri
er lovet, blir det urimelig. Det blir også feil at selskapet skal betale for drikke til maten da det
aldri har stått at dette var inkludert.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

Det ble i dette tilfellet tilbudt en noe omarbeidet versjon av «romantisk spa opphold».
Nemnda er av den oppfatning at det ikke er lovet dobbeltseng, luftkondisjonering eller drikke
til maten. Etter nemndas vurdering er det ikke grunnlag for ytterligere tilbakebetaling enn det
turarrangør har gjort.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Mette Lindgren, Apollo Reiser AS

Helga Hermansen, Star Tour AS