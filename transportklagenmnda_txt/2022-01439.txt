Vedtak i Transportklagenemnda - Fly

Sammendrag

Krav om standarderstatning på grunn av kansellert flyvning.

Dato
28.11.2022

Saksnummer
2022-01439

Tjenesteytere
SAS

Klager har i det vesentlige anført

Klager hadde en billett med SAS og skulle reise fra Oslo til Amsterdam den 13. mai 2022
med SK827 kl 16:35 som hadde planlagt ankomst kl 18:25. Den 11. mai kl 21.41 mottok
han en melding fra SAS om at flyvningen var kansellert. Det ble ikke oppgitt noen årsak.
Klager ble omrutet og måtte reise fra Oslo til Stockholm med SK486 kl 14:25 og videre fra
Stockholm til Amsterdam med SK1555 som hadde ankomst kl 18:15.

Klager sendte en klage til SAS og fremsatt krav om standarderstatning i henhold til EU-
forordning 261/2004, men SAS har avvist klagers krav og vist til at han kom frem med en
tidsforskjell på bare 10 minutter. Klager avviser dette og anfører at han fikk en omruting
med avgang mer enn en time før opprinnelig avgangstid og fastholder sitt krav.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

Ved informasjon om kanselleringen mindre enn syv dager i forveien, faller retten til
erstatning bort hvis flyselskapet har tilbudt passasjeren omruting slik at han kunne reise
høyst en time før planlagt avgangstid og ankomme det endelige bestemmelsesstedet
senest to timer etter planlagt ankomsttid, jf. artikkel 5 nr. 1 bokstav c) iii.

Klager fikk beskjed om at flyvningen var kansellert den 11. mai, altså mindre enn syv
dager før avreise. Videre fikk klager en omruting der han måtte reise 2 timer og 10
minutter før planlagt avgang. Klager har dermed rett til standarderstatning på 250 euro
for den kansellerte flyvningen med SK827.

Vedtak

Transportklagenemnda anbefaler at SAS utbetaler standarderstatning på 250 euro til
klager.