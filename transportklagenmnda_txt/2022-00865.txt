Vedtak i Transportklagenemnda - Fly

Sammendrag

Krav om refusjon av mellomlegg i pris på grunn av teknisk svikt
hos Norwegian. Påstand om feil ved Norwegians betalingssystem.

Dato
04.11.2022

Saksnummer
2022-00865

Tjenesteytere
Norwegian Air Shuttle

Klager har i det vesentlige anført

Klager bestilte flyreise til kr. 900 + gebyr, totalt kr. 920 den 10. februar 2022 kl. 11:26:36
for en flyreise den 18. februar 2022. Klager betalte reisen med kort. Etter at klager hadde
utført godkjenning med BankID kom det opp en feilmelding. Klager viser til innsendt
dokumentasjon i saken. Videre forklarer klager at han forsøkte på nytt, men at systemet
meldte tilbake at betalingen allerede var gjennomført. 

Klager forklarer at han deretter ringte til kundeservice og anfører at de bekreftet at det
var oppstått en form for total feil i deres interne systemer. Videre ble han fortalt at av
samme grunn kunne ikke kundeservice ordne billetten for han, da de ikke hadde adgang.
Klager anfører at han ble henvist til å prøve igjen senere samme dag. 

Senere samme dag, 10. februar 2022, fikk klager bestilt billett til reisen som skulle skje
18. februar 2022. På dette tidspunktet hadde prisen steget fra kr. 920 til kr. 1227. Det er
dette mellomlegget, på kr. 307, som han krever refundert.

Klager anfører at dokumentasjonen bekrefter at bindende avtale om kjøp av billett
var inngått den 10. februar 2022 kl. 11:26:36, og at en påfølgende internt svikt hos
Norwegian gjorde at billetten allikevel ble kansellert internt i systemet. 

Klager legger til at han oppdaget innen 1 time etter at bestillingen var plassert at han
hadde bestilt billett til 18. februar 2022, mens riktig avreisedato skulle være 18. mars
2022. Når man endre innen 1 time er endringen gratis. Klager har oppdaget en regnefeil,
og viser til reisekvitteringen for reisen 18. mars 2022 med pris på kr. 1271. Klager
korrigerer kravet til kr. 1271 - kr. 920 = kr. 351. Klager bemerker at endringen fra avreise
18. februar 2022 til 18. mars 2022 ikke forårsaket noen prisendring eller gebyrer, det er
reisekvitteringen for reisen 18. mars 2022 som dokumenterer den økte prisen. 

Klager mener at Norwegian har prøvd å bortforklare den generelle svikten med at det var
mye pågang eller lignende. Klager vil understreke at dette handler om at han fikk kjøpt
billett, at det er dokumentert at bindende kjøpsavtale allerede var inngått da teknisk
svikt inntrådte internt i systemene hos Norwegian. Klager mener at Norwegian, etter
alminnelige obligasjonsrettslige prinsipper, har brutt inngått avtale og at de må svare for
den økonomiske konsekvensen av sin interne svikt. 

Etter at klager har mottatt Norwegian sitt tilsvar i saken legger han til at Norwegians
fremstilling bygger på uriktig fakta. Videre mener klager at Norwegians narrativ
hviler på en udokumentert påstand om hva avvisningen skyldes. Norwegian har
unnlatt å fremlegge dokumentasjon for at Norwegian ikke hadde generelle tekniske
problemer den dagen. Klagers narrativ må uansett legges til grunn sett hen til
befordringsvilkårenens ordlyd. Klager mener at hovedpoenget her er at systemet
har bekreftet at a) bestilling ble gjort og b) betaling var utført. Klager legger til et
ytterligere krav og krever kr. 1500 ekstra som følge av behovet for å imøtegå Norwegians
påstander. 

Klager viser til innsendt dokumentasjon i saken. 

Klager krever mellomlegget på kr. 351 refundert, med tillegg av forsinkelsesrenter fra 10.
februar 2022, jfr. lov om forsinkelsesrente § 2. I tillegg krever klager kr. 1500 som følge av
behovet for å imøtegå Norwegians påstander.

Tjenesteyterne har i det vesentlige anført
Norwegian forklarer at ved bestilling av billetter hos oss, vil man alltid bli tilbudt den
rimeligste pris tilgjengelig der og da. Prisnivået påvirkes av ledig kapasitet når en
bestiller. Prisen vil også variere alt etter hvor mange personer man ber om pris for.

Norwegian har flere forskjellige prisklasser tilgjengelig for salg, men selvfølgelig et
begrenset antall av de forskjellige klassene, som også varierer på de forskjellige
avgangene våre. Dersom det er utsolgt i en prisklasse, vil neste prisklasse bli tilgjengelig.
Dette kan man dessverre oppleve når man er midt i en bestilling da det er mange
som bestiller billetter til enhver tid på vår nettside og det er stor bevegelse i vårt
bookingsystem. Når man bestiller flybillett hos Norwegian, godtar man våre generelle
vilkår for befordring for passasjerer og bagasje. Det fremkommer klart i våre vilkår
følgende om priser ved bestilling. Norwegian viser til artikkel 5 i sine vilkår. 

På tidspunktet klager prøvde å bestille de rimeligere billettene ble bestillingen avvist.

Når prisene steg valgte klager allikevel å gjennomføre kjøpet av billettene og aksepterte
derfor prisen på dette tidspunktet. Dette var den rimeligste prisen tilgjengelig på
tidspunktet klager fikk gjennomført bestillingen.

Etter at Norwegian har mottatt klagers kommentar legger de til at de mener at det er
uten betydning om det var stor pågang på vår hjemmeside eller større teknisk svikt
denne dagen som førte til at klager ikke fikk bestilt. Videre legger de til at hvis pågang på
hjemmesiden eller en større teknisk feil førte til at klager ikke fikk bestilt vil det
uansett være billettprisen når klager faktisk får gjennomført bestillingen som gjelder.
Dersom det oppsto en feil på vår hjemmeside hvor det sto «Denne betalingen er allerede
utført.», selv om den ikke var det, var dette ikke tidspunktet for når bestillingen faktisk
ble gjennomført. Norwegian presiserer at det hele tiden vil være prisen på tidspunktet
for når bestillingen er gyldig gjennomført som er den gjeldende prisen. 

Norwegian kan således ikke imøtekomme et krav om refusjon av mellomlegget.

Nemnda bemerker

Klager krever prisdifferansen på sine flybilletter, da hans opprinnelige bestilling ikke gikk
gjennom på grunn av feil ved Norwegians bookingsystem. Da han prøvde igjen senere
samme dag hadde billettprisen økt. 

Klager krever mellomlegget på kr. 351, med tillegg av forsinkelsesrenter fra 10. februar
2022, jfr. lov om forsinkelsesrente § 2, i forbindelse med bestilling av flybilletter på
Norwegian sin nettside.  I tillegg krever klager kr. 1500 som følge av behovet for å
imøtegå Norwegians påstander.

Nemnda viser til Norwegian vilkår, artikkel 6.1, der det fremgår at en bestilling ikke er
fullstendig før man har fått en bestillingsbekreftelse. Det vil fra tid til annen kunne skje
at en bestilling ikke går gjennom på grunn av feil ved systemet. Prisnivået for billetter
vil påvirkes av tilbud og etterspørsel, og vil endre seg. Det er først når bestillingen går
igjennom at endelig avtale anses inngått.

Nemnda kan ikke se at Norwegian har noe erstatningsansvar for en eventuell
prisdifferanse dersom opprinnelig bestilling ikke lar seg gjennomføre. En slik ordning vil
dessuten være vanskelig å håndheve.

Vedtak

Transportklagenemnda anbefaler ikke at klager gis medhold.