Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
23.05.2018

Saksnummer
2017-01751

Tjenesteytere
Norwegian

Klager har i det vesentlige anført

Klager reiste med Norwegians flyvning DY363 fra Harstad/Narvik (EVE) til Oslo lufthavn
(OSL) 16. juli 2017. Klagers barnevogn ble ødelagt under flyvningen, og klager har
fremsatt krav om erstatning til kroner 10 751.

Tjenesteyterne har i det vesentlige anført
Norwegian påtar seg ansvaret for skade på barnevogn dersom den er forsvarlig pakket
for flytransport. 

Det fremgår av Norwegians hjemmesider at "[V]i anbefaler på det sterkeste at du alltid
pakker følgende gjenstander i hard eller polstret emballasje for å forhindre skader:
Barnevogner...". 

Dersom kundene pakker sine barnevogner i hard emballasje vil antall barnevognsaker
reduseres. Posene som mottas på flyplassene forhindrer ikke skade på barnevognene da
posene ikke er av hard emballasje. Posene er imidlertid ment for å forhindre at smuss og
olje fra barnevognen ikke skal tilgrise annen bagasje. Emballasje kan enkelt anskaffes ved
kjøp eller leie. 

Norwegian avviser på ovennevnte bakgrunn klagers krav, da bagasjen skulle vært pakket
i hard emballasje.

Nemnda bemerker

Nemnda legger på bakgrunn av sakens opplysninger til grunn at barnevognen ble skadet
under flytransporten. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven. 

Det er langvarig nemndspraksis for at skader på barnevogn er erstatningsmessig etter
luftfartsloven. Det finnes riktignok beskyttende emballasje for barnevogner på markedet,
og det må forventes at flere tar denne type emballasje i bruk. Slik Norwegians vilkår er
utformet, pålegges ikke slik emballasje benyttet, det er kun en anbefaling. Barnevogner
er svært vanlig å medbringe som bagasje, og vanligvis skjer transporten uten at skade
inntreffer. Nemndas flertall, nemndsleder og forbrukerrepresentantene, mener at
flyselskapene bør ha et opplegg for skånsom håndtering av disse. 

Nemnda legger på bakgrunn av opplysningene i saken til grunn at barnevognen er
totalskadet. Erstatningen må baseres på gjenanskaffelsesverdien. Skadelidte skal
heller ikke tjene på skaden, og det må gjøres fradrag for slitasje og verdiforringelse av
gjenstanden. Det er fremlagt en kvittering på totalt kroner 10 751, som ikke er bemerket
av Norwegian. Nemndas flertall mener at det må gjøres fradrag for søskenbrett og
bilstol som omfattes av kvitteringen, og anbefaler at Norwegian erstatter klager kroner 8
098,20. 

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig.

Vedtak

Transportklagenemnda - fly anbefaler at Norwegian utbetaler til klager erstatning for
ødelagt barnevogn på kroner 8 098,20.