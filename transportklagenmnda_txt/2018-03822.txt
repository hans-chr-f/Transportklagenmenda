Vedtak i Transportklagenemnda
- Kollektivreiser

Sammendrag

Kunne ikke vise billett

Dato
18.01.2019

Saksnummer
2018-03822

Tjenesteytere
Ruter

Klager har i det vesentlige anført

Klager ble ilagt gebyr fordi hun ikke kunne vise gyldig billett. 

Klager innrømmer at hun glemte kortet hjemme, men stiller seg kritisk til den ulike
informasjonen som blir gitt av kontrollørene og Ruters saksbehandlere. Kontrolløren
sa til klager under kontrollen, at dersom hun fremla gyldig billett i ettertid ville hun få
gebyret frafalt. Etter klagers mening representerer kontrollørene Ruter utad, og Ruter er
ansvarlig for hva kontrollørene informerer til passasjerene når de utfører billettkontroll
på vegne av selskapet. 

På grunn av feilinformasjonen som ble gitt av kontrolløren fikk ikke klager mulighet til å
betale et redusert gebyr på stedet. Noe klager ville gjort dersom hun ble kjent med det
faktum at det ikke var adgang til å vise gyldig billett i ettertid. 

Klager ber derfor om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på trikken 5. november 2018 fordi hun ikke hadde gyldig billett. 

Alle Ruters billetter er upersonlig, og derfor er det viktig at man sørger for at billetten er
med når man benytter seg av Ruters transportmiddel. Det er ikke adgang til å fremlegge
gyldig billett i ettertid for å få gebyret frafalt. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på trikken 5. november 2018 ilagt gebyr fordi hun ikke kunne vise
noen billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontroll ikke vise gyldig billett. og vilkårene for å ilegge gebyr var
dermed til stede.

Nemnda bemerker at Ruter ikke har noen ordning med at gebyr frafalles dersom vises
billett i ettertid. Dette gjelder heller ikke periodebilletter da alle billetter er upersonlige. 

Nemnda finner ikke tilstrekkelig sannsynliggjort at det ble vist til en slik ordning under
kontrollen. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.