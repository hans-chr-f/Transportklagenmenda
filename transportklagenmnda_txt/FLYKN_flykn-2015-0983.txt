Vedtak i Transportklagenemnda - Fly

Sammendrag

Tvist vedrørende faktura.

Dato
10.05.2016

Saksnummer
0983/15F

Tjenesteyter
Tripmonsterno

Klager har i det vesentlige anført:

Klagers reiserute var Trondheim til Manila via Stockholm og Doha den 6. juli 2015 kl. 09:55.
Retur Manila til Trondheim via Doha og Stockholm den 19. juli.

Klager mottok melding to ganger om betalingsfrist som ikke ble overholdt. Billettene skulle da
ifølge Tripmonster.no bli kansellert. Nå har klager blitt kontaktet av Resurs Bank for betaling
av reisen. Da klager har fått beskjed om at billettene var kansellert så blir det heller ikke
aktuelt å reise. Klager var i den tro at når de hadde fått beskjed om kansellering så ble dette
også formidlet til bankforbindelsen til Tripmonster.no.

Klager har innbetalt 5&nbsp;800 kroner og trodde at hun var ferdig med saken.

Det vises for øvrig til klagers brev.

Tripmonster.no har i det vesentlige anført:

Den 8. april 2015 ble det bestilt to billetter fra Trondheim til Manila den 6/7-19/7-15 (booking
1173887). Det ble automatisk sendt ut en bekreftelse på bookingen. Da denne ikke ble betalt
samme dag så ble den automatisk kansellert ved midnatt.

Den 10. april 2015 ble det bestilt to billetter fra Trondheim til Manila den 6/7-19/17-15
(booking 1175596). Her valgte klager betalingsalternativet med Resurs Bank. Dette måtte
gjøres før klager kunne gjennomføre sin booking, samt at det måtte leses og godkjenne
reisevilkårene. Det ble så sendt en bekreftelse på reisen og elektroniske billetter per e-post.

Tripmonster.no ble kontaktet av klager hvor hun lurte på hvorfor hun hadde mottatt en
faktura fra Resurs Bank da reisen var avbestilt. Det er booking 1173887 som er avbestilt.
Fakturaen som klager hadde mottatt gjelder booking 1175596. Tripmonster.no informerte
klager om at denne kunne avbestilles og at flyselskapene da ville kunne tilbakebetale ca. NOK
2&nbsp;900 per person. Klager kom aldri tilbake til Tripmonster.no og booking 1175596 ble da
heller ikke avbestilt.

Tripmonster.no kan således ikke makulere sluttfakturaen hos Resurs bank.

Det vises for øvrig til Tripmonster.no sitt brev.

Nemnda bemerker:

Nemnda legger på bakgrunn av de foreliggende opplysninger til grunn at bestillingen klagers
venninne foretok den 8. april 2015 ikke ble betalt. Bestillingen, som hadde bestillingsnummer
1173887, ble derfor kansellert av Tripmonster. Tripmonster sendte ut melding om dette. Det
fremgår ikke av saken når meldingen ble sendt. Det fremgår heller ikke om meldingen ble
sendt til klager eller klagers venninne.

Klager bestilte deretter selv den 10. april 2015 tilsvarende reise. Hun valgte betalingsutsettelse
gjennom Resurs bank. Tripmonster sendte ut bestillingsbekreftelse der det fremkommer at
betalingen er gjennomført 10. april 2015.

Nemnda er av den oppfatning at den siste bestillingen er bindende. Den ble bindende ved
gyldig bestilling og Tripmonster aksept.

Klager oppdaget misforståelsen i mai 2015. Hun sendte e-post til Tripmonster 27. mai.
Tripmonster svarte samme dag at billettene kunne avbestilles. Ved en eventuell avbestilling
ville klager få tilbake ca. 2&nbsp;900 NOK per person.

Klager har opplyst at hun betalte 2&nbsp;900 kroner per billett den 29. juni 2015, og at hun
dermed trodde hun var ferdig med saken. Det er ikke fremlagt noe brev/e-post fra klager om
at hun avbestiller reisen. Nemnda legger til grunn at noe slikt ikke finnes. Det fremkommer
heller ingen opplysninger om hvorledes betalingen ble merket.

Nemnda legger etter dette til grunn at klager har misforstått Tripmonster. I stedet for å
avbestille reisen og få tilbakebetalt ca. kr 5.800 av totalt beløp på kr 14.511, har klager
betalt inn kr 5.800 uten å avbestille reisen. Innbetalingen har blitt ansett som en delbetaling
av reisen. Slik saken er opplyst er det etter nemndas vurdering ikke grunnlag for å laste
Tripmonster/Resurs bank for dette.

Etter nemndas oppfatning må klager bære ansvaret for misforståelsen som er oppstått.
Reisen ble aldri avbestilt og etter det som er opplyst var det ikke noe som tilsa at Tripmonster/
Ressursbank burde ha reagert på betalingen.

Nemnda finner etter dette ikke å kunne anbefale at klager gis medhold.

Nemnda bemerker avslutningsvis at myndigheter og flyplasser pålegger flyselskap å kreve
inn skatter og avgifter per reisende passasjer. Disse skattene og avgiftene kreves bare
fra flyselskapet når passasjeren faktisk velger å reise. Dersom passasjeren ikke benytter
seg av sin planlagte reise, har passasjeren rett til å få refundert slike offentlige skatter og
flyplassavgifter. Det er uklart for nemnda om klager har fått refundert skatter og avgifter for
den siste bestillingen, 1173887. Dersom skatter og avgifter ikke er refundert (eventuelt med
fratrekk av et behandlingsgebyr) anbefales det gjort.

Vedtak:

Transportklagenemnda-fly finner ikke å kunne anbefale at klager gis medhold.

Nemnda anbefaler at offentlige skatter og flyplassavgifter refunderes dersom dette ikke
allerede er gjort.