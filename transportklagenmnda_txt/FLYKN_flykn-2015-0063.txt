Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0063/15F

Tjenesteyter
Air Cairo / Amisol

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Hurghada den 20. juli 2014 kl. 17:45 med Air Cairos flight
SM4772. Avgangen ble nesten et døgn forsinket.

Klager krever standarderstatning i henhold til EU-forordning 261/2004.

Det vises for øvrig til klagers brev.

Air Cairo har ikke avgitt uttalelse til klager eller til nemnda.

Amisol har i det vesentlige anført:

SM4772 ble forsinket som følge av teknisk feil, det vises til teknisk rapport.

Hendelsen er ikke kompensasjonsberettiget da årsaken var ekstraordinær utenfor
reisebyråets eller flyselskapets kontroll.

Alle passasjerene ble innlosjert på hotell og fikk måltider, samt refusjon av en dags ferie.

Amisol kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag ett døgn som følge av teknisk feil.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. September
2015, Corina van der Lans - KLM (C-257/14).

Klager har etter dette rett til en standarderstatning på 600 euro per person.

Vedtak:

Transportklagenemnda-fly anbefaler at Amisol utbetaler 600 euro per person.

Vedtaket var enstemmig.