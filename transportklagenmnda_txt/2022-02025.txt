Tjenesteyter følger ikke vedtaket i saken (30.03.2023)
Kommentar fra tjenesteyter:

Klager har opplyst at Wizz Air ikke vil følge vedtak.

Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
10.01.2023

Saksnummer
2022-02025

Tjenesteytere
Wizz Air

Klager har i det vesentlige anført

Klager (tre personer) skulle reise fra Stavanger til Gdansk t/r den 25. - 31. mai 2022, pris
kroner 6 000. Bookingreferanse SYG6HI. På avreisedagen mottok klager e-post fra Wizz
Air om at flight W6 1748 fra Stavanger til Gdansk var kansellert.

Klager ble ikke tilbudt ombooking. Han lyktes ikke med å få kontakt med flyselskapet
verken per telefon eller via deres nettside. Han måtte derfor kjøpe nye billetter med
Norwegian dagen etter, pris kroner 13 160. Klager måtte også kjøpe nye returbilletter
med Wizz Air for returen (PLN 1 962), da hans returbillett var blokkert av flyselskapet og
kunne ikke benyttes. 

Klager har mottatt PLN 1 608,86 til sin Wizz Account, selv om han ba om full refusjon til
sitt kredittkort. 

Klager krever standarderstatning i henhold til EU-forordning 261/2004. Klager krever
videre full refusjon av nye flybillettene med Norwegian kroner 13 160, og med Wizz Air,
PLN 1 962.

Tjenesteyterne har i det vesentlige anført
Wizz Air ønsker å utbetale standarderstatning til klager med 250 euro per person for
kanselleringen av W6 1748.

Klager fikk tilbud om å: 
a) ombooke reisen 
b) motta 120 % refusjon i WIZZ Credits som er tilgjengelig på klagers WIZZ Account. 
c) etter at 120 % refusjon er lastet opp på klagers WIZZ Account, kan klager omgjøre
beløpet til 100 % refusjon av opprinnelig betalt beløp. De 20 ekstra % vil ikke bli
refundert. 

Klager har i henhold til alternativ b) mottatt 120 % refusjon som ble gjort tilgjengelig på
hans WIZZ Account med to års gyldighet. 
Alternativ c) er ikke lenger tilgjengelig, da klager allerede har benyttet sine WIZZ credits.   

Vedrørende klagers nye flybilletter fra Stavanger til Gdansk med Norwegian: 

Klager ble tilbudt gratis ombooking, men valgte i stedet full refusjon og å booke ny billett
på egen hånd med annet selskap. Wizz Air ønsker å refundere klagers utgifter til nye
flybilletter opp til et rimelig beløp. Klagers flybilletter kostet NOK 6 000 (ca 570 euro).
Wizz Air ønsker derfor å utbetale 570 euro til klager.  

Klager krever videre refusjon for ny returbillett fra Gdansk til Stavanger med Wizz
Air, PLN 1 962. Klager valgte å kansellere reservasjon SYG6HI, på den måten ble også
returreisen kansellert. Klager har mottatt refusjon i WIZZ credits for denne reservasjonen
som nevnt over. 
Da klager har benyttet den nye returbilletten med Wizz Air, kan denne dessverre ikke
refunderes.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet godtgjør at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet. 

Nemnda legger til grunn at W6 1748 ble kansellert, og at Wizz Air har tilbudt klager
standarderstatning med 250 euro per person i henhold til forordningen. 

Klager hevder han ikke ble tilbudt omruting, og at han derfor måtte kjøpe seg nye
flybilletter fra Stavanger til Gdansk. Klager krever utgiftene til nye flybilletter refundert
med kroner 13 160.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Refusjon i form av vouchere, herunder WIZZ credits, er akseptabelt kun dersom
passasjeren har valgt dette.

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av merutgiftene til å selv sørge for omruting - mellomlegget mellom
opprinnelig og ny billett. 

Wizz Air har lagt frem kopi av logg som viser at det ble sendt en e-post til klager den 25.
mai 2022, og i e-posten som også klager har fremlagt, kommer det frem at klager ble
tilbudt refusjon eller omruting ved å logge seg inn på Wizz Airs nettsider. Klager hevder
han ikke lyktes med å komme i kontakt med flyselskapet per telefon eller ved å logge inn
på nettsiden, og at han derfor måtte kjøpe nye billetter med et annet selskap. 

Det er uklart for nemnda hva som var årsaken til at klager ikke oppnådde kontakt med
flyselskapet. Nemnda mener imidlertid at ved kansellering så kort tid før avreise burde
Wizz Air ha kommet med et konkret ombookingsalternativ til klager med ny flyvning
innen rimelig tid, og ikke overlate til passasjeren å starte prosessen med å komme i
kontakt med flyselskapet for ombooking. Nemnda mener at Wizz Air i dette tilfellet ikke
har oppfylt omrutingsplikten, og bør dekke klagers utgifter til nye flybilletter for utreisen. 

Nemnda legger videre til grunn at klagers returbillett med W6 1747 fra Gdansk til
Stavanger den 31. mai 2022 ble ugyldiggjort i forbindelse med kanselleringen av
utreisebilletten. Klager krever full refusjon av nye flybilletter, PLN 1 962. 

Wizz Air hevder klager selv kansellerte returbillettene, mens klager hevder dette ble
gjort av Wizz Air. Flyselskapet som den profesjonelle part har etter nemndas syn
bevisbyrden for at klager selv kansellerte returbillettene. Nemnda kan ikke se at Wizz Air
har dokumentert at billettene ble kansellert av klager, og legger derfor klagers anførsler
til grunn. Nemnda anbefaler etter dette at Wizz Air refunderer klagers utgifter til nye
returbilletter med PLN 1 962.  

Nemnda anbefaler at Wizz Air utbetaler 250 euro i standarderstatning per person
som tilbudt for kanselleringen av W6 1748. Klager har også krav på dekning av sine
merutgifter til egen omruting, NOK 13 160 for utreisen og PLN 1 962 for returreisen. Han
skal imidlertid ikke reise gratis, slik at eventuell refusjon av den opprinnelige billetten
kommer til fradrag. I den grad det har vært fortatt refusjon i WIZZ credits og klager
allerede har benyttet disse, kommer dette også til fradrag i utbetalingen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at klager gis medhold.