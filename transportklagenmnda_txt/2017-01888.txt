Vedtak i Transportklagenemnda - Fly

Sammendrag

Krav om refusjon av hotellopphold og parkeringsavgift ved kansellering.

Dato
23.05.2018

Saksnummer
2017-01888

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY123 fra Stavanger (SVG) til Bergen (BGO)
og med DY1172 fra Bergen til Reykjavik (KEF) 24. april 2017. Flyvningen fra Bergen til
Reykjavik ble kansellert. Klager har fått refundert sine flybilletter av Norwegian, men
har fremsatt krav om refusjon av hotellopphold på Island, samt parkeringsavgift på Sola
flyplass. 

Kravet beløper seg til 552 euro for hotellopphold og kroner 640 for parkering.

Tjenesteyterne har i det vesentlige anført
Norwegians flyvning DY1172 fra Bergen til Reykjavik 24. april 2017 ble kansellert som
følge av kraftig snøfall i Oslo denne dagen. Alle avganger ble forsinket, og mer enn
femti flyvninger ble kansellert. Det planlagte kabinpersonalet for DY1172 denne dagen
oversteg som følge av værforholdene sin arbeidstid, og måtte ha sin lovpålagte hvile.
Klager har fått refundert sine flybilletter. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at kanselleringen ikke kunne vært unngått selv om alle rimelige tiltak ble
truffet. Selskapet avviser på dette grunnlag ethvert krav om erstatning.

Nemnda bemerker

Norwegians flyvning DY1172 fra Bergen til Reykjavik 24. april 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
Nemnda legger på bakgrunn av fremlagt dokumentasjon til grunn at det denne
dagen kom store snømengder i Oslo. Samtlige avganger ble forsinket, og rundt femti
avganger ble kansellert. Nemnda mener at værforholdene i dette tilfellet må anses som
ekstraordinære omstendigheter.

Spørsmålet er videre om Norwegian har godtgjort at alle rimelige tiltak er truffet. Flyet
befant seg i Bergen kl. 07.30, og hadde opprinnelig avgang til Oslo på dette tidspunkt.
På grunn av snømengdene i Oslo, ble avgangen til Oslo forsinket til kl. 11.25. Klager
har påpekt at værforholdene i Bergen og Keflavik ikke var dårlig. Spørsmålet er om
Norwegian i dette tilfellet kunne ha valgt å kansellere avgangen til Oslo, og heller fløyet
Bergen - Keflavik kl. 10.15.

Flertallet, forbrukerrepresentantene og nemndsleder, mener at Norwegian i dette tilfellet
ikke i tilstrekkelig grad har godtgjort at alle rimelige tiltak er truffet. Flertallet mener at
Norwegian i større grad burde ha dokumentert og forklart hvorfor denne flyvningen
måtte kanselleres.

Mindretallet, flyselskapets representanter, mener at de ekstraordinære omstendighetene
kunne ikke vært unngått eller overvunnet, og at alle rimelige tiltak var truffet.

Flertallet mener på denne bakgrunn at klager har krav på standarderstatning etter
forordningen på 250 euro.

Klager har videre krevd dekket ubenyttet hotell på Island på 552 euro, samt parkering på
Sola på kroner 640. Utgiftene er erstatningsmessige. Det må imidlertid gjøres et fradrag
for standarderstatningen, og det er kun det overskytende beløp som erstattes, jf. EU-
forordningens artikkel 12.

Vedtak

Transportklagenemnda - fly anbefaler at Norwegian utbetaler til klager 250 euro i
standarderstatning, samt 302 euro i erstatning for ubenyttet hotell og kroner 640 for
parkering.