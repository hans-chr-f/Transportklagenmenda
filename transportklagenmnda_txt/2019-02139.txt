Vedtak i Transportklagenemnda - Fly

Sammendrag

Krav om refusjon av utgifter til taxi ved forsinket ankomst.

Dato
19.12.2019

Saksnummer
2019-02139

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D82810 fra London - Gatwick (LGW) til Oslo
lufthavn (OSL) 12. mai 2019 kl. 21.10. Flyvningen ble forsinket med nesten to timer,
og klager fikk forlatt flymaskinen cirka kl. 01.55. Forsinkelsen medførte at all offentlig
transport fra Oslo lufthavn var utilgjengelig, og klager måtte ta taxi til Oslo. Klager
kontaktet dessuten Norwegian pr. telefon, hvor han ble gitt beskjed om at taxiutgifter
ville bli refundert. 

På bakgrunn av det ovennevnte har klager fremsatt krav om refusjon av sine utgifter til
taxi til kroner 899.

Tjenesteyterne har i det vesentlige anført
Norwegians flyvning D82810 fra London - Gatwick til Oslo 12. mai 2019 ble forsinket
med én time og 34 minutter. Forsinkelsen skyldtes teknisk feil, hvorpå det ble satt inn ny
flymaskin. 

I henhold til forordning 261/2004 har passasjerene krav på erstatning dersom flyvningen
er forsinket med mer enn tre timer. Da forsinkelsen i dette tilfellet ikke oversteg tre
timer, har klager følgelig ikke krav på standarderstatning. 

Klager har snakket med en kundekonsulent, som har lagt inn følgende kommentar i
bestillingen "info arrange transport by themselves and send us claim // info we do not
guarantee ref". Det var ikke lovet refusjon av utgifter. Norwegian er ansvarlig for å frakte
passasjerene til sin endelige destinasjon, i dette tilfellet Oslo lufthavn. Selskapet har på
dette grunnlag avvist klagers krav.

Nemnda bemerker

Norwegians flyvning D82810 fra London - Gatwick til Oslo 12. mai 2019 ble forsinket med
én time og 34 minutter, og klager har fremsatt krav om refusjon av sine utgifter til taxi
etter ankomst. 

Det følger av luftfartsloven § 10-20 at fraktfører er ansvarlig for tap som følge av
forsinkelse ved lufttransport med mindre han godtgjør at "han selv og hans folk har tatt
alle forholdsregler som med rimelighet kan kreves for å unngå tapet, eller at dette ikke
har vært mulig for dem". 

I dette tilfellet har Norwegian oppgitt at forsinkelsen skyldes tekniske problemer.
Tekniske problemer anses for å ligge innenfor det flyselskapet er ansvarlig for, noe som
innebærer at det i dette tilfellet er ansvarsgrunnlag for Norwegian. Norwegian er derfor
ansvarlig for klagers tap som følge av forsinkelsen. 

Klager ble påført utgifter til taxi hjem på grunn av forsinkelsen. Nemnda anbefaler derfor
at Norwegian refunderer klager hans utgifter til taxi, fratrukket de utgifter han ville hatt
til offentlig transport.

Vedtak

Transportklagenemnda - fly anbefaler at Norwegian utbetaler kroner 709 til klager.