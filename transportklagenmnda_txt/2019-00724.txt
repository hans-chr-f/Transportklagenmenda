Vedtak i Transportklagenemnda - Fly

Sammendrag

Krav om refusjon av nye flybilletter. Klager ble
nektet å sjekke inn selv om flyvningen var forsinket.

Dato
29.08.2019

Saksnummer
2019-00724

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY547 fra Stavanger (SVG) til Oslo lufthavn
(OSL) 13. januar 2019 kl. 19.30. Han sjekket inn tidlig samme morgen, og la merke til at
flyvningen var forsinket til kl. 20.05. Klager planla derfor å være ved flyplassen litt før kl.
19.00. 

Da klager ankom flyplassen, var avgangstiden forskjøvet ytterligere til kl. 20.15. Han
antok derfor at de reisende hadde god tid, og gikk på toalettet og sjekket inn litt over
kl. 19.00. Klager ble overrasket da han fant ut at innsjekking ikke lot seg gjøre, og han
kontaktet personalet. Han ble ytterligere overrasket da personalet ikke kunne hjelpe de
to passasjerene. Da klager og hans reisefølge reiste med to separate billetter, hadde de
bevisst utsatt å sjekke inn til de kunne gjøre dette på automaten på flyplassen, i håp om
å finne seter i nærheten av hverandre. 

Mens de to passasjerene stod og diskuterte hendelsen med personalet i
innsjekkingsskranken, ble avgangen utsatt ytterligere til kl. 20.50. Flere andre kom senere
enn klagerne og ba om hjelp med ombordstigningskort. Disse fikk hjelp da de hadde
sjekket inn på mobil på forhånd. 

Til slutt så klagerne ingen annen utvei enn å forsøke å få booket om billettene, men
dette fikk ikke de Norwegian-ansatte gjort. Han gikk tilbake til innsjekkingen, men fikk
ingen ytterligere hjelp. Avslutningsvis betalte klager for nye billetter til neste fly, og da
klager kom til gaten, hadde ikke ombordstigningen en gang startet for deres opprinnelige
flyvning. Etter en times venting ble alle passasjerer som reiste uten innsjekket bagasje
hentet frem til skranken og tilbudt å reise med et tidligere fly. Klager endte derfor opp
med å reise med sin opprinnelige avgang. På bakgrunn av det ovennevnte har klager
fremsatt krav om refusjon av de nye billettene han måtte kjøpe til kroner 3 751.

Tjenesteyterne har i det vesentlige anført
Klager ankom flyplassen for sent til å få sjekket inn på Norwegians flyvning DY547 fra
Stavanger til Oslo 13. januar 2019. Han kontaktet Norwegians agent på flyplassen som
hadde informert passasjerene om at det ikke var mulig å sjekke inn etter at innsjekking
stenger 30 minutter før opprinnelig avgangstid. Klager har vist til at DY547 var forsinket,
men i tekstmeldinger sendt til berørte passasjerer, opplyses det om at de må møte til
opprinnelig avgangstid dersom ikke annen informasjon gis. 

Klager kjøpte nye billetter til neste avgang, og fikk passere sikkerhetskontrollen som
normalt. Det ville ikke vært mulig for klager å passere uten gyldige ombordstigningskort.
Gyldig ombordstigningskort mottar passasjerene når man sjekker inn på internett,
på automat eller i skranke på flyplassen. Klager kontaktet personalet ved gaten for
opprinnelig flyvning DY547, og fikk endret den nye billetten til den forsinkede flyvningen
uten ekstra kostnad. Dette er et unntak fra vanlige prosedyrer og må anses som en
ekstraservice for klager. 

Det fremgår av Norwegians vilkår at innsjekking stenger 30 minutter før avreise, og innen
denne tidsfristen må prosedyrer for innsjekking være fullført. Norwegian anbefaler sine
passasjerer å møte opp i god tid før innsjekking stenger, av hensyn til eventuell kø og
andre uforutsette hendelser. Det er passasjerenes eget ansvar å møte opp til innsjekking
i henhold til selskapets frister, og passasjeren er nærmest til å bære risikoen for avvik fra
dette. Basert på det ovennevnte har Norwegian avvist klagers krav om refusjon av nye
billetter.

Nemnda bemerker

Norwegian informerte berørte passasjerer i tekstmelding om å møte til opprinnelig
avgangstid. Endringer i programmet kan skje, og det er derfor viktig at passasjerene er
tilgjengelige og oppholder seg i nærheten av gate. 

Nemnda mener at det er klagers egen risiko at han valgte å møte senere til innsjekkingen
i dette tilfellet.

Vedtak

Transportklagenemnda - fly anbefaler ikke at klager gis medhold.