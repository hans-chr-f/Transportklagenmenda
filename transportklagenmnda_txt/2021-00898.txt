Vedtak i Transportklagenemnda - Fly

Sammendrag

Krav om refusjon av billettkostnader grunnet kansellering.

Dato
06.12.2021

Saksnummer
2021-00898

Tjenesteytere
Benny Travel
Thai Airways

Klager har i det vesentlige anført

Klager med reisefølge skulle reise med Thai Airways fra Oslo til Bangkok 19. juli 2020
med flyvning TG955 og videre til Ho Chi Minh City den 20. juli 2020 med flyvning TG556.
Returreisen skulle være fra Ho Chi Minh City til Bangkok den 5. august 2020 med flyvning
TG557 og videre fra Bangkok til Oslo den 10. august 2020 med flyvning TG954. Reisen ble
bestilt via reisebyrået Benny Travel. 

Klager anfører at reisebyrået har mottatt full refusjon fra flyselskapet. Videre anfører
klager at når en flyreise blir kansellert har man rett på full refusjon fra reisearrangør.
Klager har blitt pålagt et gebyr på kr. 7410, som de mener ikke er riktig. Klager forklarer
at når de sammenligner fakturaen for kjøpet med kreditnotaen samsvarer ikke
enhetsprisen for flybillettene. De kjøpte flybillettene for en enhetspris på kr. 6300, men
kreditnotaen viser refusjon av en enhetspris på kr. 4958. 

Klager har vært i kontakt med reisebyrået og ble fortalt at de har belastet både
administrasjons-/servicegebyr og provisjon. Klager viser til reisebyråets avbestillingsvilkår
hvor det står under punkt 4.1 at ved "farlige smittsomme sykdommer" vil kunde få
refundert innbetalt beløpet. Videre i punkt 4.3 står det at ved kjøp av flybillett gis
det refusjon, minus administrasjonsgebyr på kr. 500 per person, etter det aktuelle
flyselskapets regler. Klager mener at reisebyrået ikke har lov til å belaste klager for
andre beløp enn det som står i deres avbestillingsregler. Klager forventer full refusjon av
billettene, minus et administrasjonsgebyr på kr. 500. 

Klager viser til innsendt dokumentasjon i saken. 

Klager krever beløpet reisebyrået har belastet dem som provisjon refundert, på totalt kr.
5410.

Tjenesteyterne har i det vesentlige anført
Thai Airways har anført følgende: 
Billettene er refundert tilbake i sin helhet til reisebyrået og uten gebyr fra Thai Airways, så
Thai Airways anser at dette forblir en sak mellom reisebyrået og kunden. 

Benny Travel har anført følgende: 
Dette var ingen vanlig kansellering for flyselskapet, men en kansellering på grunn av
covid-19 pandemien.

Første gang Thai Airways endret ruten med å fly med mellomlanding i København ville
ikke klager akseptere den nye reiseruten og ville ha refusjon for hele reisen. Reisebyrået
har forklart til klager at hun ikke kunne få tilbake alle pengene fordi flyselskapet hadde
tilbudt en alternativ reiserute, samtidig har det blitt informert om at billetter kjøpt
gjennom reisebyrået må det betales et servicegebyr til reisebyrået. Klager var enig i
å vente og se om situasjonen ble normal igjen, slik at flyselskapet ville sette opp den
originale ruten og de kunne reise som vanlig igjen. Reisebyrået forstod det slik at de
skulle delta i et bryllup i Vietnam som var viktig for dem. 

Reisebyrået har forklart til klager at i dette tilfellet ville hun få disse gebyrene refundert/
dekket av sin reiseforsikring. På dette tidspunktet, mars- april 2020, visste ingen at
situasjonen forverret seg. Det var også tilbudt gratis endring av hele reisen, hvor klager
ikke ville tapt noen ting. 

Da hele verden stengte fra mai-juni 2020 og alle fly var satt på bakken jobbet reisebyrået
med refusjon til alle kunden. Vi har hele tiden informert om at det kom et servicegebyr
for de kunder som ønsket å kansellere reisen og bille ha pengene tilbake. De kunne ta
kontakt med reiseforsikringen for erstatning av disse gebyrene som varierer mellom kr.
1000-1500 avhengig av hvilken type billett de hadde kjøpt. 

De fleste flyselskapet åpnet for refusjon i GDS systemer, men Thai Airways var et av det
få flyselskapene som kun aksepterte refusjon gjennom BSP, og de informert om at det
ville ta minst 6 måneder å få pengene tilbake. I dette tilfellet er det ikke en pakkereise
siden hun kun kjøpte flybilletter, dermed gjelder ikke pakkereiseloven i dette tilfellet. 

Klager har kjøpt en spesiell type billett med tillatt 40 kg bagasje og rett til en gratis
endring. Reisebyrået har arrangert en reiseplan for en gruppe på 13 personer som har
forskjellige reiseruter, med stopp i Bangkok og ankomst i forskjellige byer, Hanoi og
Saigon, i Vietnam. Reisebyrået kunne ikke skrive ut billettene med en gang og måtte ta
reservasjonen med flere endringer før de kunne skrive ut billettene til slutt. 

Flyselskapet har tilbakebetalt, men først 4 billetter og resten senere. Benny Travel
anfører at de har utbetalt alt til kunden. Det de ikke fikk tilbake var provisjon og
servicegebyr. Reisebyrået lever av provisjon av flybilletter som er skrevet ut og betalt til
BSP innen 2 uker. Denne provisjonen blir brukt med en gang til å dekke utgifter som leie
av lokal, maskin, lønn til personal, med mer og det er ingen refusjon på disse kostnadene
uansett hva som skjer. 

Klager burde sende krav til sin reiseforsikring. Benny Travel har ingen inntekt per i dag.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon av hele billettprisen eller
omruting. I denne saken har klager valgt refusjon av billettene.

Billettformidler, Benny Travel, har ved tilbakebetaling til klager trukket kr. 7410 kroner i
gebyrkostnad. Klager bestrider lovligheten av dette.

Etter forordningen har passasjeren krav på refusjon av "hele billettprisen" jf. artikkel 8 nr.
1 bokstav a. 

Reisebyrået Benny Travel har tatt et gebyr på totalt kr. 7410 for å videreformidle
refusjonen til klager fra flyselskapet. Nemnda mener at et slikt gebyr er urimelig i et
tilfelle hvor det er flyselskapet som har kansellert. Det vises til avtaleloven § 36 og
nemndspraksis, f. eks. FLYKN-2020-2445. FLYKN-2020-1608 og FLYKN-2020-2537.

Nemnda anbefaler at Benny Travel refunderer gebyrbeløpet som er trukket fra Thai
Airways sin tilbakebetaling.

Vedtak

Transportklagenemnda anbefaler at Benny Travel utbetaler kr. 7410 til klager.