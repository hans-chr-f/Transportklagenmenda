Vedtak i Transportklagenemnda - Fly

Sammendrag

Krav om standarderstatning og refusjon for ombooking grunnet forsinkelse.

Dato
31.01.2017

Saksnummer
2016-00346

Tjenesteytere
Norwegian

Klager har i det vesentlige anført

Klager hadde flex-billett fra Bangkok til Oslo 21. januar 2016 kl. 09:00 med DY7202.
Klager booket om sin billett fra 21. til 24. januar, da det var meldt om store forsinkelser
21. januar. Ved ombooking ble klager belastet med kr. 750. Flyvningen 24. januar ble
forsinket med 5 timer.

I klagers brev til Transportklagenemnda skriver han at han har hatt kr. 4 800 i direkte
hotellutgifter. 

Klager krever standarderstatning 600 Euro i henhold til EU-forordning 261/2004, samt kr.
750 for belastningen for ombooking.

Tjenesteyterne har i det vesentlige anført
DY7202 fra Bangkok til Oslo 24. januar 2016 ble forsinket med 4 timer og 37 minutter.
Årsaken til forsinkelsen var at opprinnelig flymaskin LN-LNE, ble forsinket fra New York til
Oslo den 22. januar 2016.

Under de-icing av LN-LNE og DY7002 i New York på vei til Oslo ble det gjort en feil under
de-icing på flyplassen. De-icing kom inn i APU (Auxiliary Power Unit) som førte til at
Norwegian ikke fikk start på motoren igjen. Etter at feilen ble fikset var værforholdene
blitt så dårlig at avgangen ble kansellert på grunn av været.  Det vises til vedlagt
dokumentasjon. 

Norwegian sin neste avgang for flymaskin LN-LNE var DY7201 fra Oslo til Bangkok
23. januar 2016. Grunnet forsinkelsene med avgangen før ble det foretatt et flybytte i
Bangkok, her har Norwegian base for langdistanse. For å unngå ytterligere forsinkelser/
kanselleringer ble det gjort et flybytte. 

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Norwegian påpeker at denne uregelmessigheten med dårlig værforhold var utenfor
deres kontroll. Det vises til fremlagt dokumentasjon. 

Norwegian har som en goodwill refundert klager for endringsutgiftene han har hatt ved
ombooking. Norwegian har ikke informert klager om forsinkelsen ett døgn i forveien
og instruert om at ombooking kan gjøres selv. Da klager selv booket om sin billett mot
avgift til en avgang hele tre døgn senere må han selv ta ansvar for å dekke kostnadene
til hotell. Norwegian hadde et alternativ til klager samme dag og hotellovernatting var
derfor ikke nødvendig. 

Norwegian kan ikke etterkomme klagers krav.

Nemnda bemerker

Nemnda forstår klager slik at han har krevd erstattet kroner 750 for ombooking av flight
fra 21. til 24. januar 2016. Videre har han krevd 600 Euro i henhold til EU-forordning
261/2004 for forsinkelse 24. januar 2016. Nemnda oppfatter ikke at han krever erstattet
hotellutgifter, jf. klagens ordlyd og henvisning til hans erstatningskrav av 25. januar
2016.  

1. Erstatning for utgifter til ombooking på kroner 750

Det fremgår av svar fra flyselskapet av 25. februar 2016 at selskapet imøtekommer
klagers krav om refusjon av utgiftene til ombooking, og nemnda behandler derfor ikke
denne delen av kravet ytterligere.

2. Spørsmål om erstatning for forsinkelse 24. januar 2016

Det er ubestridt at DY7202 fra Bangkok til Oslo 24. januar 2016 ble forsinket med 4 timer
og 37 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger til grunn at forsinkelsen 24. januar 2016 skyldtes en kombinasjon av flere
forhold; det ble gjort en feil under de-icing av LN-LNE på flyplassen på vei fra New York
til Oslo 22. januar 2016 som førte til motorproblemer, og etter at feilen ble rettet, ble
avgangen kansellert grunnet dårlige værforhold. Den neste avgangen for flymaskinen
LN-LNE var fra Oslo til Bangkok 23. januar 2016. Det var planlagt at LN-LNE skulle fly
DY7202 fra Bangkok til Oslo 24. januar 2016, men grunnet forsinkelsene i New York ble
det 23. januar besluttet å endre flymaskin til LN-LNG for DY7202, for å hindre ytterligere
forsinkelser.

Nemnda mener at værforholdene som førte til at avgangen fra New York måtte
kanselleres må anses som en ekstraordinær omstendighet. Nemnda kan imidlertid ikke
se at Norwegian har godtgjort at alle rimelige tiltak for å unngå forsinkelsen ble truffet.
Det var klart 22. januar at LN-LNE var forsinket fra New York. Likevel var det først 23.
januar kl. 15:12 at man satte inn LN-LNG for å hindre ytterligere forsinkelser. Norwegian
har ikke gitt en tilstrekkelig forklaring på hvorfor man ikke tok denne beslutningen
tidligere. Nemnda kan ikke se at det er godtgjort at dette ikke ville hatt noen betydning
for forsinkelsen. 

Etter nemndas syn har klager derfor rett til standarderstatning i henhold til forordningen.

Vedtak

Transportklagenemnda - fly anbefaler at klager gis medhold i sitt krav om
standarderstatning på 600 Euro.