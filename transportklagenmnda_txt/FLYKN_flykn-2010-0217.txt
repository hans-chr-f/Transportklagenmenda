Vedtak i Transportklagenemnda - Fly

Sammendrag

Krav om erstatning for påførte utgifter og erstatning i følge EU forordningen 261/2004 på
grunn av kansellert flyavgang fra Rygge som følge av askesky fra vulkanutbrudd på Island.

Dato
12.03.2011

Saksnummer
217/10F

Tjenesteyter
Ryanair

Krav om erstatning for påførte utgifter og erstatning i følge EU forordningen 261/2004 på
grunn av kansellert flyavgang fra Rygge som følge av askesky fra vulkanutbrudd på Island.

Klager har i det vesentlige anført:

Klager skulle den 10. april 2010 reise fra Rygge til Madrid. Avgangen ble kansellert på grunn
av at luftrommet ble stengt som følge av askesky fra vulkanutbruddet på Island. Klager krever
erstatning for kanselleringen da det hadde vært fullt mulig å få dem omrutet til Madrid, da
området der ikke var påvirket av askeskyen.

Klager krever dekket for

En natt på hotell kr 515

Bespisning kr 435,85

Drosje m.m. kr 686,76

TOTAL kr 1.637,61

Klager krever videre erstatning i henhold til EU forordning 261/2004.

Ryanair har i det vesentlige anført:

Kanselleringen skyldtes stenging av luftrommet som følge av askeskyen fra Island. Dette var et
forhold utenfor Ryanairs kontroll.

Klagerne ble ombooket til alternativ rute fra Rygge til Girona den 11. mai 2010, og Ryanair vil
vurdere de utgiftene klagerne fikk i mellomtiden.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Kanselleringen skyldes i dette tilfellet stenging av luftrommet som følge av askeskyen
fra Island. Dette var en ekstraordinær omstendighet, og Ryanair kunne ikke hindre
kanselleringen. Kanselleringen gir da ikke rett til standarderstatning etter EU forordningen.

Ryanair plikter i henhold til forordningen artikkel 9 å dekke klagers utgifter til hotell, mat
og transport mellom hotellet og flyplassen. Nemnda anbefaler at Ryanair dekker klagernes
utgifter med NOK 1 637 mot fremleggelse av originalkvitteringer.

Vedtak:

Flyklagenemnda anbefaler at Ryanair erstatter klager NOK 1 637 mot fremleggelse av
originalkvitteringer.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines