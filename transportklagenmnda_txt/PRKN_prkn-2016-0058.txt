Vedtak i Pakkereisenemnda

Sammendrag

Krav om prisavslag da leiligheten ikke var handicaptilpasset og fordi
det var en bakke opp til hotellet som klager ikke var informert om.

Dato
11.11.2016

Saksnummer
58/16P

Tjenesteyter
Travelnet Helsereiser AS

Saken gjelder:

Krav om prisavslag da leiligheten ikke var handicaptilpasset og fordi det var en bakke opp til
hotellet som klager ikke var informert om.

Klager har i det vesentlige anført:

Klager bestilte en 2 ukers reise for seg og sin ledsager med innkvartering i en leilighet på
Jardin Foya Blanca med frokost i perioden 28.11.15 - 12.12.15.

Ved bestilling presiserte klager at hun hadde behov for en handicaptilpasset leilighet for 2
personer. Hun bruker manuell rullestol og ikke kan bruke armene for å komme seg fremover,
men bruker bena etter at hun ble skadet i en trafikkulykke. Hun fikk bekreftet leilighet på
Jardin Foya Blanca og ble fortalt at dette bostedet lå rett ovenfor Reuma-Sol.

Ved ankomst fikk klager en leilighet som ikke var handikaptilpasset og at det hadde bakker
som hun ikke kunne forsere. Klagers ledsager var nettopp operert i en tå og det var uheldig
for henne å skyve klager opp bakkene. Det ble følgelig en stor utfordring å komme seg til
frokosten. Klager ba om at hun kunne få refundert prisen for frokost, men hun hørte ikke noe
mer fra ledelsen.

Klager etterlyste en handicap tilpasset leilighet. Den 1. uken ble hun tilbudt en leilighet som
ikke var oppusset. Den 2. uken ble hun tilbudt en ny leilighet, men oppholdsrommet var
møblert med tunge møbler og klager hadde ingen muligheter for å bruke stuen. Klager pakket
ut og gjorde det beste ute av leiligheten. Sengen var for høy og klager falt 3 ganger.

Klager mener hun burde fått beskjed om ekstra helligdager og fridager i Spania.

Den 2. uken hadde hun ikke norsk TV, noe de var blitt lovet.

Klager krever å få refundert reisens pris.

Det vises for øvrig til klagers brev.

Travelnet Helsereiser AS har i det vesentlige anført:

Klagers bestilling ble registrert i Helsereisers bookingsystem 1. oktober 2015. Den 5. oktober
2015 ble den endret til Jardin Foya Blanca. Avreisen var først halvannen måned senere. Det
var altså kort tid fra hun bestilte til hun fikk beskjed om endringen, mens det var relativt lang
tid til avreise.

Slik Helsereiser ser det, må hovedpoenget i denne saken være at klager ikke ville flytte tilbake
til Reuma-Sol da hun fikk tilbud om det, etter en ukes opphold på Foya Blanca, noe de stiller
seg undrende til i og med at klager hadde problemer med den lille bakken opp til Reuma-Sol
og frokosten. Da ville jo forholdene hun klager over bli rettet opp.

I god tid før avreise ble A meddelt at det dessverre ikke var mulig å bo i den opprinnelige
bestilte leiligheten på ferie- og behandlingssenteret Reuma-Sol ved Alfaz del Pi nord for
Alicante. A fikk i stedet tilbud om å bo i leilighet på naboanlegget Jardin Foya Blanca, noe hun
takket ja til.

Jardin Foya Blanca ligger kun 100 meter fra Reuma-Sol, og er et leilighetsanlegg tilpasset eldre
og bevegelseshemmede. Leilighetene her er mye større, og har en vesentlig høyere standard
enn den opprinnelige bestilte leiligheten på Reuma-Sol. På Jardin Foya Blanca bor det mange
bevegelseshemmede. Utearealene er tilpasset rullestoler uten trapper og store nivåforskjeller,
og leilighetene er uten dørstokker og har vide dører slik at rullestolbrukere lett kan bevege
seg. Det er derimot ikke standardutstyr med støttestativ på toalettene, så dette ble hentet
fra Reuma-Sol og plassert på toalettet i klagers leilighet. Badet for øvrig er romslig slik at
rullestolbrukere lett kan bevege seg. Soverommene er også romslige, og sengene er brede
og gode med normal sengehøyde. Det var leit å høre at klager slo seg i nattbordet, men det
kunne nok dessverre like godt ha skjedd om hun bodde i leilighet på Reuma-Sol.

I forhold til den opprinnelige bestilte leiligheten, mener Helsereiser at den tildelte leiligheten
på Jardin Foya Blanca er minst like godt tilpasset bevegelseshemmede. Det beste bevis på det
er vel kanskje at klager etter en ukes opphold på Foya Blanca faktisk takket nei til å flytte til en
HC- leilighet på Reuma-Sol etter at hun hadde vært på omvisning der.

Klager ble den første uken fulgt tett opp av daglig leder i Helsereiser, som var på tjenestereise
i Spania, og hun ga et klart inntrykk også til ham at hun var fornøyd med å bo på Jardin Foya
Blanca.

Det stemmer slik klager skriver, at det er en liten bakke opp til Reuma-Sol fra leiligheten hun
bodde i, men ledsager sa til daglig leder i Helsereiser at dette ikke var problematisk, og at
stigningen ikke var noe i forhold til bakkene de var vant til hjemme på X.

Det var leit at TV'en i leiligheten ikke hadde norske kanaler den andre uken. Dette var
imidlertid ukjent for resepsjonen på Foya Blanca, og hotellet fikk dermed ikke mulighet til å
reparere eller erstatte TV'en.

Helsereiser mener det ikke foreligger grunnlag for prisavslag eller erstatning.

Det vises for øvrig til brev fra Travelnet Helsereiser AS.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda har gjennomgått korrespondansen mellom partene. Klageren bestilte i første
omgang en tur for to personer i to uker til Spania med opphold på Reuma-Sol. Bestillingen
ble registrert i bookingsystemet 1. oktober 2015. Stedet viste seg å være overbooket. 4 dager
senere ble derfor hotellet med klagerens samtykke endret til Jardin Foya Blanca som ligger i
ca. 100 meters avstand fra Reuma-Sol. Frokost og behandlinger ble inntatt/utført på Reuma-
Sol.

Avreise var 28. november. Det viste seg etter en uke på stedet at det ble ledig en leilighet i
Reuma-Sol som klageren ble tilbudt. Hun ville imidlertid ikke flytte, da hun fant at den var
uhensiktsmessig for rullestolbrukere på grunn av tunge møbler i stuen.

Hun klager over at det var en liten bakke opp til Jardin Foya Blanca og anfører at det ikke
var toalett tilpasset bevegelseshemmede. Arrangøren anfører på sin side at det ble montert
støttestativ på toalettet, og at leiligheten ellers var så romslig at det var lett å manøvrere en
rullestol. Bakken var en moderat motbakke.

Nemnda finner at klageren ikke har påberopt mangler som kan føre til prisavslag. Tvert i mot
legger nemnda til grunn at den leiligheten hun ble innkvartert i var av høyere standard enn
den hun kunne ha fått på Reuma-Sol. Hun hadde med en medhjelper på turen. At hun velger
å ta med en hjelper som ikke kan fylle hjelpefunksjonen kan etter nemndas syn ikke lastes
arrangøren.

Vedtak:

Pakkereisenemnda kan ikke anbefale at klageren får noe prisavslag.

Vedtaket er enstemmig.