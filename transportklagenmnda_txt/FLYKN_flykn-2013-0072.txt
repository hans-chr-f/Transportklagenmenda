Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
09.07.2013

Saksnummer
072/13F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Ålesund til Trondheim den 30. desember 2012 med DY159. Da klager kom
hjem oppdaget han at kofferten var skadet. Han så ikke dette på flyplassen, da han var
stresset og folk stod og ventet på han.

Klager kontaktet Røros Flyservice og Norwegian, som ba klager rapportere skaden innen syv
dager. Klager fulgte henvisningen, men fikk likevel avslag på sitt krav om erstatning.

Klager krever erstattet ødelagt koffert, kroner 2 199, samt fraktkostander til hjemsted i Spania,
kroner 400.

Norwegian har i det vesentlige anført:

I henhold til Luftfartsloven § 10-26 kan passasjeren rapportere skade innen 7 dager etter
at uregelmessigheten oppstod, men det er opp til passasjeren å bevise at skaden oppstod i
flyselskapets varetekt.

I henhold til norske og internasjonale regler for luftfart skal alle uregelmessigheter
rapporteres direkte til flyselskapet før man forlater flyplassen. Gjør man ikke dette godtar
man at bagasjen var i samme stand som da den ble innlevert.

Norwegian kan på grunnlag av ovennevnte dessverre ikke imøtekomme klagers krav.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet kofferten uten å klage. Det følger av ovennevnte bestemmelse at
kofferten da formodes å være utlevert i god stand.

Nemnda finner det på bakgrunn av de foreliggende opplysninger ikke mer sannsynlig at
skaden oppsto under transporten med Norwegian enn at den ikke gjorde det, og finner ikke å
kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.