Vedtak i Transportklagenemnda - Fly

Sammendrag

Krav om refusjon av flybilletter som følge av ikke tilfredsstillende flymaskin.

Dato
20.06.2018

Saksnummer
2017-02038

Tjenesteytere
Norwegian

Klager har i det vesentlige anført

Klager med reisefølge på to passasjerer reiste med Norwegians flyvning DY7001 fra Oslo
til New York 24. juni 2017. Flyvningen fra Oslo ble forsinket med to timer og det ble satt
inn et eldre fly fra Wamos Air B747. 

Klager viser til at hun betalte for et fly som ble operert av Norwegian Air Shuttle.
Flyet som ble satt inn som erstatter var gammelt og hadde hverken underholdning
til passasjerene, ingen mulighet for utsalg, det var ikke mulig å lade telefonen og det
var ikke vann på toalettene. Dette resulterte i at klager ikke fikk vasket hendene etter
toalettbesøk. Klager med reisefølge opplevde turen med det gamle flyet som utrygg, og
krever derfor at Norwegian refunderer flybillettene til 2 854,29 amerikanske dollar. 

Tjenesteyterne har i det vesentlige anført
Norwegians flyvning DY7001 fra Oslo til New York 24. juni 2017 ble forsinket med to
timer og ni minutter. 

Det følger av EU-domstolens avgjørelse i C-402/07 at passasjerer som opplever en
forsinkelse skal motta standardkompensasjon i henhold til EU-forordning 261/2004
artikkel 7 dersom de ankommer sin endelige destinasjon mer enn tre timer forsinket.
Da passasjerene i dette tilfellet ankom sin destinasjon kun to timer forsinket, utgjør ikke
dette en erstatningspliktig forsinkelse. 

Passasjerene krever refusjon av sine billetter. Billettene ble imidlertid benyttet, og har
derfor ikke krav på refusjon. 

Norwegian avviser på ovennevnte bakgrunn klagers krav.

Nemnda bemerker

Nemnda bemerker at det forhold at det var et fly av eldre type, uten de samme fasiliteter
som klagers opprinnelige fly skulle ha, i utgangspunktet ikke gir grunnlag for erstatning.  

Klager har imidlertid også påpekt at det ikke var vann på flyets toaletter. Norwegian har
ikke kommentert dette, og har avvist ansvar. Nemnda mener at alle flypassasjerer må
kunne forvente at det er vann på flyets toaletter, og det må være mulig å vaske hendene
etter toalettbesøk. Dersom dette ikke har vært mulig, må det etter nemndas syn anses
som et for dårlig tilbud av Norwegian. 

Klager må kompenseres for dette i form av et prisavslag, og nemnda anbefaler at
Norwegian i denne sammenheng utbetaler til klager kroner 300.

Vedtak

Transportklagenemnda - fly anbefaler at Norwegian utbetaler kroner 300 til klager.