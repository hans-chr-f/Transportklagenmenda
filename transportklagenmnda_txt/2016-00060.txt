Vedtak i Transportklagenemnda - Fly

Sammendrag

Krav om refusjon av billett grunnet kansellering.

Dato
23.06.2017

Saksnummer
2016-00060

Tjenesteytere
Bravofly

Klager har i det vesentlige anført

Klager skulle reise fra Førde til Kristiansand via Bergen den 24. juni 2016 kl 09.55.
Flight WF591 fra Bergen til Kristiansand ble kansellert en halv time før avgang. Klager
ble ikke tilbudt et tilfredsstillende reisealternativ og valgte derfor å avbryte reisen og
returnere til Førde. Klager har krav på full refusjon av flybilletten, og det er billettutsteder
Bravofly som plikter å refundere beløpet. Klager har vært i kontakt med flyselskapet som
bekrefter dette.

Klager krever full refusjon av billett, kroner 2 279,66.

Tjenesteyterne har i det vesentlige anført
Status på klagers booking er at første strekning fra Førde til Bergen er benyttet, mens
siste strekning fra Bergen til Kristiansand ble kansellert. Bravofly har mottatt refusjon fra
flyselskapet på den kansellerte strekningen på 152,32 euro. Dette beløpet er refundert
klager. Bravofly har ikke belastet klager for sitt servicehonorar på 20 euro i denne saken. 

Bravofly kan ikke imøtekomme klager utover et som allerede er utbetalt.

Nemnda bemerker

Ved kansellering skal flyselskapet gi passasjeren valget mellom refusjon eller omruting, jf
EU-forordning 261/2004 artikkel 8. 

Det følger av kommisjonens retningslinjer til forordningen av 15.06.2016 note 36 at
det ikke bare er billettprisen for den delen av en reise som ikke er foretatt som skal
refunderes, men også prisen for den delen som er foretatt hvis flygningen ikke lengre
tjener noe formål i passasjerens opprinnelige reiseplan. Det fremgår videre at dette er
tilfellet hvis passasjeren velger å vende tilbake til sin avgangsflyplass.

Nemnda legger til grunn at klageren hadde kjøpt gjennomgående billett for strekningen
Førde-Bergen-Kristiansand og at han reiste fra Førde til Bergen. Han foretok med
andre ord en del av reisen. Han avbrøt reisen og returnerte til avgangsflyplassen Førde
da flygningen fra Bergen til Kristiansand ble kansellert en halv time før avgang fordi
den benyttede delen av reisen - Førde-Bergen - ikke lenger tjente noe formål i hans
opprinnelige reiseplan. 

Han har etter dette krav på å få hele flybillettprisen refundert. 

Klagen er rettet mot Bravofly. Det er det transporterende flyselskapet - her Widerøe -
som er ansvarssubjekt etter forordningen. Bravofly er bare formidler av flybilletter, men
skal som formidler ivareta kommunikasjonen mellom passasjeren og flyselskapet. 

Nemnda anbefaler etter dette at Bravofly formidler til Widerøe at klageren har rett
til å få refundert hele flybillettprisen så langt den ikke er refundert allerede. Nemnda
understreker at det ikke er Bravofly, men Widerøe som har plikt til refusjon. Klageren kan
således også rette kravet dirkete mot Widerøe.  

Kansellering gir også rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Det foreligger bare opplysninger fra klageren på at flygningen fra Bergen ble kansellert
på grunn av teknisk svikt. Hvis dette medfører riktighet og denne svikten ikke skyldtes
terror, sabotasje eller en skjult fabrikasjonsfeil som ble oppdaget av flyets fabrikant eller
en kompetent myndighet, jf igjen kommisjonens veileder, denne gangen punkt 5.2, vil
klageren ha rett til en standarderstatning på 250 euro. 

Siden spørsmålet om standarderstatning ikke har vært behandlet i innleggene for
nemnda, gir nemnda ingen direkte anbefaling om standarderstatning. Nemnda
forutsetter imidlertid at Bravofly formidler muligheten for standarderstatning for
Widerøe for nærmere vurdering. Klageren kan alternativt rette kravet direkte til Widerøe.

Vedtak

Transportklagenemnda - fly anbefaler at Bravofly formidler til Widerøe at klageren har
rett til å få refundert hele flybillettprisen så langt den ikke er refundert allerede, og at
Bravofly formidler muligheten for at klageren har krav på standarderstatning.