Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
11.02.2020

Saksnummer
2018-04896

Tjenesteytere
Ryanair

Klager har i det vesentlige anført

23. juli 2018 skulle klager reise med FR1395 fra Oslo til London. Planlagt avgang fra Oslo
var kl. 22.35 og planlagt ankomst i London var kl. 23.40.

Klager anfører at selv om flyet landet mindre enn tre timer forsinket, tok det svært lang
tid før passasjerene fikk gå av flyet. Klager har fremlagt dokumentasjon til støtte for
anførselen om at forsinkelsen ble på over tre timer.

På bakgrunn av dette krever klager standarderstatning i henhold til EU-forordning
261/2004 som følge av forsinkelsen.

Tjenesteyterne har i det vesentlige anført
Ryanair beklager at flyvningen FR1395 fra Oslo til London den 23. juli 2018 ble forsinket.
Forsinkelsen var ved avgang fra Oslo på to timer og 55 minutter. Planlagt ankomsttid
i London var kl. 22.40 lokal tid, men faktisk ankomsttid var kl. 01.31. Flyet som utførte
flyvningen, var dermed to timer og 41 minutter forsinket ved ankomst. Det vises til
fremlagt dokumentasjon.

Ryanair beklager ulempene forsinkelsen medførte for passasjerene.

Da forsinkelsen var på under tre timer i dette tilfellet, har ikke klager rett på
standarderstatning etter EU-forordning 261/2004. Klagers krav kan følgelig ikke
imøtekommes.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Ryanair har fremlagt kopi av oversikt over flyets bevegelser den aktuelle dagen. Av
denne går det frem at flyvningen FR1395 landet kl. 01.31, det vil si 2 timer og 51 minutter
forsinket. Klager har fremlagt bilder som viser at vedkommende fremdeles var om bord
på flyet kl. 02.40. 

Det er tidspunktet for når dørene åpnes som er relevant når tidspunktet for
faktisk ankomsttid skal beregnes. Det vises i den forbindelse til EU-dom C-452/13
(Germanwings) og kommisjonens tolkningsveiledning punkt 3.3.3. Nemnda mener at
dersom flyselskapet ikke kan dokumentere på hvilket tidspunkt dørene ble åpnet, må
det legges til fem minutter. Det vises videre til at dansk nemnd har begynt med en slik
praksis.

Dersom man legger til fem minutter på ankomsttiden, er forsinkelsen likevel under tre
timer. Nemnda kan ikke se at klager har sannsynliggjort at flyet ble mer enn tre timer
forsinket. 

Klager har etter dette ikke rett på standarderstatning etter EU-forordning 261/2004.

Vedtak

Transportklagenemnda - fly anbefaler ikke at klager gis medhold.