Vedtak i Transportklagenemnda - Fly

Sammendrag

Krav om standard kompensasjon på grunn av nektet ombordstigning.

Dato
30.06.2011

Saksnummer
366/10F

Tjenesteyter
Widerøe's Flyveselskap AS

Krav om standard kompensasjon på grunn av nektet ombordstigning.

Klager har i det vesentlige anført:

Klager skulle reise fra Kristiansand til Bergen den 10. oktober 2010 med WF598  kl. 20:50. På
grunn av teknisk feil ble han booket om til dagen etter kl. 06:25.

Klager krever standard kompensasjon på EUR 250.

Widerøe har i det vesentlige anført:

WF598 ble kansellert på grunn av teknisk feil, det vises til teknisk rapport fra Widerøe. En
annen flytype med færre seter ble satt inn, og noen passasjerer måtte derfor bli igjen og reise
dagen etter. Utvelgelsen av hvilke passasjerer som må bli igjen går på billett type, transfer, og
lignende.

Da denne hendelsen var ekstraordinær og utenfor flyselskapets kontroll kan Widerøe ikke
imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flyet klager
opprinnelig skulle ha reist med ikke kunne benyttes på grunn av en teknisk feil. Flyet ble
erstattet med et mindre fly, og klager kom ikke med dette. Klager ble omrutet til neste dag.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Det opprinnelige flyet kunne i dette tilfellet ikke benyttes pga en feil i computeren som
kontrollerer flap-systemet. Nemnda legger på bakgrunn av de foreliggende opplysninger
til grunn at feilen oppsto uten forvarsel til tross for at rutinemessig teknisk vedlikehold var
gjennomført. Nemnda legger videre til grunn at det ikke var praktisk mulig å treffe tiltak for å
unngå feilen. Det var heller ikke tilgjengelig annet fly som kunne ta med alle passasjerene. Det
var følgelig heller ikke mulig å unngå at noen av passasjerene måtte omrutes til dagen etter.
Forholdet gir da ikke rett til standarderstatning etter forordningen.

Flyklagenemnda finner ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines