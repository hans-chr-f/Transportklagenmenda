Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
22.06.2023

Saksnummer
2023-00109

Tjenesteytere
Qatar Airways

Klager har i det vesentlige anført

Klager skulle reise fra Oslo til Tokyo t/r den 6. - 12. november 2022 med Qatar Airways
via Doha. Ved innsjekk på Gardermoen ble klager nektet å sjekke inn grunnet manglende
innreiseskjema til Japan. 

Klager mener det ikke var nødvendig å møte med godkjent innreiseskjema, og viser til
flere begrunnelser:

- En kollega av klager som reiste til Japan dagen før med et annet flyselskap, fikk reise
uten ferdig utfylt innreiseskjema. 
- Selskapene klager skulle besøke i Japan bekreftet at klager kun måtte møte til innsjekk
med godkjente vaksiner. 
- Klager har fremlagt utskrift av informasjon fra japanske myndigheter om
innreisereglene som gjaldt på tidspunktet klager skulle reise. 

Klager skulle på forretningsreise og hadde avtaler han måtte rekke. Han måtte derfor
kjøpe ny billett med Lufthansa påfølgende dag fra Oslo til Tokyo. Klagers innreiseskjema
på avreisetidspunktet dagen etter var da godkjent, men han måtte ikke fremlegge dette
for Lufthansa ved innsjekk. 

Klager fikk benyttet den opprinnelige returbilletten med Qatar Airways.

Klager krever ny flybillett med Lufthansa refundert, NOK 8 861.

Tjenesteyterne har i det vesentlige anført
Qatar Airways har tilbudt standarderstatning med EUR 600 til klager.

Nemnda bemerker

Qatar Airways har opplyst at de vil betale standarderstatning til klager. 

Spørsmålet er om klager i tillegg kan kreve refusjon av ny flybillett.

Nemnda legger til grunn at Qatar Airways har erkjent ansvar for nektet ombordstigning.

Selskapet er i slike situasjoner forpliktet til å tilby omruting passasjeren. Slikt tilbud
har ikke blitt gitt i denne saken. Selskapet blir dermed ansvarlig for passasjerens
egenomruting. Klager har i dette tilfellet dokumentert kostnader til omruting med NOK
8861. 

Nemnda anbefaler at Qatar Airways dekker denne kostnaden. 

Dersom klager har fått refundert noe av sin opprinnelige billett, kommer dette til fradrag.

Vedtak

Transportklagenemnda anbefaler at Qatar Airways betaler standarderstatning slik
selskapet har tilbudt, og i tillegg refundere klagers omrutingskostnader med NOK 8861.