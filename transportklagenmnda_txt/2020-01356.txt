Vedtak i Transportklagenemnda - Fly

Sammendrag

Krav om erstatning/refusjon etter EU-forordning 261/2004 grunnet kansellering

Dato
18.01.2021

Saksnummer
2020-01356

Tjenesteytere
KLM

Klager har i det vesentlige anført

Klager med reisefølge (til sammen fem personer) skulle reise fra Bergen til Lima via
Amsterdam den 4. april 2020 (retur 11. april 2020) med KLM. 

Den 25. mars 2020 fikk klager beskjed om at flyvning(ene) var kansellert.

Klager krever erstatning/refusjon etter EU-forordning 261/2004. Klager fikk opprinnelig
avslag på forespørsel om refusjon fra flyselskapet, til tross for at det var KLM som
kansellerte reisen. Klager fikk tilbud om voucher, noe de ikke var interesserte i. 

Under sakens forberedelse for nemnda mottok klager refusjon av billettene fra KLM.
Klager har opprettholdt sitt krav om erstatning etter EU-forordning 261/2004 og ønsker
en vurdering på om de kan ha rett på dette.

Tjenesteyterne har i det vesentlige anført
KLM kan bekrefte at klagers billetter har blitt fullt ut refundert. Klager skal ha mottatt en
e-post som bekrefter dette den 19. juni 2020.

Nemnda bemerker

Klager har mottatt refusjon av billettene i henhold til EU-forordning 261/2004. 

Spørsmålet er om klager med reisefølge kan ha rett på standarderstatning jf. EU-
forordning 261/2004. Dette tar nemnda opp på eget initiativ.

Kansellering gir passasjeren rett til standarderstatning. Flyselskapet kan fritas fra å
utbetale standarderstatning dersom det godtgjør at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artiklene 5 og 7.

I sitt tilsvar kommenterte eller dokumenterte ikke KLM hva som var årsaken til
kanselleringen av klagers flyvning(er). Klager har imidlertid opplyst at kanselleringen
skyldes Covid-19, og KLM har også oppgitt dette direkte til klager i forbindelse med
kanselleringen. 

Flertallet, nemndas leder og bransjerepresentantene, mener at det er sannsynliggjort
at kanselleringen skyldes Covid-19, når de nevnte opplysninger som er fremkommet
tidligere legges til grunn, jf. transportklagenemndforskriften § 5-3 tredje ledd. 

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes covid-19-pandemien. Selskapet har
begrunnet kanselleringen med covid-19 ovenfor klager. Begrunnelsen er imidlertid ikke
underbygget med dokumentasjon som viser årsaken til kanselleringen av flyvningene.
Selv om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell forklaring fra
selskapets side er tilstrekkelig til å godtgjøre at kanselleringen skyldtes ekstraordinære
omstendigheter.

Etter nemdas syn må Covid-19 anses som en ekstraordinær omstendighet, som ikke
kunne vært unngått selv om alle rimelige tiltak var truffet. Når flertallets vurdering om at
det er sannsynliggjort at kanselleringen skyldes Covid-19 legges til grunn, medfører det
at klager derfor ikke har krav på standarderstatning i henhold til EU-forordning 261/2004.

Vedtaket er fattet med den dissens som fremgår ovenfor.

Vedtak

Transportklagenemnda - fly anbefaler ikke at klager gis medhold i kravet om
standarderstatning.