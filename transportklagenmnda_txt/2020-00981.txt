Vedtak i Transportklagenemnda - Fly

Sammendrag

Krav om erstatning for ødelagt Macbook og Joystick og refusjon
av befaringsutgifter. Klagers bag ble overkjørt på flyplassen.

Dato
15.12.2020

Saksnummer
2020-00981

Tjenesteytere
Norwegian Air Shuttle

Klager har i det vesentlige anført

Klager reiste med DY437 fra Bodø til Oslo og videre med DY436 fra Oslo til Molde den
19. desember 2019. Da han skulle med flyet fra Oslo til Molde, ble han vitne til at bagen
han hadde sjekket inn, ble kjørt over av bagasjebåndbilen rett ved flyet i forbindelse med
lasting av bagasjen. Klager har fremlagt bilder som viser hendelsen. I bagen hadde klager
en Macbook og en Joystick, som ble ødelagt.

Klager opprettet en PIR-rapport ved ankomst i Molde. Han fikk levert Macbooken og
Joysticken inn for en vurdering av om skadene lot seg reparere eller ikke. Fremlagt
vurdering viser at en reparasjon av Macbooken ville koste mellom 20 000 og 30 000
kroner, mens reparasjon av Joysticken ville koste mellom 2000 og 4000 kroner. Ny pris
for en Macbook ligger på 12 685 kroner, mens ny pris for en Joystick ligger på 499 kroner.
Vurderingen i seg selv kostet 995 kroner.

Klager har oppgitt at Macbooken ble kjøpt sommeren 2016, mens Joysticken ble kjøpt
sommeren 2017. Klager krever erstatning for den ødelagte Macbooken og Joysticken, i
tillegg til refusjon av utgiftene til vurdering av skadene.

Tjenesteyterne har i det vesentlige anført
Klager reiste fra Oslo til Molde om bord på DY436 den 19. desember 2019. Klager
hevder at innholdet i bagasjen, en Macbook Air og en Joystick, ble skadet på reisen med
Norwegian. En skaderapport ble opprettet på flyplassen i Molde samme dag.

Norwegian mottak en reklamasjon fra klager via selskapets nettsider 7. februar 2020.
Klager mottok svar fra Norwegian to dager senere, den 9. februar 2020. Klagen ble avvist,
da klager ikke har fulgt Norwegians retningslinjer i henhold til pakking av bagasje.

Det er ikke alt som er egnet for flytransport, og på Norwegians nettsider informeres det
om at skjøre gjenstander ikke skal pakkes i innsjekket bagasje. Ting man ikke kan ha med
i den innsjekkede bagasjen, er for eksempel skjøre gjenstander og verdigjenstander som
smykker, elektroniske instrumenter, kamera og andre knuselige gjenstander.

Norwegian bemerker også at klagers bag er av stoff og dermed ikke egnet til beskyttelse
av innhold.

Norwegian viser til Montrealkonvensjonens artikkel 17.2:
«The carrier liable for damage sustained in case of destruction or loss of, or of damage
to, checked baggage upon condition only that the event which caused the destruction,
loss or damage took place on board the aircraft or during any period within which the
checked baggage was in the charge of the carrier. However, the carrier is not liable if and
to the extent that the damage resulted from the inherent defect, quality or vice of the
baggage. In the case of unchecked baggage, including personal items, the carrier is liable
if the damage resulted from its fault or that of its servants or agents.»

Norwegian kan, på grunnlag av dette, ikke imøtekomme kravet om erstatning for skadet
innhold.

Nemnda bemerker

Fraktfører har objektivt ansvar for bagasje som skades etter luftfartsloven § 10-18. Etter
luftfartsloven § 10-18 første ledd er fraktføreren likevel ikke ansvarlig i den utstrekning
skaden skyldes reisegodsets egen beskaffenhet eller feil eller mangler ved reisegodset.

Det fremgår av Norwegians vilkår at blant annet verdisaker og skjøre gjenstander ikke
skal sendes i innsjekket bagasje.

Nemnda påpeker at loven inneholder et årsakskrav mellom skade og reisegodsets
beskaffenhet for at fraktfører skal være fri sitt objektive ansvar. Nemnda finner det
påregnelig at datamaskiner som sendes i bagasjen, lett vil kunne skades ved ordinær
bagasjehåndtering, og at vilkårets unntak for datamaskiner vil være godt begrunnet i de
aller fleste tilfelle.

I dette tilfellet ble imidlertid bagasjen overkjørt av en bagasjebåndbil. Flertallet,
forbrukerrepresentanten og nemndsleder med dobbeltstemme, finner det mest
sannsynlig at skaden på Macbooken og joysticken her ikke skyldtes gjenstandenes egen
beskaffenhet, men en helt uvanlig skadeårsak, med en skadeevne som går langt utenfor
ordinær bagasjehåndtering. Det vises også til de fremlagte bildene, som er illustrerende.
Flertallet har derfor kommet til at befordringsvilkårene ikke kan håndheves fullt ut etter
sin ordlyd i dette tilfellet, og at fraktførers objektive ansvar slår gjennom.

Det er opplyst at Macbooken ble kjøpt sommeren 2016, mens joysticken ble kjøpt
sommeren 2017. Ny pris for en Macbook er oppgitt å ligge på 12 685 kroner, mens
ny pris for en joystick ligger på 499 kroner. Ved erstatningsfastsettelsen må det tas
hensyn til gjenstandenes alder og gjenstående påregnelige levetid. Flertallet mener at
erstatningen for de to ødelagte gjenstandene i dette tilfellet bør settes til totalt 6500
kroner. Flertallet mener at også utgiftene til vurderingen av reparasjonskostnadene bør
dekkes av flyselskapet i dette tilfellet.

Flertallet anbefaler derfor at Norwegian tilkjenner klager 6500 kroner i erstatning for den
ødelagte Macbooken og joysticken, samt refunderer 995 kroner i befaringsutgifter.

Mindretallet, flyselskapenes representanter, mener at klager har pakket i strid med
vilkårene, og at Macbooken åpenbart er en skjør og verdifull gjenstand.

Vedtak

Transportklagenemnda - fly anbefaler at Norwegian utbetaler totalt 7495 kroner til
klager.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.