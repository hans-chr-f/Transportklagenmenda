Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
15.03.2013

Saksnummer
647/12F

Tjenesteyter
Norwegian Air Shuttle ASA

Krav om erstatning for ødelagt barnevogn.

Klager har i det vesentlige anført:

Klager reiste fra Oslo til Dubai t/r 10. - 25. oktober 2012. Ved ankomst Gardermoen den 25.
oktober oppdaget klager at barnevognen var ødelagt. Skaden kan ikke repareres.

Klager krever erstatning for ødelagt barnevogn, kroner 5 595.

Norwegian har i det vesentlige anført:

I følge rapporten som ble registrert på Gardermoen var ikke vognen beskyttet i henhold til
Norwegians anbefalinger. I Norwegians regler og vilkår som klager krysset av for å ha lest ved
bestilling, står det følgende:

«Barnevogner, barneseter for bil, sykler, golfutstyr, ski, fiskestenger, annet sportsutstyr,
malerier og skjøre gjenstander er i utgangspunktet ikke egnet for flytransport. Norwegian
anbefaler våre reisende å pakke dette utstyret slik at det ikke blir skadet. Norwegian dekker
kun skader på slikt utstyr hvis det er tilstrekkelig emballert i hard emballasje og emballasjen
er skadet. Kun myk emballasje regnes ikke som tilstrekkelig emballasje på slikt utstyr. Vi
anbefaler våre kunder å tegne egen forsikring på slikt utstyr. Passasjeren er selv ansvarlig for
å pakke skjørt utstyr på en slik måte at det tåler normal bagasjehåndtering. Vi har ikke hard
emballasje tilgjengelig på flyplassen.

Ved skader som ikke dekkes av flyselskapet skal dette likevel rapporteres omgående og innen
7 dager etter reisen, skaderapporten kan da vedlegges eventuelt erstatningskrav til egen
reiseforsikring.»

Norwegian kan dessverre ikke imøtekomme klagers krav da vognen ikke var tilstrekkelig
beskyttet.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at barnevognen ble
skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at Norwegian
erstatter klagers utgifter til ny vogn med inntil kroner 5 595. Utgiften må dokumenteres
med original kvittering. For så vidt angår beløpets størrelse, bemerker flertallet at
erstatningen ved totalskade i utgangspunktet må baseres på gjenanskaffelsesverdien
- det beløp skadelidte må betale for å skaffe seg en ny ting av samme art. Skadelidte
skal på den annen side ikke tjene på skaden, og det må derfor gjøres fradrag for den
slitasje og verdiforringelse ellers som bruken av den skadede gjenstand har medført.
Det er etter flertallets vurdering ikke sannsynliggjort at det er grunnlag for fradrag i
dette tilfellet.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian erstatter klagers dokumenterte utgifter
med inntil kroner 5 595.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne Grethe Soløy, Widerøes Flyveselskap AS

Olav Grøttland, SAS