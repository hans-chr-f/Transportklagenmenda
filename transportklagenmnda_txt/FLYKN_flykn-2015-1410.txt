Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
02.11.2016

Saksnummer
1410/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Oslo til Riga den 6. mars 2015 kl.11:20, med DY1072.

Avreisedagen for flyvningen var en av de første dagene i pilotstreiken som pågikk, og dette
resulterte i at avgangen fra Oslo ble forsinket med 7 timer og 25 minutter.

Klagers første dag av weekendoppholdet gikk derfor bort.

Klager krever kompensasjon i henhold til EU-forordning 261/2004, pålydende 250 euro. Klager
har tidligere søkt om kompensasjon for merutgifter til mat denne dagen, og mottatt dette.

Det vises for øvrig til klagers brev.

Norwegian har i det vesentlige anført:

Flyvningen med DY1072 fra Oslo til Riga den 6. mars ble forsinket med 7 timer og 26 minutter,
grunnet streik.

Norwegian gjorde alt i sin makt for å løse konflikten og hjelpe de strandende passasjerene,
men til tross for dette var det umulig å unngå at mange ble rammet av streiken.

Norwegian følger de alminnelige bestemmelsene for assistanse og kompensasjon som
reguleres i EU-forordning 261/2004, Montrealkonvensjonen og Sturgeon-dommen.
Norwegian har vurdert klagers krav, og kommet frem til at streik faller inn under uforutsette
ekstraordinære omstendigheter.

Norwegian kan på dette grunnlag ikke imøtekomme klagers krav om standarderstatning i
henhold til EU-forordning 261/2004.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. Eu-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Forsinkelse som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand. I dette tilfellet skyldtes
forsinkelsen streik blant selskapets piloter. Flertallet er av den oppfatning at en slik
streik faller utenfor det som må anses som en del av selskapets ordinære drift, og at
den må anses som en ekstraordinær omstendighet i forordningens forstand.

Flertallet er videre av den oppfatning at forsinkelsen ikke kunne vært unngått selv om alle
rimelige tiltak var truffet.

Etter flertallets vurdering gir således forsinkelsen ikke rett til standarderstatning etter EU-
forordningen.

Mindretallet, forbrukernes representanter, er av en annen oppfatning. Etter
mindretallets vurdering er ikke en streik blant selskapets egne piloter å anse som
en ekstraordinær omstendighet i forordningens forstand. Mindretallet viser til at
en uventet hendelse ikke er det samme som en ekstraordinær omstendighet. Etter
mindretallets vurdering er en lovlig, varslet streik en generell risiko ved å drive en
virksomhet, selv om ikke streik kan eller skal forhindres av flyselskapet. En intern og
lovlig streik hos flyselskapet er en del av flyselskapets ordinære drift, og kan derfor
ikke anses som ekstraordinær. Mindretallet mener følgelig at passasjeren har krav på
standardkompensasjon.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.