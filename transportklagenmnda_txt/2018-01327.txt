Vedtak i Transportklagenemnda
- Kollektivreiser

Sammendrag

Krav om drosjerefusjon grunnet forsinket buss.

Dato
19.06.2018

Saksnummer
2018-01327

Tjenesteytere
Ruter

Klager har i det vesentlige anført

Klage skulle ta bussen fra Fjerdingby 16. mars 2018.

Klager med følge ventet på holdeplassen fra kl. 09.08 etter å ha fulgt informasjonen som
ble gitt i Ruters mobilapplikasjon "Ruter reise". Etter å ha ventet i 20 minutter kontaktet
klager Ruter som informerte om at de kunne ta taxi å få kostnaden refundert i ettertid.
Hvorfor bussen var forsinket ble ikke oppgitt. 

Klager krever derfor at Ruter refunderer taxiutgiften til 350 kroner.

Tjenesteyterne har i det vesentlige anført
Ruter viser til klage vedrørende krav om drosjerefusjon. 

Klager opplyser at han og en venn skulle reise fra Fjerdingby 16. mars 2018 med avgang
kl.09.08. Ruter presiserer at riktig avgangstid er kl. 09.09. Videre opplyser klager at
bussen ikke kom og at de tok kontakt med Ruters kundeservice som ba dem vente i 20
minutter før de eventuelt tok en drosje.

Ruters busser er tilknyttet et sanntidssystem som til enhver tid viser hvor de er. Det er
kun trafikkledere og Ruters egen driftsentral som har oversikt over hvordan trafikken
ser ut i nåtid. Kundebehandlerne, de som sitter på telefon, har kun tilgang til data som
kommer i ettertid og kan derfor ikke vite hvor bussen befinner seg i nåtid. 

Ruter har sjekket sanntiden for denne avgangen, og der fremkommer det at bussen har
stoppet ved holdeplassen Fjerdingby kl. 09.10.01 og kjørt derfra kl. 09.12.46.

Bussen var dermed ca. tre minutter forsinket. I henhold til Ruters reisegaranti må
forsinkelsen være på minst 20 minutter for at man skal få refundert utgift til drosje. 

Ruter kan på bakgrunn av overnevnte ikke imøtekomme klagers krav om refusjon av
utgift til drosje.

Nemnda bemerker

Klager krever dekket utgifter til taxi da bussen var forsinket.

Ruters reisegaranti dekker i visse tilfeller utgifter til alternativ transport ved forsinkelser
ut over 20 minutter.

Klager hevder at han ventet på holdeplassen fra kl. 09.08, og at han ventet i 20 minutter
før han kontaktet Ruter som informerte om at han kunne ta taxi å få utgiften refundert i
ettertid. Klager tok taxi kl. 09.37.

Nemnda finner imidlertid å måtte legge til grunn opplysninger fra Ruters sanntidslogg
som viser at bussen ankom Fjerdingby kl. 09.10.01 og forlot holdeplassen kl. 09.12.46.

Nemnda kan på denne bakgrunn ikke se at det er sannsynliggjort at det var en
forsinkelse som omfattes av reisegarantien.

Nemnda finner ikke å kunne anbefale at klager får erstattet utgifter til drosje.

Vedtak

Transportklagenemnda Kollektivtransport finner ikke å kunne anbefale at klager gis
medhold

Vedtaket er enstemmig.