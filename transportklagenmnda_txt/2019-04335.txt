Vedtak i Transportklagenemnda - Fly

Sammendrag

Krav om refusjon av utgifter til ny flybillett og transport med taxi, T-bane og flytoget.

Dato
11.06.2020

Saksnummer
2019-04335

Tjenesteytere
Norwegian Air Shuttle

Klager har i det vesentlige anført

11. august 2019 skulle klager og en medpassasjer reise med DY634 fra Oslo til Bergen.
Flyet skulle gå kl. 20.20 fra Oslo.

Klager klarte ikke å sjekke inn via appen på forhånd og forsto da at de måtte sjekke inn
på flyplassen, siden de hadde billett med ungdomsrabatt. Klager gikk bort til Norwegians
innsjekkingsskranke umiddelbart ved ankomst på Gardermoen. Det var ikke var noen
kø der, og de kom i kontakt med en ansatt i skranken 35 minutter før opprinnelig
avgangstid. Klager anfører at den ansatte ikke ville sjekke dem inn, med den begrunnelse
at innsjekkingsfristen var 45 minutter før avgang. Klager forsøkte å forklare at dette ikke
er tilfellet ved innenlandsflyvninger, men uten hell.

Klager ble henvist til Norwegians kundeserviceskranke, hvor en ansatt anerkjente at de
hadde møtt opp innen fristen. De ble henvist tilbake til innsjekkingsskranken, hvor de
fikk oppgitt at de måtte ha vært på flyplassen to timer før opprinnelig avgangstid. Klager
anfører at dette kun gjelder utenlandsflyvninger.

Klager opplyser at de ble henvist tilbake til kundeserviceskranken, hvor det var flere
passasjerer fra samme flyvning som hadde samme problem. Klager fikk så en SMS fra
Norwegian om at flyet først ville dra kl. 20.45, og medpassasjeren fikk da tak i en annen
ansatt i innsjekkingsskranken. Den ansatte beklaget at de ikke var blitt sjekket inn, da de
hadde krav på dette. Klager anfører at den ansatte videre sa at siden avgangstiden var
endret, ville nye innsjekkingsfrister gjelde, slik at innsjekkingsfristen ennå ikke var utløpt.
Den ansatte ringte til gaten for å høre om de kunne få komme med flyet, men dette var
ikke mulig.

Klager fikk oppgitt av en annen kundeserviceansatt at det var mange andre reisende
som hadde fått oppgitt uriktige innsjekkingsfrister av Norwegians representanter i
innsjekkingsskranken den samme dagen.

Det vises til klagers øvrige anførsler i fremlagt dokumentasjon.

Klager krever refusjon av 429 kroner for ny flybillett, 36 kroner for transport med T-
banen, 315 kroner i taxiutgifter og 196 kroner for transport med flytoget.

Tjenesteyterne har i det vesentlige anført
Klager krever refusjon av ny flybillett samt utgifter til transport til og fra flyplassen.

Dessverre møtte ikke klager opp innen tidsfristen for innsjekking. Alle passasjerer må,
når de kjøper en flybillett på Norwegians nettsider, bekrefte at de har lest og godtar
Norwegians generelle befordringsvilkår. Det vises til informasjon om innsjekkingsfristene
på Norwegians nettsider.

I henhold til Norwegians generelle befordringsvilkår må alle passasjerer som skal reise
med en innenlandsflyvning, ha sjekket inn senest 30 minutter før planlagt avgangstid.
Om en passasjer møter opp etter dette, vil vedkommende bli nektet innsjekking.
Norwegians innsjekkingssystem stenger automatisk ved utløp av tidsfristene, og
Norwegians representanter har ikke mulighet til å overstyre systemet.

Norwegian har ikke noen registrerte rapporter om eventuelle problemer i forbindelse
med den aktuelle flyvningen. Det er heller ikke noe som tyder på at det var problemer
med innsjekkingen på Oslo lufthavn denne dagen.

Norwegian viser til at flyet gjennomførte flyvningen uten særlige problemer. Flyet ble
33 minutter forsinket. Flyvningen ble utført av flymaskinen LN-NGX, som er av typen
Boeing 737 og har plass til 186 passasjerer. Totalt 174 passasjerer var med på den
aktuelle flyvningen. På bakgrunn av dette er det klart at flyvningen ikke hadde noen
større forsinkelser og heller ikke var overbooket.

Alle passasjerer er selv ansvarlig for å ankomme flyplassen i tide, slik at innsjekkingen
kan fullføres innen fristen. Skulle det være problemer med innsjekkingen på app
eller Internett, er det passasjerenes eget ansvar å si ifra om dette og å møte opp til
innsjekking i skranken innen de gjeldende tidsfristene. I tilfeller hvor det er kø på
flyplassen er det også passasjerenes eget ansvar å gjøre bemanningen klar over at de
trenger umiddelbar hjelp. Hvis dette ikke gjøres, har Norwegian ingen mulighet til å
hjelpe passasjerene innen fristen.

Norwegian kan ikke holdes ansvarlig for at passasjeren ikke sjekker inn i tide eller ikke
planlegger nok tid på flyplassen og som en konsekvens av dette ikke får sjekket inn på
flyvningen.

På bakgrunn av dette kan ikke klagers krav imøtekommes i dette tilfellet.

Nemnda bemerker

Klager har anført at de møtte opp til innsjekking 35 minutter før planlagt avgangstid og
at det var flere andre passasjerer som ble nektet innsjekking i forbindelse med samme
flyvning. Norwegian har på sin side vist til at innsjekkingssystemet stenger automatisk
ved utløp av innsjekkingsfristen, og at det ikke er noe som tyder på at det var problemer
med innsjekkingen på Oslo lufthavn den aktuelle dagen.

Det står ord mot ord hva gjelder om klager møtte opp i tide eller ikke. Nemnda finner
at saken reiser bevisspørsmål som ikke kan klarlegges under saksbehandlingen. Saken
avvises derfor, jf. transportklagenemndsforskriften § 6-2 bokstav d.

Vedtak

Saken avvises.