Tjenesteyter følger ikke vedtaket i saken (15.08.2023)
Kommentar fra tjenesteyter:

Klager har informert om at RCG Travelis ikke følger nemndas vedtak

Vedtak i Transportklagenemnda - Fly

Sammendrag

Krav om refusjon av servicekostnad.

Dato
26.04.2023

Saksnummer
2022-02782

Tjenesteytere
RCG Travelis
Norwegian Air Shuttle

Klager har i det vesentlige anført

To personer skulle reise tur-retur med Norwegian fra Stavanger til London den 23.- 26.
september 2022. Reisen ble bestilt gjennom RCG Travelis. 
Klagers planlagte flyvning med DY1337 fra London til Stavanger med avgang kl. 21:15, ble
kansellert den 13. juli 2022. Klager ble booket om til ny flyvning med DY1335 med avgang
kl.12:15. Klager kontaktet selskapet den 18. juli, da han ønsket å vite alternativene for
ombooking da endringen passet dårlig. Klager ble informert om at det ville være en
kostnad knyttet til en endring, og som følge av det valgte klager å beholde reisen slik den
var. 

Da klager skulle sjekke inn dagen før utreise fra Stavanger, oppdaget han at det manglet
bagasje for utreisen. Klager ble belastet kr. 399 for bagasje. Klager mener dette er feil, og
viser til RCG Travelis vilkår.

Tjenesteyterne har i det vesentlige anført
RCG Travelis har ikke inngitt tilsvar til nemnda.

Norwegian har anført følgende:

Klager krever refusjon av utgift til bagasje. 
Avgang DY1336 23.09.2022 fikk en ruteendring, og passasjeren ble informert om
dette 13.07.2022, mer enn 14 dager før avreise. Dette er bekreftet av passasjeren i sin
henvendelse til nemnda. Det er derfor ikke grunnlag for å innvilge EU kompensasjon.
Norwegian ser det derfor ikke nødvendig å dokumentere denne delen av kravet
ytterligere.

Vi gjør oppmerksom på at klager har kjøpt billett via et reisebyrå; RCG Travelis. Slik vi
forstår det, var bagasje opprinnelig inkludert i billetten. Da passasjeren skulle reise,
oppdaget han at bagasje ikke var inkludert, og han måtte kjøpe 1 bagasje, og dette ble
gjort via reisebyrået, og vi viser til kvittering klager har vedlagt. 
Norwegian har ingen innsikt i hva de forskjellige begrepene reisebyrået bruker for å
definere innholdet i pakken passasjeren har kjøpt, for inkludering av tilleggstjenester.
Heller ikke styrer vi over eventuelle administrative gebyr, som reisebyrå tar for å endre
billetten.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. RCG
Travelis har tross oppfordring unnlatt å svare nemnda og nemnda legger derfor klagers
anførsler til grunn.

Slik nemnda forstår saken har klager bestilt og betalt for bagasje ved kjøp av reisen fra
RCG Travelis, men da reisen skulle gjennomføres var ikke bagasjen inkludert i billetten.
Det er uklart for nemnda hva dette skyldes, men i mangel av tilsvar fra RCG Travelis,
legger nemnda til grunn at det skyldes en feil fra RCG Travelis. Klager skal ikke betale for
bagasje to ganger og nemnda anbefaler dermed at RCG Travels refundere tillegget for
bagasje på 399 kr til klager.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at RCG Travelis refunderer tillegget for bagasje på 399
kr til klager.