Vedtak i Transportklagenemnda - Fly

Sammendrag

Krav om refusjon grunnet forsinkelse.

Dato
05.06.2018

Saksnummer
2017-01940

Tjenesteytere
SAS

Klager har i det vesentlige anført

Klager skulle reise fra Trondheim til Biarritz via Stockholm den 18. juli 2018 kl 10.20.
SK2855 fra Stockholm til Biarritz med opprinnelig avgang kl 16.25 tok av en time forsinket
grunnet teknisk feil. Flyet satte kursen mot Biarritz uten aircondition. Flyet sirklet
over Biarritz en stund før det ble omdirigert til Bordeaux grunnet mangel på drivstoff.
Aircondition virket fortsatt ikke, kabinen ble veldig varm, og det gikk snart tomt for vann
og mat ombord. Klager reiste med to små barn, og da familien etter mye frem og tilbake
ankom Biarritz over seks timer forsinket, var barna dehydrere, stressede og overtrette.    

Klager stiller seg kritisk til den dårlige håndteringen av hendelsen. Passasjerene burde
spesielt blitt tatt bedre hånd om i Bordeaux. Videre stiller klager seg undrende til SAS'
påstand om dårlig vær i Biarritz. Klager hadde lokal kontakt i Biarritz som på dette
tidspunktet kunne bekrefte at været ved flyplassen var fint. 

SAS henger seg opp i selve forsinkelsen. Hovedpoenget til klager derimot er flyselskapets
krisehåndtering som var sterkt kritikkverdig. 

Klager krever full refusjon av billettene for strekningen Stockholm - Biarritz.

Tjenesteyterne har i det vesentlige anført
SK2855 ble forsinket 20 minutter grunnet tekniske årsaker samt 18 minutter som følge
av slottid grunnet værforholdene i Biarritz.  Flymaskinen ble omdirigert til Bordeaux da
værforholdene i Biarritz gjorde det umulig å lande der. Ved ankomst Bordeaux var det
behov for etterfylling av drivstoff. SAS har ingen trafikk til Bordeaux, det tok derfor noe
tid å få til en avtale om fylling av drivstoff. SAS har ingen avtale med cateringfirmaer i
Bordeaux, det var derfor ikke mulig å skaffe mat eller drikke i der. SAS gjør oppmerksom
på at aircondition virket i luften, men dessverre ikke på bakken. 

SAS beklager at klager ankom endelig bestemmelsessted seks timer forsinket, men kan
ikke imøtekomme hans krav om refusjon av billetter, da reisen ble gjennomført.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.
Ved vurderingen av om alle rimelige tiltak ble truffet for å unngå kanselleringen, må det
foretas en helhetsvurdering av situasjonen. 

Nemnda legger på bakgrunn av de foreliggende opplysninger og fremlagt
dokumentasjon til grunn at SAS har godtgjort at forsinkelsene skyldtes været, og at det
var en slik ekstraordinær omstendighet som ikke kunne vært unngått, og at alle rimelig
tiltak ble truffet for å unngå forsinkelsene. Dette medfører at klager ikke har krav på
standarderstatning på grunn av forsinkelsen.

Forordning 261/2004 begrenser ikke passasjerens rett til erstatning for individuelle
tap klageren har hatt, jf artikkel 12 nr.1 første punktum.  Det ubehaget klager og hans
reisefølge opplevde som følge av manglende air-condition på bakken samt mat og drikke,
har ikke ledet til noe økonomisk tap. Det klager krever er følgelig erstatning for ikke-
økonomisk tap.

Nemnda kan ikke se at SAS kan bebreides for det inntrufne. Flymaskinen ble omdirigert
til Bordeaux da værforholdene i Biarritz gjorde det umulig å lande der. Ved ankomst
Bordeaux var det behov for etterfylling av drivstoff. SAS har ingen trafikk til Bordeaux,
det tok derfor noe tid å få til en avtale om fylling av drivstoff. SAS har ingen avtale med
cateringfirmaer i Bordeaux, det var derfor ikke mulig å skaffe mat der. Nemnda mener
imidlertid at selskapet burde sørget for å skaffe drikke til  passasjerene i løpet av den
lange ventetiden. 

Dette var en beklagelig hendelse, og opplevdes sikkert svært ubehagelig når man reiser
med små barn, men nemnda er av den oppfatning at dette ikke gir klager rett til refusjon
av billettene.

Vedtaket er enstemmig.

Vedtak

Transportklagenemnda - fly anbefaler ikke at klager gis medhold.