Vedtak i Transportklagenemnda - Fly

Sammendrag

Krav om standardkompensasjon ved forsinkelse. Restriksjoner fra flyveledertjenesten.

Dato
26.11.2019

Saksnummer
2019-00195

Tjenesteytere
Lufthansa German Airlines

Klager har i det vesentlige anført

Klager og hans reisefølge skulle reise med Lufthansas flyvning LH861 fra Oslo lufthavn
(OSL) til Frankfurt (FRA) 27. desember 2018 kl. 13.10. De fire passasjerene hadde
videreforbindelse til Valencia (VLC) samme dag kl. 16.05. Flyvningen ble forsinket
med cirka en time, hvilket medførte at klager mistet sin neste flyvning. Passasjerene
ble omrutet med LH1160 fra Frankfurt til Valencia 28. desember 2018 kl. 09.35, med
ankomst kl. 11.50. 

Klager har vist til at Lufthansa informerte om at forsinkelsen skyldtes værforholdene i
både Tyskland og Norge, men etter reisefølgets egne observasjoner var det ikke været
uvanlig for årstiden. De flest fly gikk til oppsatt rutetid både fra Oslo og Frankfurt, og det
var ikke snøvær ved noen av flyplassene. 

I Frankfurt mottok klager hotellovernatting i ventetiden. På bakgrunn av det ovennevnte
har klager fremsatt krav om standardkompensasjon i henhold til EU-forordning 261/2004
på 400 euro pr. person, totalt 1 600 euro for fire passasjerer.

Tjenesteyterne har i det vesentlige anført
Lufthansas flyvning LH861 fra Oslo til Frankfurt 27. desember 2018 ble forsinket.
Forsinkelsen skyldtes et sent innkommende fly til Oslo. Denne forsinkelsen var forårsaket
av restriksjoner fra flyveledertjenesten. Selskapet har understreket at det ikke er mulig
eller økonomisk forsvarlig å ha reservemaskiner- eller personale ved enhver destinasjon. 

Lufthansa har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om standardkompensasjon.

Nemnda bemerker

Lufthansas flyvning LH861 fra Oslo til Frankfurt 27. desember 2018 ble forsinket, og
klagerne mistet sin videreforbindelse til Valencia. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Flyvningen fra Oslo til Frankfurt ble forsinket som følge av at forutgående flyvning til
Oslo ble forsinket. Forsinkelsen på LH860 fra Frankfurt til Oslo skyldtes ifølge fremlagt
dokumentasjon restriksjoner fra flyveledertjenesten. Dette er ikke noe flyselskapet kan
påvirke, og nemnda mener at forsinkelsen skyldtes ekstraordinære forhold som ikke
kunne vært unngått til tross for at alle rimelige tiltak var truffet.

Det er derfor ikke grunnlag for standarderstatning.

Vedtak

Transportklagenemnda - fly anbefaler ikke at klager gis medhold.