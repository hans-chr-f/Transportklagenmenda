Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
22.05.2015

Saksnummer
0028/15F

Tjenesteyter
Widerøes Flyveselskap AS

Klager har i det vesentlige anført:

Klager reiste fra København til Sandefjord den 29. oktober 2014 med WF312. Først da han
kom hjem og skulle åpne kofferten oppdaget han at gliderne på låsen var brutt av. Klager
sendte deretter umiddelbart en e-post til Widerøe og beskrev skaden.

Dette er ikke en slitasjeskade som Widerøe hevder, men forårsaket av røff behandling av
flyselskapet.

Klager krever erstatning for ødelagt koffert.

Det vises for øvrig til klagers brev.

Widerøe har i det vesentlige anført:

I henhold til luftfartsloven § 10-26 første ledd bortfaller flyselskapets erstatningskrav dersom
man ikke melder skaden umiddelbart ved ankomst.

I henhold til Widerøes regler og vilkår erstattes ikke typiske slitasjeskader som riper, bulker
eller skade på glidelås.

På grunnlag av ovennevnte kan Widerøe ikke imøtekomme klagers krav.

Det vises for øvrig til Widerøes brev.

Nemnda bemerker:

Widerøe er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Widerøe har ikke anledning til å fravike dette ved generelt å unnta skader på
spesielle gjenstander /deler, som f.eks. glidelås. Det er imidlertid kun skade som oppstår
under transporten som dekkes. Slitasjeskader erstattes ikke.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet koffertene uten å klage. Det følger av ovennevnte bestemmelse
at koffertene da formodes å være utlevert i god stand.

Sett hen til type skade og klagers forklaring finner nemnda det likevel mer sannsynlig at
skaden oppstod under transporten enn at den oppstod før/etter at bagasjen var i Widerøes
varetekt. Nemnda anbefaler følgelig at Widerøe erstatter skaden.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly anbefaler at Widerøe erstatter klagers tap.