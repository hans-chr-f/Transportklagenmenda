Vedtak i Pakkereisenemnda

Sammendrag

Reise til Gran Canaria, Puerto Rico, hotell Revoli Playa 10.
- 24. februar 2010. Krav om erstatning etter heisulykke.

Dato
..

Saksnummer
113/10

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 21.506

Saken gjelder:

Reise til Gran Canaria, Puerto Rico, hotell Revoli Playa 10. - 24. februar 2010.

Krav om erstatning etter heisulykke.

Klager har i det vesentlige anført:

Den 12. februar var klager i heisen på hotellet da denne løsnet fra festene og falt flere etasjer
ned. Gulvet i heisen sprakk der klager sto, og dette medførte at hun fikk brudd i ryggen og to
prolapser. Hun kan som følge av dette være påført varige skader.

Det kom intet signal om at heisen var overbelastet da transporten startet.

Klager er kjent med at det har vært flere lignende klager på heisen, og at det åpenbart måtte
være noe teknisk feil ved heisen.

Klager er av den oppfatning at Star Tour som reiseoperatør er ansvarlig for skaden. Star Tour
er nærmest til å bære ansvar for skaden som følge av at heisen ikke fungerer som den skulle.
Det bør således betraktes som en mangel ved pakkereisen, og klager har krav på erstatning
etter pakkereiseloven § 6-4.

Klager har fremmet et foreløpig krav på kr 561.307.

Star Tour har i det vesentlige anført:

Hendelsen med heisen på Revoli Playa er sterkt beklagelig.

Like fullt er ikke Star Tour ansvarlig for det som skjedde.

Star Tour har ingen opplysninger som tilsier at sikkerheten på Revoli Playa ikke er i henhold
til det lokale regelverket. Star Tour har jevnlige kontroller av samtlige hotell de benytter, og
Revoli Playa oppfyller alle Star Tours egne krav til sikkerhet.

Nemnda bemerker:

Reklamasjonsnemnda for pakkereiser har tidligere behandlet saker der feil på hotellet har
påført gjester skader. Nemnda er av den oppfatning at slike feil kan være å anse som en
mangel ved pakkereisen, noe som kan gi rett til prisavslag og erstatning.

Herværende sak dreier seg om en meget alvorlig ulykke, og det er reist et stort
erstatningskrav. Nemnda er av den oppfatning at saken reiser bevisspørsmål som vanskelig
kan klarlegges under saksbehandlingen, og er av den oppfatning at saken for øvrig heller ikke
egner seg for behandling i nemnda.

Klagen blir etter dette å avvise, jf nemndsavtalen pkt 8.

Vedtak:

Klagen avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Mette Lindgren, Apollo Reiser AS

Vigdis Fiske, Amisol AS