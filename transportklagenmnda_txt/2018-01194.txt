Vedtak i Pakkereisenemnda

Sammendrag

Krav om refusjon av reisens pris grunnet sykdom på Yogareise.

Dato
19.06.2018

Saksnummer
2018-01194

Tjenesteytere
Jomfrureiser

Klager har i det vesentlige anført

Klager bestilte pakkereisen "Marokko, Taghazout - Yogareise med Henriette Lien" i
perioden 03.03.2018 - 10.03.2018. Totalpris kr. 16.200.

Klager var ikke fornøyd med:
- Annet
- Hotellstandarden generelt
- Manglende aircondition
- Reiselederservice
- Hotell

Gruppen bestod av 22 personer og 21 personer ble syke. 

Klager anfører at de var veldig uheldige med været og at hun ikke vet om det var
hotellets standard eller kloakksystemet i Taghazout som gjorde deltakerne syke. 

Det var vått og kaldt inne på hotellet og sengetøyet ble fuktig etter kort tid.
Yogarommene var tilholdssted for katter, så det var kattepiss og hår overalt, selv om
kattehårene ble fjernet underveis. Resultatet var at de tidvis måtte drive yoga ikledd
dunjakke og med stram lukt av kattepiss. Det hadde ikke vært så farlig hvis man kunne
hatt yoga utendørs, men klager synes det er kritikkverdig at det ikke var tatt høyde for
at det kunne bli dårlig vær. Det er ikke første gang det regner i Marokko, selv om det var
uvanlig med så mange dager med regn etter hverandre. 

I og med at hele gruppen hadde samme symptomer på sykdom, oppsøkte de ikke
legen i løpet av ferien. Følgelig har de ikke fått dekket noe på reiseforsikringen. Noen
av deltakerne har gått til lege i Norge og fått påvist e-coli og norovirus. Jomfrureiser
mener det er været som er skyld i dette, og viser til at deltakerne ikke fortalte/klaget til
Jomfrureiser på stedet. 

Klager trodde at Henriette Lien var reiseleder. Hun var klar over problemene da hun
også ble syk og måtte kansellere flere timer, selv om hun fortalte at hun "mediterte"
bort problemene. Jomfrureiser sier nå at Henriette Lien ikke var reiseleder da hun kun
ledet yogatimene. Klager finner dette litt pussig i og med at Jomfrureiser reklamerte med
"Yogatur med Henriette Lien". 

Klager anfører at turen ble fullstendig verdiløs og at reisen ville blitt annerledes med et
moderne hotell som tålte regnværet.

Klager krever refusjon av reisens pris, totalt kr. 16.200.

Det vises for øvrig til korrespondanse fra klager.

Tjenesteyterne har i det vesentlige anført
Jomfrureiser anfører at årsaken til at klager og over 60% av alle turister som besøkte
Taghazout mellom 3. - 10. mars ble mavesyke, skyldtes uværet som herjet i området.
Det regnet i seks dager. Normalt er det antall dager det regner på ett år i Marokko. Med
det tunge regnværet ble det oversvømmelse av et begrenset kloakknettverk i området
da kloakken i Marokko, så vidt Jomfrureiser vet, går rett ut i havet. Med mye nedbør på
kort tid, blandet kloakken seg med nedbørsmengden og "slo" tilbake inn i vannrør. Dette
medførte at så mange ble syke. Sykdommen skyldtes ikke Jomfrureiser eller hotellet,
men været og dårlig utbygget kloakksystem i Marokko. Hotellet har vært i drift i mange år
og dette er første gang så mange har blitt syke på en uke. 

Jomfrureiser har ikke lovet reiseleder da det aldri er inkludert på deres reiser.
Jomfrureiser har med egne ledere som er fagfolk og som gjennomfører sine program
som alle mottar på forhånd. I tillegg hadde de på denne reisen en norsk lokalboende
leder av hotellet som var meget aktivt tilstede 24 timer i døgnet. Her fikk alle svar på alt
de ønsket og i tillegg gikk vedkommende på besøk til alle som var blitt syke og bidro med
alt hun kunne. Hun deltok på yoga timer og middager. Ikke en gang var det noen som
klaget eller sa at det var noe de var misfornøyde med. 

Yogarommet ble daglig rengjort og yoga ble gjennomført innendørs grunnet været.
Henriette Lien, Jomfrureisers yogaleder, avlyste en yogatime grunnet sykdom. Ellers
gjennomførte hun alle. I tillegg til å være leder for alle, tilbød Lien seg som individuell
diskusjonspartner for de som ønsket det. Dette benyttet klager seg av, og hadde, etter
arrangørens syn, en meget berikende vandringstime med klager. 

Jomfrureiser anfører at de gjennomførte sin yogareise som planlagt. Klager har fått alt
de hadde inkludert; utflukter, overnatting, måltider og daglige yogatimer på avtalt hotell.
Jomfrureiser kan ikke se at det foreligger grunnlag for prisavslag.

Det vises for øvrig til korrespondanse fra Jomfrureiser.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Nemnda finner det ikke tvilsomt at klageren deltok på en yogareise som ikke ble slik
den var forespeilet, blant annet på grunn av dårlig vær. Været førte til at hotellrom og
øvrige hotellfasiliteter var fuktige. Dette kan ha vært årsaken til sykdomsutbrudd, men
uten noen form for legedokumentasjon er det vanskelig å konkludere med hva som var
hovedårsaken.

Været kan - som klageren presiserer - arrangøren ikke lastes for.  

Det som imidlertid må anses som dokumentert som en mangel ved reisen er at lokalet
der yogatimene skulle foregå ikke synes å ha vært spesielt egnet til formålet.  Hotellets
representant, som selv deltok i yogatimene, har opplyst at rommet måtte rengjøres for
kattehår og annet og at kattelukene i døren deretter ble forsøkt holdt lukket. Dessuten
ble rommet kaldt.  Det ble forsøkt oppvarmet.  Nemnda har forståelse for at det var
lite tilfredsstillende å ha yogatimer i et illeluktende og kaldt rom iført dunjakke. Kulden
skyldes antagelig delvis regnet, men kattelukt og kattehår i et treningsrom viser etter
nemndas syn at det ikke var egnet til formålet.  Det er opplyst at flere av deltakerne var
allergiske.

Spørsmålet om reiseledelse ved Jomfrureisers pakketurer har kommet opp i klager
tidligere.  Det ser ut til at arrangøren ikke har med reiseledere på sine turer.  Det er da
opp til den enkelte instruktør om vedkommende har evne og vilje til også å påta seg
denne oppgaven. Hvis arrangørens opplysninger på dette punkt er uklare, bør de etter
nemndas syn endres.

Etter en samlet vurdering anbefaler nemnda at klageren gis et prisavslag på 20% av
reisens pris, avrundet til kr. 3.300.

Det bemerkes for øvrig at en reisende skal gjøres oppmerksom på klageprosedyren ved
reklamasjon, og at det bør skje ved besvarelse av første henvendelse.

Vedtak

Pakkereisenemnda anbefaler at klageren gis et prisavslag på 20% av reisens pris,
avrundet til kr. 3.300.