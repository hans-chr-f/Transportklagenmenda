Vedtak i Pakkereisenemnda

Sammendrag

Krav om prisavslag grunnet liten balkong.

Dato
18.09.2019

Saksnummer
2019-02400

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering i en ett-romsleilighet
med balkong på Hotel Triton, Agii Apostoli, Chania, Kreta i perioden 11.05.2019 -
19.05.2019. Totalpris kr. 13.606.

Klager fikk tildelt leilighet nr. 207 med en liten luftebalkong mot bakgården hvor det
stod flere store trær inn til luftebalkongen. Klager ble sjenert av fuglekvitter fra kl. 05:00.
Fra hotellet fikk klager beskjed om at det var andre ledige rom, mens Apollo informerte
klager om at det ikke var rom ledige som de kunne flytte til. Balkongen var så liten
at klager ikke kunne spise frokost og lunsj på balkongen og måtte ut av hotellet for å
spise, noe som førte til merkostnader. I tillegg kunne de ikke sitte ute på balkongen på
kvelden. 

Apollos markedsføring var misvisende da bildet på Apollos nettsider viste en leilighet
med en stor oval balkong mot svømmebassenget. Det var ingen informasjon om at noen
av balkongene var så små. Klager ville ikke bestilt denne reisen og dette hotellet dersom
de hadde vært klar over at det var så dårlig plass på balkongen.

Klager skriver at det ikke fremkommer noen steder at Triton har rom med det Apollo selv
definerer som fransk balkong. Dersom det hadde fremkommet at det var en mulighet å
få en slik balkong som 207 hadde, ville klager valgt et annet hotell da reisen ble bestilt.   

Klager krever et prisavslag på totalt kr. 6.500.

Det vises for øvrig til korrespondanse fra klager.

Tjenesteyterne har i det vesentlige anført

Klager har bestilt en ett-roms leilighet med balkong på Hotel Triton, Agii Apostoli, Kreta.
De kontaktet Apollos personale dagen etter ankomst med ønske om å bytte leilighet, da
de ikke var fornøyd med størrelsen på balkongen og fordi de ble forstyrret av fugler fra
skogen utenfor.

Klager fikk samme dag tilbud om å flytte til Hotel Anaïs Holidays mot et tillegg på 490
euro den 12.05 eller til Hotel Rose mot et tillegg på 30 euro den 13.05. Det var ikke mulig
å finne ledig leilighet på Triton. Klager takket nei til begge alternativer.

Apollo viser til beskrivelse av Hotel Triton, hvor det fremgår det at noen ett-roms
leiligheter med balkong har utsikt mot bassenget. Dette er noe man kan velge som et
alternativ mot tillegg ved bestilling. Det er ikke spesifisert noen spesiell utsikt fra de
øvrige leilighetene.

Apollo viser til at de under Min reise på apollo.no blant annet har opplyst følgende:

Balkong/terrasse o.l.
Begrepet terrasse innebærer som regel beliggenhet på grunnplan. "Markbalkong ligger
også på grunnplan, og det er ikke utgang fra balkongen. Balkongenes størrelse kan
variere på samme hotell. Fransk balkong er ofte betegnelsen på en luftebalkong der det
ikke er plass til å sitte. OBS! Selv om leiligheten kan benyttes av flere enn to personer,
er det ikke alltid plass til flere enn to på balkongen. Det er heller ikke alle balkonger/
terrasser som er møblert."

Apollo har vedlagt bilde av balkongen, tatt fra utsiden, da det bodde noen på dette
rommet. Resepsjonisten bekrefter at det er plass til to stoler og et rundt bord på
balkongen.

Apollo er av den oppfatning at klager har fått en leilighet i henhold til bestillingen. Apollo
har tilbud klager alternative bosteder, der tillegget for Hotel Rose kun var på 30 euro. 

Det vises for øvrig til korrespondanse fra Apollo Reiser AS.

Nemnda bemerker

Pakkereiseloven gir i §§ 9, 10 og 11 nærmere regler om hvilke opplysninger som skal gis
før det inngås avtale om en pakkereise.  

Hvis det er relevant for reisen skal det i medhold av § 9 første ledd nr. 3 gis opplysninger
blant annet om innkvarteringsstedets hovedkjennetegn.  Begrepet kan etter
omstendighetene bety skjerpet opplysningsplikt vedrørende kjente forhold som ikke
kan utledes f. eks. av tilgjengelige bilder.  Etter omstendighetene kan arrangøren etter
ulovfestede lojalitetskrav i kontraktsforhold forventes å måtte varsle om forhold som
arrangøren, men ikke den reisende kjenner til, og som med all sannsynlighet vil forringe
reiseopplevelsen eller hotelloppholdet. Det er neppe tilstrekkelig til å unngå ansvar at
beskrivelsen i brosjyrer, kataloger etc. ikke er direkte feil, jfr. bestemmelsene i §§ 27 – 28
om avhjelp og alternative reisetjenester ved avvik.

I medhold av § 11 i.f. regnes opplysninger som er gitt i informasjonsmateriell
som arrangøren har utarbeidet eller viser til, som en del av avtalen.  Uttrykket
"Informasjonsmateriell" omfatter informasjon i enhver form, nettsider, brosjyrer, etc. Det
gjelder både en opplysningsplikt og et opplysningsansvar ved markedsføring av tilbud
som loven omfatter.  Informasjonen skal være tydelig og forståelig.  

Klagen gjelder i all hovedsak at klageren fikk en balkong som var adskillig mindre enn
han hadde sett for seg. Det fremgår følgende av hotellprospektet:

"Fine ettromsleiligheter med to senger. Kokeplater, kjøleskap og enkelt kjøkkenutstyr. TV.
Kaffetrakter og toastjern. Gratis luftkondisjonering og safe. Gratis internettilgang (WiFi
eller kabel). Dusj og wc, hårføner. Balkong eller markbalkong der noen har utsikt mot
bassenget. Rengjøring 6 ggr/uke.  Romstørrelse: Ca. 25 m²"

Etter nemndas syn fremgår det av det som er kopiert inn ovenfor at balkongene
har forskjellig beliggenhet og dermed forskjellig utsikt, da ikke alle rom kan ligge på
forsiden av en bygning. Det kunne imidlertid ha vært avbildet balkonger mot baksiden i
prospektet eller beskrevet at rommene hadde balkong av varierende størrelse, spesielt
fordi det ser ut til å være stor forskjell på størrelsen.  Dårlig beliggenhet ser også ut til å gi
mindre uteareal.  

Slik nemnda ser det gjelder det i og med den nye pakkereiseloven en skjerpet
opplysningsplikt vedrørende kjente forhold som ikke kan utledes av tilgjengelige bilder.
Nemnda finner ikke grunn til å kommentere tilbud om hotellbytte mot betaling og
taxiutgifter.

Etter en samlet vurdering anbefaler nemnda at klageren gis et prisavslag på 20 % av
reisens pris på grunn av opplysningssvikt. Avrundet utgjør beløpet kr. 2.800.

Vedtak

Pakkereisenemnda anbefaler at klageren gis et prisavslag på 20 % av reisens pris,
avrundet til kr. 2.800.