Vedtak i Transportklagenemnda - Fly

Sammendrag

Krav om full refusjon av billettpris etter avbestilling.

Dato
27.09.2024

Saksnummer
2023-02398

Tjenesteytere
Gotogate - Marco Polo

Klager har i det vesentlige anført

Klager (to reisende) kjøpte billetter til reise fra Oslo til Tanger via Malaga den 10. juli
2023. Billettene var bestilt via formidleren Gotogate og kostet NOK 25 895.

Klager avbestilte reisen, men hadde kjøpt avbestillingsgaranti. Klager får e-post fra
Gotogate 28. april 2023 med beskjed om at de får en elektronisk kupong til en verdi av
90% av flybilletten med en verdi på NOK 13 472. 

Klager mener han burde få igjen 90% av NOK 25 895, da dette var prisen han betalte for
turen. Klager mener Gotogate har misvisende markedsføring av avbestillingsgarantien da
de bruker «90% av prisen» og «90% av billettprisen» om hverandre.  Klager mener også
at informasjonen om avbestillingsgarantien ikke er tilgjengelig nok på nettsidene. Klager
ønsker derfor å heve hele bestillingen. 

Klager krever full refusjon av billettprisen, totalt NOK 25 895.

Tjenesteyterne har i det vesentlige anført
Gotogate er en formilder av reisetjenester, inklusive flybilletter, som tilbys på
hjemmesiden gotogate.no. Vi opptrer utelukkende i rollen som mellommann og
selve avtaleforholdet om flybilletter trer i kraft direkte mellom forbrukeren og det
aktuelle flyselskapet. Vi er ikke medleverandør av tjenestene og vi er ikke part i
kontraktsforholdet. Dette betyr at våre forpliktelser er begrenset til formidling og til
eventuelle ekstratjenester forbrukeren kjøper direkte av oss. 

Vår rolle som formidler er tydelig beskrevet på våre nettsider og i våre reisevilkår. Klager
har ved bestilling bekreftet reisebetingelsene. 

Klager bestilte sin reise den 26. mars 2023 for to personer fra Oslo til Tangier via Malaga
og tilbake fra Tangier til Oslo via Lisboa med utførende flyselskap Norwegian, Ryanair og
Tap Portugal. 

Kunden betalte totalt 25 895, 37 NOK for sin bestilling, inkludert flybilletter for 14 968
NOK og følgende ekstratjenester:
- FLEX+ (Billett som kan ombookes 1721.10 NOK, avbestillingsgaranti 2090.15 NOK,
Airhelp+ 190.12 NOK) for totalt 4001, 37 NOK
- Handbagasje 1498 NOK
- Innsjekket bagasje 5428 NOK

Dette fremgår klart av betalingsoversikten på klagers bookingbekreftelse.

Klager kontaktet vår kundeservice den 18. april 2023 og ba om å få avbestille reisen sin
etter vilkårene for avbestillingsgarantien. Dette produktet innebar at klager har rett på
å avbestille reisen uansett grunn og istede motta en verdicheck (voucher) på 90% av
billettenes verdi (14 968 NOK).

Klager bekreftet avbestillingen og vår kundeservice assisterte derfor klager med en
avbestilling og voucher. Verdien på denne voucheren er satt til 13 472 NOK, da dette er
90% av billettenes verdi. 

Det fremgår klart og tydelig i våre reisevilkår at klager er berettiget til å motta 90% av
billettenes verdi og at dette ikke inkluderer noen tilleggstjenester.

Gotogate vil derfor ikke utbetale klagers krav, da klager i henhold til avtalen har mottatt
en voucher på 13 472 NOK.

Nemnda bemerker

Klager har kjøpt en avbestillingsgaranti som gir klager mulighet til å avbestille en reise og
motta en verdikupong på 90% av prisen på flybilletten. Det er enighet om at beløpet på
verdikupongen er NOK 13 472.

Klagen gjelder forståelsen av vilkårene for avbestillingsgarantien. Gotogate har anført at
det fremgår av vilkårene at klager er berettiget til å motta 90% av billettenes verdi, og at
dette ikke inkluderer noen tilleggstjenester. 

Ved bestilling eller endring av en flyreise på internett, er det viktig å undersøke vilkårene
nøye før bestilling av flyreisen bekreftes. Når tilbudet er akseptert, er avtalen som den
store hovedregel bindende.

Nemndas flertall - leder og forbrukerrepresentant - mener at Gotogates vilkår er uklare,
og at en naturlig lesning av vilkårene er at man får refundert 90% av alt man har betalt
når det står at man får refundert "prisen".  Flertallet viser dessuten til at det følger av
forbrukerdirektivet og avtaleloven § 37 at uklarhet i vilkår tolkes i forbrukers favør.
Nemna mener at markedsføringsteksten har skapt uklarhet knyttet til omfanget av
hva forbrukeren skal få refundert, og at det er Gotogate som er nærmest til å bære
konsekvensene av dette. Flertallet mener derfor at klager skal få refundert 90% av det
fulle beløpet han betalte (NOK 25 895), altså NOK 23 305,50 i form av en voucher.

Mindretallet - bransjerepresentanten - mener at det står tydelig i e-post fra Gotogate ved
avbestilling at det er 90% av billettprisen som refunderes til en verdikupong. Det er også
linket til vilkår for avbestillingsgarantien. Mindretallet mener derfor at klager kun har rett
på 90% av billettprisen, som tilsvarer NOK 13 472. 

Nemnda konkluderte deretter i tråd med flertallets oppfatning. 

Slik nemnda forstår anførslene har klager allerede fått en voucher på NOK 13 472.
Nemnda anbefaler at dette korrigeres slik at klager mottar enten en tilleggsvoucher eller
en ny samlet voucher, slik at det totale beløpet er NOK 23 305,50..

Vedtak

Transportklagenemnda anbefaler at klager gis medhold.