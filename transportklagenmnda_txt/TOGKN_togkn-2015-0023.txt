Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
12.01.2016

Saksnummer
23/15 J

Tjenesteyter
NSB

Klager har i det vesentlige anført:

Klager reiste fra Oslo S til Asker den 14. september 2015 med en Ruter tilleggsbillett på mobil.
Hun hadde klart å ta med seg sin lillesøsters Ruterkort for ungdom i stedet for sitt eget
studentkort. Siden kortleseren på vei ned til perrongen ikke viste bokstaver, men tegn, og det
ikke finnes noen kortleser på toget, var klager uvitende om at hun hadde feil billett med seg.
Ved billettkontroll fikk klager et gebyr for ugyldig billett. I ettertid har hun klaget til NSB og
tilbudt seg å vise frem sitt eget Ruterkort og studentbevis, men til ingen nytte.

Klager mener det bør kunne utvises skjønn i slike tilfeller og krever gebyret slettet.

NSB har i det vesentlige anført:

Under billettkontroll ble klager påtruffet i en ubetjent vogn ved Lysaker på et tog fra
Lillehammer via Oslo i retning Asker. Under billettkontrollen fremviste klager et Ruter
reisekort som inneholdt en periodebillett for ungdom. Klager oppfyller ikke vilkårene til denne
billetten. En Ruter ungdomsbillett er gyldig for reisende inntil 20 år. Klager er 22 år.

Billetten klager presenterte var følgelig ikke gyldig for klager, og det ble korrekt utstedt gebyr
jf. NSBs transportvilkår § 4C. NSB var i dette tilfelle transportør. Reisekortet er utstedt av Ruter
A/S - og billetten som var lagret på reisekortet var kjøpt via Ruter A/S. Reisekortene som klager
viser til er upersonlige. Det innebærer at mange kan disponere reisekortet (billetten) - men
den reisende må oppfylle vilkårene knyttet til billetten - som f.eks barn /honnør/student. NSB
har ingen kontroll på hvem som disponerer reisekortene (billetten). Når man ved kjøp av
billett har valgt en passasjerkategori som gir rabatt - som i dette tilfellet - må den reisende ved
billettkontroll kunne godtgjøre at man er kvalifisert for rabatten - noe som klager ikke kunne.
Klager har således reist med en ugyldig billett fra Oslo, og oppgitt tilleggsbillett fra Lysaker har
ingen relevans.

Klager angir at hun ikke forstod hva som ble opplyst på validator. Dersom så var tilfelle kunne
hun evt. legge reisekortet på en billettautomat - eller oppsøke den betjente vognen på toget.
Det er klager som har ansvar for å ha en billett som er gyldig for den transport klager benytter
seg av når klager tar plass i en ubetjent vogn. Klager har tidligere blitt ilagt gebyr, og burde
derfor vært langt mer aktsom. NSB viser videre til at det reisekortet klager presenterte ved
kontrollen ikke har vært i kontakt med en validator den 14. september.

Ansvar for å ha gyldig billett, og risikoen ved ikke å ha gyldig billett for sin transport påhviler
klager alene og ingen andre. NSB finner ikke grunnlag for å slette gebyret.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun trodde hun hadde
en gyldig billett/riktig reisekort med seg, endrer dette ikke det faktum at klager ikke kunne
fremvise en gyldig billett for hennes alder under billettkontrollen. NSBs kontrollører kunne
derfor ilegge henne et gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må påse at man har en gyldig billett.

Etter nemndas vurdering er det ikke tvil om at reisekortet ikke kan fremvises i etterkant da
det er en upersonlig billett som kan benyttes av andre. NSB har således i slike tilfeller rett
til å ilegge gebyr. Ordningen med upersonlige billetter trådte i kraft 01.02.10 for Ruter sitt
takstområde som er Oslo/Akershus, og burde således være kjent for de reisende. Både på
NSBs og Ruters nettsider er det informasjon om at dokumentasjon av gyldig billett ikke kan
skje i etterkant.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.