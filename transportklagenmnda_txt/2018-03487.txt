Vedtak i Pakkereisenemnda

Sammendrag

Krav om prisavslag da hotellet ikke var barnevennlig.

Dato
24.01.2019

Saksnummer
2018-03487

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to voksne og et barn på tre år med innkvartering i et
dobbeltrom i øverste etasje med balkong og havutsikt på Hotel Bahia Principe Coral
Playa. Palma Nova/Magaluf, Mallorca i perioden 19.05.2018 - 26.05.2018. Totalpris kr.
18.379.

Klager mener de har søkt på et hotell tilpasset barnefamilier ved søk på apollo.no 

Klager skriver at gjestene rundt bassengområdet var beruset og røykte. Bassengområdet
var følgelig ikke et egnet sted for barn å oppholde seg. Det lå et lite basseng/jacuzzi i
skyggen med kaldt vann, noe klager ikke vil kalle et barnebasseng.

Det var mye støy hele natten, maur i sengen og ødelagt tak, ingen dag- eller
kveldsaktiviteter for barn, hotellet hadde ikke spa og heisen ned til stranden fungerte
ikke. Klager hadde bestilt rom i øverste etasje, men fikk rom i 9. etasje, mens hotellet
hadde 12 etasjer. Balkongen i 9. etasje hadde et balkongrekkverk som beveget seg og
som var usikkert for sønnen på tre år. Rommet hadde ikke full havutsikt, da deler av
utsikten var inn i et leilighetskompleks.

Klager tok kontakt med Apollo og fikk flytte til et annet hotell mot tillegg.

Klager hadde all inclusive på Bahia Principe Coral Playa, mens de på Prinsotel La Pineda
måtte betale ekstra for halvpensjon og drikke, i tillegg til utgifter til innkjøp av mat til
lunsj. De måtte leie bil fordi det var så dyrt med taxi til og fra flyplassen. Ferien ble ca. kr.
12.000 dyrere enn planlagt.

Klager ønsker kompensasjon.

Det vises for øvrig til korrespondanse fra klager.

Tjenesteyterne har i det vesentlige anført
Hotel Bahia Principe Coral Playa kommer ikke opp når man søker på barnevennlige
hoteller på Mallorca. Apollo mener klagers påstand om at de hadde søkt på et
hotell tilpasset barnefamilier må bero på en misforståelse. Hotellet har imidlertid
barnebasseng, samt aktiviteter i hotellets regi. 

Apollo har vedlagt beskrivelse av hotellet der det bl.a. fremgår at hotellet er populært
blant ungdom i høysesong. Klager kontaktet Apollos personale om at de ønsket å bytte
hotell, da de ikke syntes Bahia Principe Coral Playa var barnevennlig. Klager ble flyttet til
Prinsotel La Pineda mot et tillegg på 525 euro. På bakgrunn av hotellbeskrivelsen anså
ikke Apollo at det var grunnlag for å flytte klager uten ekstra kostnad.

Apollo kan ikke se at det foreligger grunnlag for kompensasjon.

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Det fremgår av hotellprospektet at hotellet er populært hos ungdom.  Hotellet kommer
ikke opp ved søk på barnevennlig hotell.

Nemnda behandler kort de forskjellige klagepunktene:

Det klages over at rommet lå i 9. etasje, mens hotellet hadde 12 etasjer.  Nemnda
bemerker til dette at det i reisedokumentet står "dobbeltrom øverste etasjer, balkong,
havutsikt". Etter nemndas syn er 9. etasje blant de øverste etasjene.  Det vedlagte bildet
fra balkongen viser havutsikt.

Det er videre klaget over barnebassenget, uten at dette er nærmere konkretisert. Det
fremgår av prospektet at hotellet har barnebasseng, og et av de vedlagte bildene viser
dette.

Det er klaget over adkomst til stranden.  Det fremgår av prospektet at det er trapper ned
til stranden. Det finnes en heis, men denne åpnet ikke før i juni. Også dette fremgår av
hotellprospektet.

Klageren oppholdt seg på hotellet i slutten av mai. 

Det er vedlagt bilder av støv og delvis skadede plater i taket.  Dette må betegnes som
et avvik. Avvik fra det avtalte regnes likevel ikke som en mangel dersom avviket er av
mindre betydning og er av et slag kunden må regne med kan inntreffe fra tid til annen,
jfr.  Alminnelige vilkår for pakkereiser pkt. 8.2 f) IV.  Hotellrom er utsatt for stor slitasje
og takplatene er muligens noe man utbedrer eller skifter i lavsesong med mindre feilen
utgjør en fare for gjestene.  Det ser ikke ut til å være tilfelle her.

Klageren byttet hotell til et som var mer barnevennlig og krever prisdifferansen samt
utgifter til leie av bil dekket.

Nemnda har delt seg i et flertall og et mindretall.  Flertallet, lederen og
bransjerepresentantene, kan, slik denne saken ligger an, ikke se at klageren kan nå frem
med sitt krav.  Klageren valgte selv å bestille opphold på det hotellet de senere ønsket å
flytte fra.  Hotellet var ikke fremhevet som barnevennlig, men som et populært sted for
ungdom.  Det var ikke bestilt transport mellom hotell og flyplass.  Hadde det vært gjort
ville transporten ha blitt rimeligere enn eventuell transport med taxi.  Nemnda kan ikke
se at det foreligger grunnlag for å erstatte utgiftene til leiebil.

Mindretallet, forbrukerrepresentantene, legger vekt på at selv om hotellbeskrivelsen
fremhever at det er interessant for ungdom, tilbys dobbeltrom med barneseng, eget
barnebasseng samt aktiviteter " for store og små". Dette gir inntrykk av at hotellet også
egner seg for små barn. Slik klager beskrev oppholdet, var hotellet uegnet for små barn,
og mindretallet mener derfor at klager må innvilges prisavslag tilsvarende 15 %.

Vedtaket blir fattet i samsvar med flertallets syn.

Vedtak

Pakkereisenemnda finner ikke å kunne anbefale at det blir gitt prisavslag/erstatning i
dette tilfellet.

Vedtaket er truffet med den dissens som fremgår ovenfor.