Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
10.02.2020

Saksnummer
2019-04727

Tjenesteytere
Ruter

Klager har i det vesentlige anført

Klager reiste med T-banen den 23.oktober 2019 da hun ble ilagt et gebyr. Klager anfører
at hun kjøpte billett idet hun tok T-banen. Klager er student og ikke helt kjent i byen. Hun
forklarer at kontrolløren hadde sagt hun ikke skulle få gebyr denne gangen og grunnen
til at han ville sjekke legitimasjonen hennes var for å undersøke om hun var student
eller ikke. Etter at klager hadde fremvist legitimasjon ble hun allikevel ilagt et gebyr med
forklaring om at hun hadde kjøpt billett for sent.

Klager mener at hun har blitt ilagt et gebyr uten grunn. Klager anfører at hun alltid pleier
å ha billett og synes derfor det er urettferdig at hun ble ilagt gebyr.

Klager krever frafall av gebyret.

Tjenesteyterne har i det vesentlige anført
Klager ble ilagt gebyr i en utkontroll på Jernbanetorget den 23.oktober 2019 fordi hun
kjøpte sin billett for sent. Billetten må være bekreftet og nedtellingen startet før man
passerer kontrollsonen på stasjonen. Ved bruk av elektronisk billett skal denne være
aktivert på dette tidspunktet. Kontrollørene har notert i gebyret at de så klager kjøpe
billett idet hun gikk opp rulletrappen. 

Gebyret ble påbegynt kl. 14.30, men tiden er redigert tilbake til kl. 14.28, hvilket var
tidspunktet kontrollørene så henne komme opp rulletrappen. Klager sin billett ble ikke
bestilt før kl. 14.29.33. Fra man passerer kontrollsonen på Grønland eller Stortinget
(avhengig av hvilken retning hun kom fra), går om bord på T-banen og reiser med T-
banen til Jernbanetorget tar det mer enn 27 sekunder.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr i utkontroll på Jernbanetorget den 23.oktober 2019 fordi hun hadde
kjøpt billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Av gebyrrapporten fremgår at gebyr ble ilagt kl. 14.30 og kontrolløren så at klager kjøpte
billett da hun kom opp rulletrappen mot kontrollørene. 

Klagers billett er registrert bestilt kl. 14.29.33 og eksportert kl. 14.29.35. 

Nemnda legger på denne bakgrunn at klager ikke kan ha kjøpt billett før hun gikk på T-
banen ved Stortinget. Vilkårene for å ilegge gebyr var dermed til stede. 

Nemnda kan ikke se at det er grunnlag for å anbefale at gebyret frafalles. Billett skal være
kjøpt før ombordstigning og det er ikke tilstrekkelig å ha billett når kontrollen skjer.

Vedtak

Transportklagenemnda for kollektivtransport finner ikke å kunne anbefale at klager gis
medhold.