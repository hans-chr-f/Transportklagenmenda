Vedtak i Transportklagenemnda - Fly

Sammendrag

Krav om refusjon av tapt arbeidsfortjeneste grunnet ruteendring.

Dato
20.04.2015

Saksnummer
1038/14F

Tjenesteyter
Bravofly

Krav om refusjon av tapt arbeidsfortjeneste grunnet ruteendring.

Klager har i det vesentlige anført:

Klager hadde bestilt en reise fra Istanbul til Oslo via Moskva den 17. august 2014 for seg og
sin familie på 4. Noen dager før avreise fikk klager beskjed om at avgangen var kansellert, og
at de var booket om til dagen etter kl. 01:55. Da klager møtte opp til denne avgangen hadde
de ikke plass. De fikk ikke hjelp til ombooking med annet selskap. Da de ikke hadde råd til å
kjøpe nye billetter, ble de kjørt i bil fra Tyrkia til Oslo av en venn av familien. Klager har fått full
refusjon av de ubenyttede flybillettene.

Klager krever erstatning for en ukes tapt arbeidsinntekt, kroner 8 969, samt refusjon av
telefonutgifter.

Det vises for øvrig til klagers brev.

Bravofly har i det vesentlige anført:

Bravofly er kun en formidler av flybilletter, og har ikke ansvar for gjennomføring av selve
reisen.

Den 2. august 2014 mottok Bravofly en ruteendring fra Aeroflot på SU2534 fra Moskva til Oslo.
Flighten var endret fra 17. august til 18. august. Bravofly kontaktet umiddelbart klager og
informerte om ruteendringen. Klager aksepterte endringen den 13. august.

Bravofly forsøkte gjentatte ganger å kontakte Aeroflot for omskriving av billetten uten å
lykkes. Reisebyrået informert klager om dette. Bravofly har gjort det de kunne i denne
situasjonen.

Bravofly har refundert klagers ubenyttede billetter, samt sendt et reisegavekort på 50 euro,
men kan dessverre ikke imøtekomme klagers krav utover dette.

Det vises for øvrig til Bravoflys brev.

Nemnda bemerker:

Bravofly er en formidler av flybilletter. Selskapet er ikke ansvarlig for selve flygningene.

Nemnda legger på bakgrunn av de foreliggende opplysninger til grunn at Aeroflot kansellerte
flygningen fra Istanbul til Oslo via Moskva den 17. august 2014. Nemnda legger videre til
grunn at klager ble tilbudt omruting til 18. august. Klager aksepterte ikke endringen før
den 13. august. Bravofly fikk på dette ikke kontakt med Aeroflot slik at billettene ikke ble
omskrevet.

Nemnda er av den oppfatning at Bravofly har fulgt opp klager på en tilfredsstillende måte.
Bravofly kan ikke lastes for at Aeroflot ikke fulgte opp.

Klager kom forsinket til Norge og ble påført utgifter og tapt arbeidsfortjeneste. Nemnda er av
den oppfatning at Bravofly ikke er å laste i saken, og at klagers krav mot Bravofly ikke kan nå
frem.

Nemnda tar ikke stilling til om det kan være grunnlag for krav mot Aeroflot. Mot et slikt krav
taler at det tok lang tid fra Aeroflot tilbød omruting til klager aksepterte denne. Et eventuelt
krav må fremsettes mot Aeroflot.

Vedtak:

Transportklagenemnda-fly finner ikke å kunne anbefale at klager gis medhold i sitt krav mot
Bravofly.

Vedtaket var enstemmig.