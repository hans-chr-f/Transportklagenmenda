Vedtak i Transportklagenemnda
- Kollektivreiser

Sammendrag

Refusjon av ubenyttet månedskort under lokomotivførerstreiken

Dato
27.03.2017

Saksnummer
2016-01308

Tjenesteytere
NSB AS

Klager har i det vesentlige anført

Klager, som pendler daglig fra Moss til Oslo, kjøpte nytt månedskort den 12. oktober
2016. Under streiken fikk klager nesten ikke benyttet seg av kortet og krever kortet
refundert. NSB påstår at streiken var varslet. Klager mener imidlertid at det ikke er
normalt å ikke kjøre tog i over en måned fra Moss, og det er ikke noe han som kunde
kunne forutse. Ei heller ble det opplyst at streiken skulle vare så lenge. Klager kjøpte
derfor kortet i god tro, dessuten var månedskortet billigere enn å kjøpe enkeltbilletter. 

Klager krever månedskortet refundert og erstattet utgifter til bussutgifter med kr. 293.

Tjenesteyterne har i det vesentlige anført
På strekningen Moss- Oslo - Moss medførte streiken redusert frekvens fra 29. september
frem til 8.oktober og deretter falt togtilbudet helt bort fram til 2. november. Klager hadde
to periodebilletter i denne perioden gjeldende Moss - Oslo inkludert Ruters sone 1. 

Den første billetten startet den 13. september og utløp 12.oktober. Denne billetten har
klager fått full refusjon for på de dagene det ikke var noen togtilbud på strekningen.
Den andre billetten er kjøpt 12. oktober, som er 4 dager etter at der var full stans i
togtrafikken. NSB legger til grunn at klager var kjent med at det ikke opererte tog fra
Moss da klager bestilte denne billetten. 

Imidlertid var det mulig for reisende å reise fra Rygge på billetter gjeldende fra Moss.
NSB antar at dette kan være årsaken til at klager kjøpte ny billett 12. oktober. Erstatning
av utlegg til den alternative transporten som klager benyttet 11. oktober, faller utenfor
hva NSB kan dekke og henviser til sine transportvedtekter.  

Konflikten ble avsluttet 2.november - slik at full refusjon av billett nummer 2 - uansett er
utenfor det NSB kan tilby. 

Klager må ha vært kjent med at det ikke opererte tog fra Moss da hun bestilte billett
nummer 2 og slik saken står kan ikke NSB tilby full refusjon for billett nr. 2 med mindre
klager sannsynliggjør at hun har benyttet alternativ transport i dette tidsrommet.

Nemnda bemerker

Nemnda legger til grunn at klager pendler daglig mellom Moss og Oslo. Under
lokomotivførerstreiken, som varte fra 29. september til 2. november 2016, hadde klager
kjøpt to periodebilletter med gyldighet fra henholdsvis 13. september og 12. oktober. 

Nemnda legger videre til grunn at det var redusert togtilbud på Østfoldbanen fra
streikens start og fram til 8. oktober og deretter full stans i trafikken fram til streiken
avslutning 2. november. 

Nemnda har merket seg at klager har fått refusjon knyttet til den første periodebilletten
for dagene fra 8. oktober til 12. oktober.

Nemnda finner det uklart hvorfor klager kjøpte ny periodebillett den 12. oktober da det
hadde vært full stans i togtrafikken Moss-Oslo i fire dager. NSB har vist til muligheten for
å benytte tog fra Rygge som en mulig årsak. Dette er ikke imøtegått av klager. Klager har
heller ikke dokumentert utgifter til annet transportmiddel i denne perioden. 

Nemnda finner på denne bakgrunn ikke å kunne anbefale at klager gis ytterligere
refusjon. 

Når det gjelder erstatning for bussutgifter, vises det til NSBs transportvilkår § 7F hvor det
fremgår at erstatning ikke kan kreves ved blant annet streik. 

Nemnda kan derfor heller ikke se at det er grunnlag for å anbefale at klager gis medhold
på dette punkt.

Vedtak

Transportklagenemnda Kollektivtransport finner ikke å kunne anbefale at klager gis
medhold.