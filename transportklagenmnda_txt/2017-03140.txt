Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
06.11.2018

Saksnummer
2017-03140

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF162 fra Ørsta/Volda (HOV) til Bergen
(BGO) 18. november 2018 kl. 09.40. Flyvningen ble kansellert, og klager kom frem til sin
endelige destinasjon fem timer forsinket. Hun har på denne bakgrunn fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Widerøe har tross oppfordring ikke avgitt uttalelse til nemnda. 

Av Widerøes svar til klager fremgår det at selskapet avviser sitt ansvar etter EU-
forordning 261/2004, og viser til at kanselleringen skyldtes akutt mangel på
kabinpersonale.

Nemnda bemerker

Widerøes flyvning WF162 fra Ørsta/Volda til Bergen 18. november 2018 ble kansellert, og
klager ankom sin destinasjon fem timer forsinket. 

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Widerøe har ikke fremlagt dokumentasjon som viser at kanselleringen skyldtes
ekstraordinære omstendigheter som ikke kunne vært unngått. Kanselleringen gir etter
dette krav på standardkompensasjon på 250 euro.

Vedtak

Transportklagenemnda - fly anbefaler at Widerøe utbetaler til klager en kompensasjon
på 250 euro.