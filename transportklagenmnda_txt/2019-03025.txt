Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.03.2020

Saksnummer
2019-03025

Tjenesteytere
SAS

Klager har i det vesentlige anført

Klager med reisefølge (tilsammen ti personer) skulle reise fra Oslo til Colombo via
London den 18. februar 2019 kl 17.05 med ankomst dagen etter kl 12.40. SK811 fra Oslo
til London ble kansellert og reisefølget ble booket om til påfølgende morgen kl 07.45 via
Doha. 

Klager stiller seg undrende til SAS' forklaring om dårlig vær. Kun to fly ble kansellert på
tidspunktet, mens 22 andre fly tok av og landet som normalt. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
SK811 ble kansellert som følge av tåke og lav sikt ved Oslo Lufthavn Gardermoen. Det
vises til fremlagt dokumentasjon. Foregående flyvning SK4608 Manchester - Oslo skulle
operere klagers flyvning, men flyet måtte  omdirigeres til København grunnet tåke på
Gardermoen.

Klager med reisefølge ble booket om til Qatar Airways via Doha påfølgende morgen.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av tåke.
Kanselleringen gir således ikke rett til standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. SAS tilbød klager omruting til neste dag med Qatar Airways via Doha. Etter nemndas
vurdering må dette anses som snarest mulig.

Vedtak

Transportklagenemnda - fly anbefaler ikke at klager gis medhold.