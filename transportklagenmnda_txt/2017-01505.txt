Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01505

Tjenesteytere
KLM

Klager har i det vesentlige anført

Klager skulle reise fra Torp til Malaga via Amsterdam den 18. februar 2017 kl 14.30 med
ankomst kl 20.40. Flyet ble forsinket ca to timer slik at klager mistet sin videreforbindelse.
Hun ble booket om til neste dag kl 06.50, og ankom Malaga kl 09.50.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Flight KL1218 fra Torp til Amsterdam ble forsinket 1 time og 50 minutter grunnet
værforhold på Schiphol, tåke. Sikten som var på under 100 meter førte til begrenset
kapasitet på flyplassen. Det vises til fremlagt værrapport. Klager mistet sin
videreforbindelse og ble booket om til neste ledige avgang morgenen etter. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll.

KLM kan ikke imøtekomme klagers krav om standarderstatning.

Nemnda bemerker

Passasjerer som kommer mer enn 3 timer forsinket frem til det endelige
bestemmelsesstedet, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7 og EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Flyselskapet KLM har forklart at KL1218 fra Torp til Amsterdam ble forsinket 1 time
og 50 minutter som følge av tåke på Amsterdam lufthavn Schiphol. Redegjørelsen er
underbygd med logger. 

Nemnda finner det på denne bakgrunn godtgjort at forsinkelsen oppstod på grunn av
ekstraordinære omstendigheter, og at hendelsen ikke kunne vært unngått selv om alle
rimelige tiltak var blitt truffet. 
Forsinkelsen gir således ikke rett til standarderstatning etter EU-forordningen. 

Klager mistet sin videreforbindelse fra Amsterdam til Malaga kl 17.40 som følge av
forsinkelsen, og ble booket om til neste ledige fly morgenen etter kl 06.50. Nemnda
anser dette å være innen rimelig tid.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.