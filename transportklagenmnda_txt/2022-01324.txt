Vedtak i Transportklagenemnda - Fly

Sammendrag

Krav om refusjon av hjemreise. Avbestillingsbeskyttelse.

Dato
24.03.2023

Saksnummer
2022-01324

Tjenesteytere
Norwegian Air Shuttle

Klager har i det vesentlige anført

Klager bestilte billetter tur/retur Kristiansand – Molde med avbestillingsbeskyttelse fra
Norwegian. Klager benyttet seg av Klarna faktura som betalingsmetode, og har mottatt
faktura pålydende 2 395,00 NOK for ordren. 

Klager skulle reise hjem fra Molde til Kristiansand 17. mars 2022. Returreisen ble
avbestilt dagen før planlagt avreise på grunn av helseårsaker. 

Klager kontaktet Klarna 26. mars, 10 dager etter avbestillingen, for å bestride betaling
på grunn av at han hadde kjøpt avbestillingsbeskyttelse og hadde avbestilt billettene.
Klarna svarte klager 28. april med beskjed om at billettene han hadde bestilt ikke var
refunderbare. Klager svarte da at han hadde avbestillingsbeskyttelse. 10. Mai svarer
Klarna at klager har rett på avbestilling hvis han kan fremvise legeattest, og henviste
klager til Norwegian for spørsmål om avbestillingsbeskyttelsen. Klager sendte deretter
legeattest til Klarna 30. mai, og denne fikk han beskjed fra Klarna om at de skulle
videresende til Norwegian 2. juni. 14. juni fikk klager beskjed fra Klarna om at Norwegian
ville ha legeattesten sendt til dem direkte.  

Klager sendte legeattest til Norwegian 14. juni. 22. juni mottok han avslag fra Norwegian
med henvisning til at legeattesten må sendes innen en måned etter avbestilling. 
Klager krever at han ikke skal betale for avbestilt hjemreise, og at fakturabeløpet
reduseres tilsvarende.

Tjenesteyterne har i det vesentlige anført
Norwegian viser til sine vilkår for refusjon ved avbestillingsforsikring. Disse
er tilgjengelige på nettsiden deres (https://www.norwegian.no/booking/
bestillingsinformasjon/avbestillingsbeskyttelse/) Her står det «Reisen må avbestilles
umiddelbart etter at hindringen har inntruffet og før reisens start. Dokumenter må
sendes innen en måned etter kansellering av billetten». 

Norwegian har fremlagt dokumentasjon som viser at klager foretok avbestilling av
billettene 17. mars 2022. Norwegian anfører at klager sendte legeattest nesten tre
måneder etter avbestillingen av billetten som han foretok 17. mars 2022, og at klager
derfor ikke oppfyller vilkårene for refusjon ved avbestillingsbeskyttelse.

Nemnda bemerker

Innledningsvis vil nemnda bemerke at transportklagenemnda ikke har kompetanse til å
fatte noen anbefaling rettet mot selskapet Klarna, jf. transportklagenemndforskriften §
1-3. Transportklagenemnda har kun kompetanse til å vurdere refusjonskravet rettet mot
Norwegian.

Klager har kjøpt avbestillingsbeskyttelse fra Norwegian. Ved kjøp av tilleggstjenester har
man et ansvar for å sette seg inn i vilkår og betingelser tilknyttet tjenestene man kjøper.
Vilkårene for refusjon ved bruk av avbestillingsbeskyttelse er tilgjengelige på Norwegian
sine nettsider. Det fremgår av vilkårene at det må sendes inn legeerklæring til Norwegian
«specifying the nature og your illness for the relevant travel date(s)», og at dokumenter
må sendes innen 1 måned etter avbestilling. 

Klager leverte inn dokumentasjon til Norwegian 14. juni 2022, nesten 3 måneder
etter at han avbestilte hjemreisen 17. mars 2022. Klager har dermed ikke levert
dokumentasjonen innen 1-måneds fristen som følger av Norwegian sine vilkår tilknyttet
avbestillingsbeskyttelse. Fristoversittelsen medfører at klager taper sin rett til å gjøre krav
etter avbestillingsbeskyttelsen gjeldende.

Nemnda kan derfor ikke anbefale at klager gis medhold i sitt krav, dog slik at flyselskapet
refunderer skatter og avgifter for den ikke benyttede reisen.

Vedtak

Transportklagenemnda anbefaler at flyselskapet refunderer skatter og avgifter for den
ikke benyttede reisen. For øvrig anbefales at klager ikke gis medhold.