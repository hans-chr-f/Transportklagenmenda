Vedtak i Transportklagenemnda - Fly

Sammendrag

Krav om erstatning for utgifter til ny reise, samt
standarderstatning grunnet kansellert reise.

Dato
10.11.2020

Saksnummer
2020-01747

Tjenesteytere
Gotogate - Marco Polo
Widerøe

Klager har i det vesentlige anført

Klager og hans reisefølge, totalt tre personer, hadde kjøpt billetter hos Gotogate og
skulle reise fra Torp Sandefjord lufthavn til København den 27. januar 2020 med SK3003
som skulle flys av Widerøe. Fra København hadde de videre forbindelse med Lufthansa
via Frankfurt til Salzburg. De hadde returbilletter 1. februar 2020 kl.13.05 fra Salzburg.
Den 22. januar 2020 fikk klager beskjed fra Gotogate at flyvningen fra Torp var kansellert
av flyselskapet. De fikk tilbud om ny reise 5 dager senere, men ville da ha en returreise
kun to timer etter ankomst til Salzburg. Gotogate kunne ikke tilby noe annet alternativ
og har svart klager at flyselskapet ikke vil refundere billettprisen for utreisen fordi det
kun var en liten tidsendring. Klager måtte selv kjøpe nye billetter fra Oslo lufthavn
Gardermoen for å få gjennomført reisen som planlagt.

Etter at de kom hjem kontaktet klager Widerøe som i sitt svar til klager av 10. mars 2020
skrev at flyvningen med WF301 (SK3003) gikk som planlagt og at de derfor ikke kunne gi
noen erstatning. Klager viser til fremlagt dokumentasjon som viser at Gotogate varslet
han om kansellert flyvning den 22. januar og Widerøes i e-post av 10. mars 2020 der
flyselskapet svarte det motsatte.

Klager og hans reisefølge krever merutgiften til nye billetter, bensin, bompenger og
parkering på Gardermoen erstattet med kr. 2478. I tillegg krever de standarderstatning
på 250 euro pr. person i henhold til EU-forordning 261/2004 for kanselleringen.

Tjenesteyterne har i det vesentlige anført
Gotogate har anført:
Marco Polo Travel AS, Gotogate er en formidler av de reisetjenester, inklusive flybilletter,
som tilbys på nettsiden gotogate.no. De er kun formidlere og avtalen om flyreisen og
innholdet i den trer i kraft direkte mellom kunden og det aktuelle flyselskapet. Gotogates
ansvar er begrenset til formidlingen og til de eventuelle ekstratjenester som de selv
leverer og som kunden kan kjøpe av dem. De viser til tydelig informasjon om dette på
sine nettsider og i sine reisevilkår. Disse vilkårene har klager krysset av for å ha lest og
forstått da han bestilte flybillettene.

Det vises til PNR historikken der det fremgår at SK3003 mellom Sandefjord og
København den 27. januar og SK3052 fra København til Sandefjord den 1. februar
ble innstilt. Begge avgangene skulle flys av Widerøe. Gotogate kan ikke kansellere
flyavganger eller påvirke disse på noen måte. De formidler kun den informasjonen
de får fra flyselskapet. Klager fikk full refusjon av flybillettene den 24. februar med kr.
13362. Gotogate avviser klagers krav om standarderstatning i henhold til EU-forordning
26172004 da dette kun kan kreves av flyselskapet.

Widerøe har anført:
I dette tilfellet har Widerøe informert Gotogate om at dette flyet ble kansellert. Det
ble gjort 23. desember 2019. Det ser også ut som at Gotogate har informert dette
videre til kunden med informasjon om at han hadde 5 dager på seg til å svare på denne
endringen. Widerøe viser til PNR'en (bestillingshistorikken) for klagers reise.
Klager har fått sine flybilletter refundert. Widerøe kompenserer ikke utover dette.

Nemnda bemerker

Kansellering gir grunnlag for standarderstatning etter artiklene 5 og 7 i EU-forordning
261/2004 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Dette gjelder enten flyreisen er kjøpt
direkte fra flyselskapet eller fra en formidler, jf EU-domstolens dom C-302/16 (Krijgsman
- SLM).

Det er ikke bestridt at Widerøe ga beskjed til Gotogate om ruteendringen i tide.
Reisebyrået videreformidlet imidlertid ikke informasjonen til klager slik nemnda ser det.

Det er flyselskapene som er ansvarssubjekter etter forordningen. EU domstolen har i
dommen Krijgsman vs SLM gitt klart uttrykk for at under forordningen har flyselskapet
bevisbyrden for at det har informert passasjeren om kanselleringen og om når
dette ble gjort. Dersom flyselskapet ikke kan bevise at passasjeren ble informert om
kansellering av flyvningen mer enn to uker før avgangstidspunktet, må selskapet betale
standarderstatning til passasjeren slik forordningen gir anvisning på.

I Krijgsman vs SLM påpekes det at det samme også gjelder i de tilfellene der passasjeren
har kjøpt billetten gjennom for eksempel et online reisebyrå, og dette har unnlatt å
videreformidle beskjed om kanselleringen til passasjeren. Flyselskapet er i henhold til
dommen i disse tilfellene eventuelt henvist til å søke regress hos den ansvarlige for at
passasjeren ikke ble informert, dersom nasjonal rett åpner for det.

Etter dette er det nemndas syn at Widerøe er erstatningsansvarlig i dette tilfellet.
Nemnda anbefaler at klager gis medhold i sitt krav på standarderstatning på 250 euro
per person.

På bakgrunn av ovennevnte er det nemndas syn at Widerøe også er ansvarlig for å
dekke klagers økonomiske tap som følge av byråets manglende oppfølgning. Klager
fikk opprinnelige billetter refundert, men pådro seg merutgifter på kr 2478 ved kjøp
av ny reise med avgang fra Oslo lufthavn i stedet for Sandefjord lufthavn. Dette er
merutgifter klager pådro seg siden omrutingstilbudet de fikk ville gitt to timers opphold
på destinasjonen. Slike utgifter skal dekkes av flyselskapet, jf. luftfartsloven § 10-20. 

Nemnda anbefaler at Widerøe erstatter klagers merutgifter til ny reise med kr. 2478 mot
fremleggelse av kvitteringer, samt utbetaler 250 euro pr. person i standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Widerøe erstatter klagers merutgifter til ny reise
med kr. 2478 mot fremleggelse av kvitteringer, samt utbetaler 250 euro per person i
standarderstatning