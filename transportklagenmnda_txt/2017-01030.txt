Vedtak i Transportklagenemnda - Fly

Sammendrag

Krav om standardkompensasjon og bussbilletter ved forsinkelse.

Dato
23.05.2018

Saksnummer
2017-01030

Tjenesteytere
Norwegian

Klager har i det vesentlige anført

Klager reiste med Norwegians flyvning D82802 fra London - Gatwick (LGW) til Oslo
lufthavn (OSL) 19. februar 2017 kl. 09.20. Flyvningen ble forsinket med cirka seks timer,
og klager mottok hverken assistanse eller informasjon om forsinkelsen fra flyselskapet.
Klager og hennes reisefølge hadde forhåndsbestilt bussbilletter fra Oslo lufthavn til Trysil
for fem passasjerer. Reisefølget mistet bussen som følge av forsinkelsen. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 600 euro pr. person, totalt 3 000 euro for fem passasjerer,
samt refusjon av bussbilletter til kroner 3 060.

Tjenesteyterne har i det vesentlige anført
Norwegians flyvning D82802 fra London - Gatwick til Oslo lufthavn 19. februar 2017 ble
forsinket, og Norwegian har kommet til at de vil utbetale standardkompensasjon på 250
euro pr. person, totalt  1 250 euro for fem passasjerer. 

Selskapet anfører videre at passasjerene, i henhold til EU-forordning 261/2004, kun
kan kreve ytterligere erstatning dersom dette beløpet overstiger EU-kompensasjonen.
Det gjør det ikke i dette tilfellet, og bussbillettene blir derfor absorbert av EU-
kompensasjonen. 

Norwegian avviser klagers krav om refusjon av flybillettene, samt at selskapet fastholder
sitt tilbud om standardkompensasjon på 250 euro pr. person.

Nemnda bemerker

Norwegian har tilbudt klager standarderstatning på 250 euro pr. passasjer, totalt 1 250
euro, på forsinkelsen på D82802 fra London - Gatwick (LGW) til Oslo lufthavn (OSL) den
19. februar 2017.

Klager hevder at de har krav på 600 euro pr. passasjer. Nemnda bemerker at
det ikke er tilfelle. Det følger av EU-direktiv 261/2004 artikkel 7 nr. 1 bokstav a at
standarderstatningen utgjør 250 euro pr. passasjer på strekninger opp til 1 500
kilometer, som er det som er aktuelt her.

Klager har videre krevd refusjon av bussbilletter på kroner 3 060.

Etter EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Det er tilfellet i
denne saken. Klager har derfor ikke krav på egen erstatning for bussbillettene.

Vedtak

Transportklagenemnda - fly anbefaler ikke at klager gis medhold.