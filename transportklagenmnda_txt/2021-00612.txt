Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.11.2021

Saksnummer
2021-00612

Tjenesteytere
Norwegian Air Shuttle

Klager har i det vesentlige anført

Klager skulle reise fra Evenes via Oslo til Bergen den 24. mars 2021 med Norwegian
DY365 den 24. mars 2021 kl. 19. Beskjed om kansellering av Evenes til Oslo ble gitt kl.
15:38 samme dag og han ble booket om til avreise neste dag kl. 15. Klager ble booket inn
på hotell.

Da klager ankom flyplassen neste dag fikk han vite at Widerøeflyet hadde gått dagen før.
Det skulle til Bergen via Trondheim. 

Klage krever standarderstatning på EUR 250 i henhold til EU-forordning 261/2004.

Tjenesteyterne har i det vesentlige anført
Norwegian har anført at flyvning DY371 ble kansellert på grunn av sterk vind som oppsto
den dagen i Evenes. Passasjerene ble ombooket gratis til DY8411 25. mars 2021. Det
vises til vedlagt oversikt på at klager ble booket om fra Evenes via Oslo til Bergen den 25.
mars 2021.

Flyselskapet har også lagt med og viser til Movment log, OCC department – Irregularity
emails, SMS sendt til passasjer samt METAR.

Kanselleringen var forårsaket av værforhold og Norwegian mener at denne årsaken
betraktes som ekstraordinær og utenfor flyselskapets kontroll. Ingen andre rimelige tiltak
kunne tas, for eksempel å kjøpe billetter med andre flyselskaper eller ombooke disse
passasjerene til et nytt fly, ettersom værforholdene påvirket alle flyselskaper. 

Ifølge avgjørelsen fra EU-domstolen i sak C-402/07 (Sturgeon), bør passasjerer som
er berørte av en forsinkelse kompenseres i henhold til vilkårene fastsatt i artikkel 7 i
forordning 261/2004, når de kommer til sluttdestinasjonen tre timer eller mer etter den
opprinnelige planlagte ankomsttiden. Flyselskapene er unntatt ytterligere kompensasjon
hvis årsaken til forsinkelsen er ekstraordinære omstendigheter og utenfor selskapets
kontroll.

Norwegian kan ikke basert på ovenstående imøtekomme kravet om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken kan være en ekstraordinær omstendighet i
forordningens forstand som medfører at den reisende ikke har krav på erstatning. Dette
må vurderes konkret.

Nemnda mener Norwegian i denne saken har godtgjort at DY371 den 24. mars 2021 ble
kansellert grunnet værforholdene, nærmere bestemt sterk vind i Evenes. At en flyvning
med et annet flyselskap gikk fra Evenes samme dag vil ikke ha avgjørende betydning i
saken, da dette kan bero på flere andre faktorer (været på det gitte klokkeslettet, flytype,
flyets posisjon o.l). Norwegian sin påstand om at DY371 ble kansellert pga værforholdene
er underbygd med logger og værrapport. 

Nemnda kan basert på ovenstående ikke anbefale at klager gis rett til standarderstatning
i henhold til EU-forordning 261/2004.

Vedtak

Transportklagenemnda anbefaler ikke at klager gis medhold.