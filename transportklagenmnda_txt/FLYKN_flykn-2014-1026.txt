Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
20.04.2015

Saksnummer
1026/14F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Molde til Oslo Gardermoen den 20. juli 2014 kl. 13:25 med DY425. På vei
til flyplassen fikk klager melding om at avgangen var kansellert.

Klager henvendte seg til Norwegian og fikk godkjent ombooking til SAS via Bergen med
avgang kl. 15. Med ved innsjekk viste det seg at hun var booket om til et mye senere fly. Klager
måtte betale kroner 650 i endringsgebyr for å være med flyet som gikk kl. 15. Klager ble ikke
tilbudt forpleining, og hun ble ikke informert om sine rettigheter.

Klager krever standarderstatning 250 euro for kanselleringen i henhold til gjeldende regler,
refusjon av endringsgebyr kroner 650, samt godtgjørelse for mat hun kjøpte i ventetiden.

Det vises for øvrig til klagers brev.

Norwegian har i det vesentlige anført:

DY425 fra Molde til Oslo ble kansellert. Crew og flymaskin som skulle operere denne
avgangen, ble forsinket fra Alta som følge av dårlig vær der, det vises til fremlagt rapport.

Klager ble booket om til SAS. Norwegian beklager dersom det oppstod en misforståelse
hvilken SAS avgang klager ble booket om til.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

Norwegian ønsker å refundere klagers endringsgebyr mot kvittering, samt hennes utgifter til
mat og drikke, men kan dessverre ikke imøtekomme klagers krav utover dette.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen
var en følge av værproblemer i Alta på tidligere flygning. Nemnda viser til opplysningene /
rapporten inntatt i Norwegians brev av 20. november 2014. Etter nemndas vurdering
må dette anses om en ekstraordinær omstendighet. Nemnda legger videre til grunn at
Norwegian ikke hadde ledig reservefly eller mannskap i Oslo denne dagen pga. andre
uregelmessigheter. Kanselleringen kunne følgelig ikke unngås selv om alle rimelige tiltak var
truffet, og kanselleringen gir ikke rett til standarderstatning etter EU-forordningen.

Norwegian har erstattet klagers utgift til endringsgebyret og tilbudt å refundere utgifter til mat
mot kvitteringer. Klager har opplyst at hun ba om matkupong, men at det ble avslått. Hun har
ikke tatt vare på kvitteringer. Forsinkelsen ble på kun 1 time og 25 minutter. Nemnda er av
den oppfatning at Norwegian ikke plikter å erstatte utgifter til mat ved en forsinkelse av denne
lengde.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.