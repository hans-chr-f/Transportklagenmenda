Vedtak i Transportklagenemnda - Fly

Sammendrag

Klager krever standarderstatning henhold til EU-forordning 261/2004.

Dato
15.02.2022

Saksnummer
2021-01938

Tjenesteytere
Turkish Airlines

Klager har i det vesentlige anført

Klager og hans reisefølge, til sammen to personer, skulle reise med Turkish Airlines fra
Oslo via Istanbul til Amman den 4. desember 2021. Flyvningen fra Oslo til Istanbul med
TK1752 ble kansellert, og klager ble booket om til å reise dagen etter. Planlagt flyvning
den 5. desember 2021 var som følger: Oslo til Istanbul, TK6882, avgang 14:45 ankomst
20:25. Istanbul til Amman, TK 812, avgang 21:40 ankomst 22:55. TK6882 fra Oslo ble noe
forsinket, og ankom Istanbul ca. klokken 21:30. Kaptein om bord informerte om at dette
skyldtes problem knyttet til bagasjehåndtering. Som følge av denne forsinkelsen rakk
ikke klager sin videreforbindelse fra Istanbul. Klager ble booket om og ankom Amman
den 6. desember klokken 02:45. 

Klager krever standarderstatning henhold til EU-forordning 261/2004, både for
kansellering av TK1752 den 4. desember 2021, samt for den lange forsinkelsen som
oppstod på den nyoppsatte ruten den 5. desember 2021.

Tjenesteyterne har i det vesentlige anført
TK1752 den 4. desember 2021 ble kansellert som følge av for lavt trykk i to av dekkene.
Turkish Airlines måtte skaffe nye dekk fra andre flyselskap. Da de mottok dekkene, var
besetningens hviletid passert med 1 time, og de måtte kansellere avgangen. Turkish
Airlines viser til fremlagt dokumentasjon.  Passasjerene ble tilbudt overnatting og ble
booket om til å reise neste dag.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda vil først vurdere klager sin flyvning den 4. desember 2021 (TK1752). 

Turkish Airlines har anført at TK1752 ble kansellert som følge av for lavt trykk i to av
dekkene på flymaskinen. Det måtte derfor skaffes nye dekk. Da de mottok dekkene var
besetningens hviletid overskredet. Flyvningen ble derfor kansellert. 

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og EU-kommisjonens veileder av 15.06.2016 punkt 5.2.
Blant unntakene er fabrikasjonsfeil. 

Nemnda er av den oppfatning at en hendelse med for lavt trykk i dekkene på en
flymaskin, som krever utskiftning av dekkene, ikke i seg selv utgjør en type teknisk svikt
som EU-forordning 261/2004 gjør unntak for. Turkish Airlines har vedlagt en intern
teknisk logg på hendelsen og utskiftningen. Nemnda kan basert på denne ikke se at det
er godtgjort at det var tale om en fabrikasjonsfeil eller lignende. Hendelsen fremstår som
er en del av selskapets sedvanlige aktivitetsutøvelse. At besetningen gikk ut på arbeidstid
var en direkte følge av ventetiden den tekniske feilen og utbedringen medførte.  Nemnda
mener det ikke er godtgjort at kanselleringen skyldtes ekstraordinære omstendigheter
som ikke kunne vært unngått selv om alle rimelige tiltak var truffet.  Klager har med dette
rett på standarderstatning på 600 euro per person for kanselleringen av TK1752. 

Klager har videre krevet erstatning for uregelmessigheten på den nye ombookede
flyvningen den 5. desember. TK6882 fra Oslo til Istanbul ble forsinket, med den følge at
klager mistet sin videreforbindelse til Amman. På den opprinnelige ombookingen skulle
klager ha ankommet Amman kl. 22:55 den 5. desember 2021. Grunnet den mistede
videreforbindelsen ble de ombooket, og ankom Amman kl. 02:45 den 6. desember 2021. 

Klager har anført at han fikk høre at forsinkelsen på TK6882 skyldtes bagasjehåndtering.
Turkish Airlines har ikke kommentert eller dokumentert årsaken til forsinkelsen.
Nemnda mener med dette at Turkish Airlines ikke har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Nemnda har med dette kommet frem til at klager med reisefølge også har
rett på standarderstatning i henhold til EU-forordning 261/2004 for uregelmessigheten
den 5. desember 2021. Bestemmelsen (artikkel 7 punkt 2. bokstav c) fastslår at
erstatningen reduseres med 50 % dersom flyselskapet ved flyvninger på over 3500
kilometer tilbyr passasjerene omruting og forsinkelsen ikke overstiger fire timer ved
ankomst på endelig bestemmelsessted. Klager har forklart at ankomsttid var rett under
fire timer senere. Nemnda bemerker at vilkårene for redusert standarderstatning er til
stede. Klager og medpassasjerene har etter dette rett på 300 euro per person.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Turkish Airlines utbetaler standarderstatning for to
personer i henhold til EU-forordning 261/2004 både for kanselleringen den 4. desember
2021 (600 euro per person) og forsinkelsen/mistet videreforbindelse den 5. desember
2021 (300 euro per person).