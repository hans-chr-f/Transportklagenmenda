Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-00763

Tjenesteytere
Emirates

Klager har i det vesentlige anført

Klager skulle reise fra Oslo til Cebu på Filippinene via Dubai den 31. desember 2016.
Flight EK160 fra Oslo til Dubai med avgang kl 13.40 ble forsinket omtrent fire timer, som
medførte at klager ankom endelig bestemmelsessted 24 timer forsinket. 

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
Emirates har ikke avgitt uttalelse til nemnda. Til klager har selskapet i det vesentlige
anført:

EK160 ble forsinket grunnet sent innkommet fly som følge av værforhold i Dubai.
Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Emirates kontroll.

Emirates kan ikke imøtekomme klagers krav.

Nemnda bemerker

Flyselskapet Emirates har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Klager krever standarderstatning begrunnet med at han kom om lag 24 timer forsinket
frem til sitt endelige bestemmelsessted. Klager hadde gjennomgående billett Oslo-Dubai-
Cebu. På grunn av forsinkelse fra Oslo, rakk han ikke sin videre forbindelse fra Dubai, og
ankom Cebu 24 timer forsinket. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Emirates har som nevnt ikke avgitt uttalelse til nemnda. Til klager har selskapet anført
at forsinkelsen skyldtes værforhold i Dubai, men uten å fremlegge dokumentasjon på
dette. Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klager har da rett til standarderstatning på
600 euro.

Vedtak

Transportklagenemnda - fly anbefaler at Emirates standarderstatning til klager med 600
euro.