Vedtak i Transportklagenemnda - Fly

Sammendrag

Krav om refusjon av flybillett. Dobbeltbestilling kort tid
før flyavgang. Påstand om feil i flyselskapets datasystem.

Dato
11.06.2020

Saksnummer
2019-04135

Tjenesteytere
Norwegian Air Shuttle

Klager har i det vesentlige anført

3. september 2019 forsøkte klager å bestille en billett for en annen person i forbindelse
med flyvningen DY4104 fra Oslo til Stockholm. Flyet skulle gå fra Oslo samme dag kl.
08.30. Klager anfører at han forsøkte å bestille billetten mens han sto på Gardermoen.
Han fikk ikke opp billetten i appen etter at han hadde gjennomført bestillingen. Han
anfører at han prøvde å bestille to ganger før han gikk til billettskranken til Norwegian
for å få hjelp der til å bestille, siden det så ut til at kjøpet ikke hadde gått gjennom. Heller
ikke i skranken klarte de å se at bestillingen var gått gjennom, og de sa at det dessverre
var for sent å bestille billett til det aktuelle flyet. Han fikk beskjed om at de kunne bestille
plass på et senere fly. Klager anfører at han da valgte å heller kjøpe en billett med SAS.
Klager anfører at 30 minutter senere fikk han e-posten med billettene som han hadde
prøvd å bestille hos Norwegian.

Klager opplyser om at han har fått refusjon av den ene billetten som gikk gjennom,
men den andre får han ikke refusjon for. Klager anfører at han også bør få refusjon av
billett nummer to, da han ikke fikk opp billetten i appen, og heller ikke den ansatte i
Norwegian-skranken klarte å få opp billetten i systemet sitt. Klager anfører at det må ha
vært en feil i Norwegians datasystem.

Klager krever refusjon av 2906 kroner for den andre billetten.

Tjenesteyterne har i det vesentlige anført
Én av klagers bestillinger er blitt refundert i sin helhet, da dette var et duplikat. Klager
krever også full refusjon av den andre bestillingen. Norwegian har refundert skatter og
avgifter for denne bestillingen.

Klager utførte bestillingen på Norwegians nettsider kl. 07.35 den 3. september 2019.
Ethvert kjøp må først behandles i Norwegians systemer, og det vil ta noe tid før kjøpet
er aktivt i systemene. Billettkjøpet som klager gjennomførte, var først godkjent kl. 07.46
samme dag. Det vises til fremlagt dokumentasjon på klagers kjøp. Klager kjøpte billetten
kun 44 minutter før avgang. Det vises til Norwegians frister for innsjekking, som er
oppført på passasjerens boardingkort og tilgjengelig på Norwegians nettsider. Da klager
kjøpte billetten 44 minutter før avgang, og Norwegians personell på flyplassen ikke har
muligheten til å overskride fristen for innsjekking i systemet, anser Norwegian klager for
å ikke ha sjekket inn i tide.

Når passasjeren kjøper en reise hos Norwegian, må vedkommende bekrefte at
befordringsvilkårene er lest og godkjent. Norwegian viser i den forbindelse til vilkårenes
artikkel 8.3: «Dersom du ikke overholder fristene for innsjekking og ombordstigning og
andre krav i overensstemmelse med artikkel 15, er vi ikke ansvarlige for eventuelle tap
eller utgifter du pådrar deg. Ikke-refunderbare billetter må anses som tapt. Du kan ha
rett til refusjon av avgifter som er inkludert i billettprisen i henhold til klausul 12.5.»

Da den gjeldende flyvningen ikke var kansellert, og klager ikke har møtt opp til
innsjekking innen tidsfristen, gjelder ikke EU-forordning 261/2004 i dette tilfellet. På
bakgrunn av dette er klager heller ikke kompensasjonsberettiget, og det er ikke grunnlag
for refusjon av billetten. Klager hadde i dette tilfellet bestilt billett av typen «LowFare»,
som i henhold til Norwegians vilkår kun er refunderbar ved kansellering innen fire
timer etter at kjøpet er utført. Det vises til informasjon om dette som er tilgjengelig på
Norwegians nettsider.

Dersom billetten ikke kanselleres innen fire timer, er det kun skatter og avgifter som
er refunderbare. Skatter og avgifter er også allerede blitt refundert i dette tilfellet.
Norwegians billettregler er oppført i befordringsvilkårene, som klager aksepterte da han
kjøpte billetten.

Da klager i dette tilfellet ikke har beregnet god nok tid, og ikke har hatt en gyldig billett
ved stengning av innsjekkingen, i tillegg til at flyvningen ikke var berørt av særlige
uregelmessigheter eller overbooking, er Norwegian av den oppfatning at klager ikke har
rett på refusjon av den andre billetten.

På bakgrunn av det ovennevnte kan ikke klagers krav imøtekommes.

Nemnda bemerker

Klager har fått refundert den ene flyreisen.

Norwegian har opplyst at det tar litt tid før bestillingen går gjennom og blir godkjent i
systemene. Klager bestilte billettene kl. 07.35, og bestillingen ble først godkjent kl. 07.46.
Da var fristen for innsjekking for den aktuelle flyvningen utløpt.

Nemndas flertall, flyselskapenes representanter og nemndsleder, mener at klager selv
må bære risikoen for å ha bestilt billetter så kort tid før flyavgang. En slik hastebestilling
skulle eventuelt vært foretatt i skranken.

Nemndas mindretall, forbrukerrepresentantene, viser til at bestillingsforespørselen
først var ferdig behandlet og godkjent ett minutt etter at innsjekk stengte. Billetten ble
dermed først levert til klager på et tidspunkt hvor den var ugyldig og ikke lenger kunne
brukes. Selskapet er nærmest til å legge inn sperrer i systemet slik at billettforespørsler/
billettbestillinger som ikke er ferdigbehandlet før innsjekkingsfristen, ikke vil bli godkjent.
Mindretallet mener at klager bør få refundert billettprisen.

Vedtak

Transportklagenemnda - fly anbefaler ikke at klager gis medhold.