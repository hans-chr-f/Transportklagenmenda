Vedtak i Transportklagenemnda - Fly

Sammendrag

Krav om standarderstatning og refusjon av
taxiutgifter på ankomststedet grunnet forsinkelse.

Dato
16.09.2020

Saksnummer
2019-05035

Tjenesteytere
Norwegian Air Shuttle

Klager har i det vesentlige anført

Klager og en medpassasjer reiste med DY1874 fra Oslo til Roma den 31. august 2019.
Flyet skulle gå fra Oslo kl. 16.45 og ankomme Roma kl. 19.55. Flyet ble imidlertid tre timer
forsinket. Klager anfører at det ikke gikk tog eller buss så sent fra flyplassen til Terracina,
slik at de måtte ta taxi for å komme frem dit de skulle. Norwegian har gitt avslag på
kravet om refusjon av taxiutgiftene, men har dekket klagers matutgifter i ventetiden på
332 kroner.

Klager krever standarderstatning på 400 euro per person, i tillegg til refusjon av
taxiutgifter på 250 euro.

Tjenesteyterne har i det vesentlige anført
Flyvningen DY1874 den 31. august 2019, som skulle gjennomføres av flymaskinen CSTST,
ble forsinket med tre timer (180 minutter) på grunn av ATC-begrensninger underveis og
mangel på flybesetning. Flyvningen DY1874 fikk opptil ti nye avgangstider som følge av
ATC-restriksjonene.

Det vises til fremlagt kopi av meldingene som Norwegian mottok med informasjon om
de nye avgangstidene for flyvningen. Norwegian har ikke kontroll over avgangstidene
som tildeles eller luftromsbegrensningene som fastsettes av Eurocontrol.

Det var ingen tiltak selskapet kunne ha iverksatt for å unngå forsinkelsen av DY1874,
siden flyselskapet ikke har noen kontroll over restriksjonene fra flygelederkontrollen.

Passasjerene fikk omsorg, alt i samsvar med EU-forordning 261/2004.

I henhold til EU-domstolens avgjørelse i saken C-402/07 (Sturgeon) har passasjerer
som er berørt av en forsinkelse rett på erstatning i tråd med vilkårene i artikkel 7 i EU-
forordning 261/2004, når de ankommer endelig destinasjon tre timer eller mer etter
den opprinnelig planlagte ankomsttiden. Flyselskapene er unntatt plikten til å utbetale
erstatning hvis årsaken til forsinkelsen er ekstraordinære omstendigheter utenfor
flyselskapets kontroll.

EU-domstolen la i saken C-315/15 (Pešková) til grunn at i tilfeller hvor forsinkelsen er lik
eller mer enn tre timer ved ankomst, og den ikke bare er forårsaket av en ekstraordinær
omstendighet, men også av andre omstendigheter, må forsinkelsen som skyldes
den ekstraordinære omstendigheten trekkes fra den totale lengden på forsinkelsen.
Passasjeren har da kun rett på standarderstatning der forsinkelsen er på tre timer eller
mer etter at forsinkelsen som skyldes den ekstraordinære omstendigheten er trukket
fra. I dette tilfellet utgjør den totale forsinkelsen som er innen flyselskapets kontroll,
forårsaket av mangel på flybesetning, på bare 27 minutter.

Dermed kan ikke Norwegian imøtekomme passasjerens krav om standarderstatning i
dette tilfellet.

Hva gjelder transportkostnadene som oppstod ved ankomst, er Norwegian av den
oppfatning at utgifter til transport fra flyplassen og hjem / til jobb er en kostnad som
er forutsett og forventet, og som er fleste passasjerer må dekke etter ankomst. I EU-
forordning 261/2004 er det ikke noe krav om at flyselskapene må refundere ekstra
utgifter til transport etter ankomst, da slike utgifter ikke kan anses som forpleining.
Norwegian vil derfor ikke refundere transportkostnadene etter ankomst.

Nemnda bemerker

Flyvningen DY1874 den 31. august 2019 fra Oslo til Roma ble tre timer forsinket.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold, fra den samlede forsinkelsen.

Av fremlagt dokumentasjon går det frem at 27 minutter av forsinkelsen skyldtes mangel
på besetning, og 35 minutter var en rotasjonsforsinkelse som ikke er nærmere forklart.
106 minutter skyldtes lufttrafikkrestriksjoner.

Nemnda mener at forsinkelsen som følge av lufttrafikkrestriksjoner må anses som
en ekstraordinær omstendighet i forordningens forstand. Nemnda mener videre at
forsinkelsen ikke kunne vært unngått til tross for at alle rimelige tiltak var truffet. Når
denne forsinkelsen trekkes fra den samlede forsinkelse, gir det ikke grunnlag for
erstatning i henhold til forordningen.

Klager har i tillegg framsatt krav om refusjon av taxiutgifter etter ankomst i Roma. Etter
luftfartsloven § 10-20 er fraktføreren ansvarlig for tap som følge av forsinkelse, med
mindre fraktføreren godtgjør at alle forholdsregler som med rimelighet kan kreves for å
unngå tapet er tatt, eller at dette ikke har vært mulig. Nemnda mener at Norwegian her
har godtgjort at det ikke var mulig å unngå forsinkelsen som skyldes ATC-restriksjoner.
Hva gjelder den øvrige forsinkelsen, er det ikke tilstrekkelig grunnlag for å slå fast at
denne i seg selv var stor nok til at klagers tap ville ha blitt utløst uansett. Nemnda kan
derfor ikke anbefale at klager gis medhold i kravet om refusjon av taxiutgifter.

Vedtak

Transportklagenemnda-fly anbefaler ikke at klager gis medhold.