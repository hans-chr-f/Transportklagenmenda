Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.08.2022

Saksnummer
2022-00593

Tjenesteytere
Ryanair

Klager har i det vesentlige anført

Klager skulle reise fra Torp til Malaga den 30. desember 2021 kl 19.20 med ankomst
kl 23.30 med Ryanairs flight FR2564. Flyvningen ble omdirigert til Sevilla, og klager ble
fraktet i buss derfra til Malaga. Klager ankom endelig bestemmelsessted kl 04.40, mer
enn fem timer forsinket. 

Da klager ankom Malaga gikk det ikke offentlig transport ut fra flyplassen. Klager måtte
vente til kl 07.00 før hun fikk tatt et tog til sentrum. Reisen som skulle avsluttes om
kvelden den 30. desember, ble avsluttet først om morgenen den 31. desember. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
FR2564 ble av sikkerhetsmessige årsaker omdirigert til Sevilla grunnet dårlige
landingsforhold, tett tåke. Det vises til fremlagt dokumentasjon. Det ble organisert
bakketransport til klagers endelige bestemmelsessted.

Hendelsen er ikke kompensasjonsberettiget da årsaken var ekstraordinære
omstendigheter utenfor Ryanairs kontroll. 

Ryanair ønsker å dekke eventuelle dokumenterte utgifter til mat og drikke i ventetiden,
men kan ikke imøtekomme klagers krav til standarderstatning.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener Ryanair har godtgjort at FR2564 den 30. desember 2021 ble forsinket
grunnet værforholdene, nærmere bestemt tett tåke på Malaga lufthavn. Ryanairs
påstand om at FR2564 måtte omdirigeres på grunn av værforholdene ved Malaga
lufthavn er underbygd med logger og værrapport (METAR). 

Nemnda kan basert på ovenstående ikke anbefale at klager gis rett til standarderstatning
i henhold til EU-forordning 261/2004.

Vedtak

Transportklagenemnda anbefaler ikke at klager gis medhold.