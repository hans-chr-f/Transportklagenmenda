Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.04.2024

Saksnummer
2023-03243

Tjenesteytere
SAS

Klager har i det vesentlige anført

Klager (to personer) skulle reise fra Oslo til Palermo via Stockholm den 31. juli 2023 med
SAS, avgang kl 12.45 med ankomst Palermo kl 18.20. 
SK868 fra Oslo til Stockholm ble forsinket, slik at klager mistet sin videreforbindelse.
Klager ble booket om til ny flyvning påfølgende dag via Roma med SAS og Alitalia, og
ankom Palermo nesten et døgn forsinket. 

Klager har mottatt erstatning for utgifter i ventetiden. 

Klager krever standarderstatning i henhold til EU-forordning 261/2004, EUR 400 per
person.

Tjenesteyterne har i det vesentlige anført
SK868 ble forsinket 1 time og 41 minutter grunnet værforhold på Arlanda, kraftig
regnvær og cumulonimbus-skyer. Dette er tordenskyer som kan inneholde hagl, torden
og lyn, som kan medføre sikkerhetsrisiko for flyvningen. 

Slike forhold må anses å utgjøre ekstraordinære omstendigheter etter forordningen. 

Grunnen til at klager ikke ble booket om til å fly direkte fra Arlanda til Palermo, var
fordi klagers fly var det siste den dagen, og dagen etter gikk det ingen direkte fly.
Ombookingen til SK1841 og AZ1799 var de første mulige flyvningene klager kunne
bookes om til.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

SAS har uttalt at forsinkelsen skyldtes dårlige værforhold. Uttalelsen er underbygget
med værrapport (METAR), logger og rapporter som viser at det var kraftig regnvær
og tordenskyer ved Arlanda. Nemnda mener at flyselskapet derved har godtgjort at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Klager har derfor ikke har rett til standarderstatning i
henhold til EU-forordning 261/2004.

Vedtak

Transportklagenemnda kan ikke anbefale at klager gis medhold.