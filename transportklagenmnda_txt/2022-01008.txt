Tjenesteyter følger ikke vedtaket i saken (28.09.2022)
Kommentar fra tjenesteyter:

Norwegian er uenig av vurderingen i saken og vil derfor benytte retten til å ikke følge
anbefalingen.

Vedtak i Transportklagenemnda - Fly

Sammendrag

Krav om refusjon av taxi utgift grunnet forsinkelse.

Dato
26.09.2022

Saksnummer
2022-01008

Tjenesteytere
Norwegian Air Shuttle

Klager har i det vesentlige anført

Klager skulle reise fra Alicante til Oslo med Norwegian den 28. april 2022. Utreisen
DY1793 hadde opprinnelig avgang kl. 20:15, men ble forsinket og fikk ny tid kl. 21:00.
Ankomst Oslo ble kl. 00:40 og opprinnelig ankomst var 23:55.

Da ankomsten ble forsinket måtte klager ta en taxi for å komme seg hjem fra flyplassen
da flytoget ikke gikk igjen før tidlig på morgenen. Planen til klager var å ta buss eller tog
for å komme seg hjem om flyet hadde vært i rute. Da ville utgiften ha vært på kr. 199.

Klager krever refundert utgiften til taxi på kr. 949.

Tjenesteyterne har i det vesentlige anført
Norwegian har anført at utgiftene til taxi er pådratt etter at flyvningen var gjennomført,
det er dermed utgifter som ikke kan dekkes med hjemmel i forordning 261/2004.
Passasjerer kan likevel ha krav på å få slike utgifter dekket etter nasjonale regler etter
Montrealkonvensjonen artikkel 19. 

Taxi eller annen kostnad for transport fra flyplassen og hjem fremstår som en påregnelig
utgift for klager. Selv om flyvningen ikke hadde vært forsinket hadde klager måttet
komme seg hjem ved å benytte seg av et transportmiddel. Norwegian viser til et vedlegg
med flytogets avganger den 28.07.2022, hvor de mener at dette er tilsvarende dag i uken
som klagers flyvning. Her har toget avgang kl. 00.50, 01:10, 01:30, dette er etter klagers
endelige ankomst. Det var andre alternativer som klager kunne ha benyttet seg av for å
komme seg hjem. Flytoget er i tillegg mye rimeligere enn en taxi fra Gardermoen. 

Norwegian mener at klagers taxiutgifter dermed ikke å anse som et upåregnelig tap
grunnet den sene ankomsten, og klager hadde andre alternativer. Norwegian kan
således ikke imøtekomme krav om erstatning for disse utgiftene.

Videre har Norwegian tatt stilling til om klager kan ha rett på standarderstatning etter EU
forordning 261/2004 om flypassasjerers rettigheter. Da klagers flyvning ikke ble mer enn
50 minutter forsinket, har klager ikke rett på erstatning etter forordningen.

Nemnda bemerker

Norwegians flyvning DY1793 28.04.2022 fra Alicante (ALC) til Oslo (OSL) ble forsinket med
50 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, kan gi
rett til erstatning etter EU-forordning 261/2004. I dette tilfellet var forsinkelsen under tre
timer, og klager har etter nemndas syn derfor ikke krav på standarderstatning. Dette er
heller ikke krevet.

Klager har fremsatt krav om refusjon av sine taxiutgifter ved sen ankomst til Oslo, da det
ikke var tilgjengelig kollektivtransport da flyet landet.

Det følger av luftfartsloven § 10-20 at fraktføreren er ansvarlig for tap som følge av
forsinkelse ved lufttransport av passasjerer, reisegods og gods, med mindre han godtgjør
at han selv og hans folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem.

Norwegian har ikke opplyst hva som var årsaken til forsinkelsen. Nemnda kan derfor
ikke se at flyselskapet har godtgjort at flyselskapet har tatt alle forholdsregler som med
rimelighet kan kreves for å unngå tapet, eller at dette ikke har vært mulig.

I utgangspunktet har passasjeren en plikt til å begrense sitt tap, men når passasjerene
ankommer på dette tidspunktet av døgnet, kan det ikke forventes at de skal vente på
tilgjengelig offentlig transport når det medfører flere timers venting på nattestid. 

Norwegian har vist til Flytogets rutetider i juli, hvor siste avgang var kl. 01:30. Norwegian
har imidlertid ikke påvist at det fantes en tilsvarende sen togavgang den 28. april 2022. 

Nemnda mener at Norwegian må dekke klagers utgifter til taxi på kr. 949 med fratrekk av
hva flytoget ville kostet, dvs. kr 210.

Vedtak

Transportklagenemnda anbefaler at Norwegian erstatter klagers taxiutgifter på kr. 739.