Vedtak i Transportklagenemnda - Fly

Sammendrag

Krav om omgjøring av CashPoints til ordinær refusjon. Nedlagt flyrute.

Dato
24.08.2021

Saksnummer
2021-00239

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen tre personer) skulle fly med Norwegian fra Oslo til
Orlando den 25. juni 2020 (DY7051).

Reisen ble kansellert den 19. mai 2020 grunnet covid-19. Klager ble tilbudt å velge
mellom ordinær tilbakebetaling eller CashPoints (med 20% tillegg). Klager valgte å ta ut
refusjon i form av CashPoints for å kunne reise til Orlando senere når det åpner opp
igjen. 

Helt frem til nyttår har Norwegian hatt billetter liggende ute for reise til Orlando.
Da Norwegian nå har avsluttet sitt langdistanseprogram får ikke klager brukt sine
CashPoints. Klager har et hus i Florida, og det er dit de reiser. Klager har ikke bruk for
CashPoints for å reise til noen andre steder. Klager har vært i kontakt med Norwegian
for å forsøke å få omgjort CashPoints til ordinær refusjon, ettersom Norwegian ikke
lenger tilbyr reisen klager ønsker. Klager har imidlertid fått avslag. Klager mener dette
bør være mulig for passasjerer som har fått CashPoints for en nedlagt rute. Klager mener
Norwegian har endret forutsetningene og dermed bør gi mulighet for ordinær refusjon
(uten de ekstra 20%). I motsatt fall sitter klager igjen med et tap på rundt 18 000 NOK. 

Basert på ovenstående ønsker klager å få omgjort CashPoints til ordinær tilbakebetaling.

Tjenesteyterne har i det vesentlige anført
Norwegian har tross oppfordring ikke fremmet tilsvar i saken. Til klager direkte
har Norwegian svart at alle flyvninger til og fra USA dessverre har blitt suspendert.
Norwegian har i tillegg skrevet at klager opprinnelig forespurte refusjon i form av
CashPoints, og at så fort dette er prossesert, vil det ikke være mulig å konvertere tilbake
til penger. Så langt er fristen for å innløse poengene 31. desember 2021 (avgangsdato
kan være frem til slutten av oktober 2022).

Nemnda bemerker

Norwegian har ikke inngitt tilsvar til nemnda. Nemnda kan da treffe vedtak basert på de
opplysningene som er fremkommet tidligere i saken, jf. § 5-3 (3). 

Klager ble informert om kanselleringen mer enn to uker før planlagt avreise, og har
dermed ikke krav på standarderstatning etter EU-forordning 261/2004, jf. artikkel 5 punkt
1 bokstav c) i).

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8. Den 13. mai 2020 kom EU-kommisjonen med en
anbefaling om at verdikuponger kan aksepteres som et alternativ til refusjon i form
av penger under covid-19 pandemien. Det understrekes likevel at refusjon i form av
verdikuponger o.l. kun er mulig så lenge passasjeren har gitt sitt samtykke til dette.

I dette tilfellet er det ikke bestridt at klager fikk flere alternativ, og valgte refusjon i form
av CashPoints. Tvisten knytter seg til om klager på grunn av Norwegians nedleggelse
av langdistanseflyvninger (inkludert klagers destinasjon) vil kunne kreve at CashPoints
blir omgjort til refusjon i form av penger. Klager har anført at Norwegian har endret
forutsetningene.

Nemnda viser til EU-kommisjonens veileder om covid-19 "KOMMISSIONENS
HENSTILLING (EU) 2020/648 af 13. maj 2020 om vouchers, som passagerer og rejsende
får som alternativ til tilbagebetaling af aflyste rejse- og transporttjenester i forbindelse
med covid-19-pandemien", der det i punkt 4 heter:
"Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom."

Gyldighetsperioden for CashPoints er mer enn 12 måneder, og det er mer enn 12
måneder siden refusjonen i CashPoints. Det følger dermed av EU-kommisjonens veileder
om covid-19 at klager bør ha rett til å be om å få refusjon i penger isteden. 

På bakgrunn av dette vil nemnda anbefale at Norwegian refunderer hele billettprisen til
klager. De utstedte CashPoints, inkludert 20%-tillegget, kan da slettes.

Vedtak

Transportklagenemnda anbefaler at Norwegian refunderer hele billettprisen til klager.