Vedtak i Transportklagenemnda - Fly

Sammendrag

Krav om standarderstatning og refusjon av kostnader for
oppgradering til samme type billettklasse som opprinnelig bestilt.

Dato
23.01.2023

Saksnummer
2022-01326

Tjenesteytere
SAS

Klager har i det vesentlige anført

Klager og hans reisefølge, til sammen 4 personer, bestilte reise med SAS fra Oslo til New
York med SK 901 den 28. desember 2021. Det ble bestilt to separate reiser, ettersom de
hadde forskjellige returdatoer, men begge hadde SAS Plus billetter.

Klager mottok melding i november/desember om at ruten var endret til å reise via
Stockholm med en stopover på ca. 2 timer og 15 minutter. Kort tid etterpå fikk klager en
ny endring, samme rute, men da med kun 1 time stopover i Stockholm.

Klager ringte SAS og uttrykte bekymring over at det var for knapp tid i Stockholm, noe
SAS avslo, og mente det var god nok tid. Klager fikk tilbud om å booke om reisen til
direkteflyvning dagen etter, men grunnet ferieplaner og forhåndsbetalt hotellrom var
dette ikke aktuelt.

Avgangen fra Oslo ble forsinket som følge av problem med bagasje, samt kø for de-
icing. Klager ble forsikret om at SAS ville ta hånd om de 25 passasjerene som skulle fra
Stockholm til New York. De ankom Arlanda 3 minutter etter at flyet til New York hadde
tatt av. På Arlanda var det ingen SAS-ansatte ved gate, og klager kontaktet SAS Service
Desk.

Klager fikk to alternativer, enten å returnere til Oslo og reise dagen etter, eller å
overnatte i Stockholm. Det var liten villighet til å finne en rute med et annet Star Alliance
selskap, men etter hardt press ble klager fortalt at de kunne bookes via Zürich med Swiss
Air Lines. Klager kunne ikke få Pluss seter slik de opprinnelig hadde bestilt med SAS,
siden Swiss Air Lines ikke hadde den type billetter. De kunne heller ikke oppgraderes til
business class. Klager fikk en alternativ rute som innebar en forsinkelse på 7 timer.

I Zürich henvendte klager seg til Swiss Air Lines med forespørsel om en gratis
oppgradering fra økonomi til business class. Dette ble avslått. Klager ønsket å bruke SAS
bonuspoeng på en oppgradering av alle fire, og siden søke refusjon fra SAS. Dette ble
også avslått, da SAS poeng ikke kunne benyttes i dette tilfellet. 

Klager betalte SFR 609 per billett for å bli oppgradert til business class.

Klager krever standarderstatning, samt refusjon av utlegg for oppgradering.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn

Klagers direktereise med reiseruten Oslo - New York den 28. desember 2021 ble rammet
av en ruteendring, og ble ikke operert som direkteflyvning, men via Stockholm. Nemnda
legger til grunn at utreisen ble forsinket slik at klager ikke rakk sin videreforbindelse.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). Klager ankom endelig bestemmelsessted over tre
timer forsinket. 

SAS har ikke svart nemnda og dermed ikke godtgjort at forsinkelsen skyldtes en
ekstraordinær omstendighet. Klager har derfor krav på standarderstatning med 600 EUR
pr. person, totalt 2400 EUR.

Klager ble booket om fra Stockholm via Zurich til New York med Swiss Air Lines. Klager
hadde opprinnelig kjøpt SAS Pluss-billetter, men dette tilbyr ikke Swiss Air Lines. Slik
nemnda forstår saken reiste klager med økonomiklasse mellom Stockholm og Zurich, og
betalte selv 609 SFT pr billett for oppgradering fra økonomiklasse til business class siste
strekning.

Det følger av EU-forordning 261/2004 artikkel 10 nr. 2 bokstav c) at passasjerene har
krav på 75 % reduksjon i billettprisen ved nedgradering. Det anbefales derfor at SAS
refunderer 75% av billettprisen på utreisen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 600 EUR pr.
person og refunderer 75% av billettprisen på utreisen.