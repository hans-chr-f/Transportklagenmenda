Vedtak i Transportklagenemnda - Fly

Sammendrag

Krav om refusjon av fraktgebyr for gjenglemt gjenstand i sikkerhetskontroll.

Dato
26.11.2019

Saksnummer
2019-02404

Tjenesteytere
Avinor

Klager har i det vesentlige anført

Klager reiste med Norwegians flyvning DY940 fra Oslo lufthavn (OSL) til København (CPH)
2. juni 2019. I sikkerhetskontrollen ble klagers veske tatt ut for rutinegjennomgang. Den
ansatte i sikkerhetskontrollen spurte om han kunne se i vesken, noe klager samtykket
til. Mens klager ordnet med sin andre håndbagasje, så klagers sønn på 11 år at hans
Nintendo Switch ble fjernet fra bagasjen. Dette fortalte han klager senere da de satt på
flyet og oppdaget at spillkonsollen var borte. 

Dette var tale om en ny Nintendo Switch som kostet cirka kroner 3 500. Da klager kom
frem til bestemmelsesstedet ringte hun kundeservice. Hittegodskontoret kunne bekrefte
at de hadde mottatt spillkonsollen. Klager ble tilsendt en link og måtte betale norske
kroner 750 for å få konsollen tilsendt. Klager er av den oppfatning at hun ikke skal betale
for en feiltakelse gjort av personalet på Oslo lufthavn, og har fremsatt krav om refusjon
av fraktgebyret.

Tjenesteyterne har i det vesentlige anført
Hendelsen fant sted 2. juni 2019 kl. 12.31 på Oslo lufthavn. Klager sendte inn "klage på
sikkerhetskontroll" til Avinor AS som følge av at sønnens Nintendo Switch ble gjenglemt
i sikkerhetskontrollen og senere levert til hittegods. Klager krever at Avinor kostnadsfritt
skal sende spillkonsollen til henne. 

Avinor har vist til at de i forkant av kontrollen har informasjonsskjermer som viser
hvordan man forbereder seg til sikkerhetskontroll. Her vises det også konkret hva
som skal tas ut av håndbagasjen og hvordan man pakker sine eiendeler for smidig og
sikker passering. Ved behov for etterkontroll ber Nokas passasjeren om tillatelse til
å gjennomlyse bagasjen. Det er ikke rutine at gjenstanden som må kontrolleres blir
pakket tilbake i bagasjen. Etter en slik "splitting" vil passasjerene motta gjenstand og
bagasje separat, og må selv pakke om. Nokas har følgelig opptrådt i henhold til rutinen.

For å ha krav på erstatning må det foreligge økonomisk tap, uaktsomhet og adekvat
årsakssammenheng mellom ansvarsgrunnlaget og tapet. Bevisbyrden for at vilkårene
er oppfylt ligger på den som krever erstatning. Avinor kan ikke se at det er godtgjort
fra klagers side at Nokas' eller OSLs ansatte utviste uaktsomhet. På bakgrunn av det
ovennevnte har Avinor avvist klagers krav.

Nemnda bemerker

For å ha krav på erstatning, må det foreligge et ansvarsgrunnlag. I dette tilfellet kreves
det at personalet i sikkerhetskontrollen har handlet uaktsomt.

Nemnda bemerker at dersom gjenstander tas ut av passasjerenes vesker i
sikkerhetskontrollen, bør passasjeren gjøres oppmerksom på dette for å unngå at
gjenstanden blir liggende igjen i sikkerhetskontrollen. I dette tilfellet kan det virke
som at kommunikasjonen har vært utilstrekkelig. Nemnda kan likevel ikke se at det er
sannsynliggjort at sikkerhetspersonalet har handlet erstatningsbetingende uaktsomt. 

Elektroniske gjenstander skal som utgangspunkt tas ut av håndbagasjen. Nemnda mener
at klager er nærmest til å bære fraktutgiftene for den aktuelle Nintendoen.

Vedtak

Transportklagenemnda - fly anbefaler ikke at klager gis medhold.