Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.05.2017

Saksnummer
2016-00729

Tjenesteytere
Vueling Airlines

Klager har i det vesentlige anført

Klager skulle reise fra Bergen til La Coruna via Barcelona den 29. juni 2016. Flyet som
skulle frakte klager fra Bergen til Barcelona kom forsinket inn til Bergen. Dette medførte
forsinket avgang fra Bergen, og at klager derfor mistet sin videreforbindelse til La
Coruna. Klager ankom bestemmelsesstedet 23 timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Vueling har ikke avgitt uttalelse til nemnda. Til klager har selskapet avgitt uttalelse på
spansk. Nemnda behandler kun saker på engelsk eller skandinavisk.

Nemnda bemerker

Flyselskapet Vueling Airlines har tross oppfordring ikke avgitt uttalelse til nemnda.
Nemnda treffer da vedtak basert på opplysningene som er fremkommet tidligere i saken,
jf transportklagenemndforskriften § 5-3 tredje ledd.

Nemnda legger da til grunn at klageren og reisefølget (til sammen 3 personer) kom om
lag 23 timer forsinket frem til sitt endelige bestemmelsessted La Coruna.  

Forsinkelse som medfører at passasjerene kommer mer enn 3 timer forsinket frem til det
endelige bestemmelsesstedet, gir rett til erstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7 og EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Vueling Airlines har ikke gitt noen redegjørelse eller fremlagt noen
dokumentasjon på et forståelig språk for at forsinkelsen skyldtes ekstraordinære
omstendigheter som ikke kunne vært unngått. Forsinkelsen gir etter dette rett til en
standarderstatning på 400 euro per person.

Vedtak

Transportklagenemnda-fly anbefaler at Vueling Airlines utbetaler en standarderstatning
på 400 euro per person.