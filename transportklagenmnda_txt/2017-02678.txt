Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.08.2018

Saksnummer
2017-02678

Tjenesteytere
KLM

Klager har i det vesentlige anført

Klager hadde bestilt en reise t/r Oslo - Havanna via Amsterdam for reise 29. september -
7. oktober 2017 med KLM. Dagen før avreise fra Oslo mottok klager melding om at flight
KL1140 fra Oslo til Amsterdam var kansellert. Klager og hans reisefølge på to ble booket
om med Air France påfølgende dag og mistet en hel dag av ferien.

Klager stiller seg undrende til KLMs påstand om at dårlig vær i Amsterdam var årsaken
til kanselleringen, da det i følge værmeldingene ikke var dårlig vær i Amsterdam på det
tidspunktet. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
KL1140 ble kansellert som følge av dårlige værforhold i Amsterdam, det vises til fremlagt
dokumentasjon. Klager ble booket om med Air France via Paris påfølgende dag. 

Hendelsen er ikke kompensasjonsberettiget da årsaken er ekstraordinære
omstendigheter utenfor KLMs kontroll. Det var ikke noe KLM kunne ha gjort for å
forhindre værforholdene som var tett tåke. 

KLM kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet KLM har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning ble kansellert som følge av tett tåke
ved Amsterdam lufthavn Schiphol. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.