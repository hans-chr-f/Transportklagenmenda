Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
01.11.2011

Saksnummer
202/11F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Las Palmas 22. desember 2010 med DY1816. Flyet tok av, men
måtte snu for å sjekke mulig vannlekkasje.

På Gardermoen måtte klager og hans familie bytte fly. De ble stående ute i kulden en god
stund før de kom inn i et iskaldt fly. Her fikk de beskjed om at det var feil på pumpesystemet
på vannbilen, og at de derfor ikke fikk vann. Klager tror dette også var problemet på det første
flyet, og at kapteinen glemte å sjekke om flyet hadde blitt tanket med tilstrekkelig vann.

Flyet tok av 4 ½ time forsinket. Etter take off fikk passasjerene utdelt en gratis baguett. På
grunn av sykdom kunne klagers datter ikke spise baguett, de spurte derfor om å få eller
kjøpe et alternativ, men ble bryskt avvist av den ene flyvertinnen. Den samme damen viste en
meget uprofesjonell og uhøflig holdning hele turen, men klager fikk til slutt hjelp av en annen
flyvertinne.

Klager ble ikke informert om sine rettigheter ved denne forsinkelsen.

Klager krever standarderstatning EUR 400 per person.

Norwegian har i det vesentlige anført:

DY1816 ble dessverre kansellert som følge av teknisk feil, vannlekkasje. Det vises til teknisk
rapport.

Klager hevder at problemene de opplevde med pumpesystemet på Avinors servicebil var
årsaken til flybyttet, dette stemmer ikke.

Hendelsen med DY1816 var uforutsett, ekstraordinær og utenfor flyselskapets kontroll.
Norwegian kan derfor ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med fire og en halv time.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Norwegian har imidlertid ikke påberopt seg fritak for erstatningsplikten på dette grunnlag,
noe mindretallet føler seg bundet av. Mindretallet følger således flertallets videre vurdering.

Flyselskapet må etter flertallets vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet lekkasje i en vanntank.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til erstatning. Nemnda
kan heller ikke se at etterfølgende omstendigheter gir rett til erstatning.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Gøril Volden Berg, Widerøe's Flyveselskap AS

Olav Grøttland, SAS