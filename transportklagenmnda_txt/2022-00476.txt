Vedtak i Transportklagenemnda - Fly

Sammendrag

Krav om at voucher som har utløpt gyldighetstid aktiveres igjen.

Dato
18.08.2022

Saksnummer
2022-00476

Tjenesteytere
SAS

Klager har i det vesentlige anført

Klager hadde to billetter med SAS for en reise tur/retur Tromsø -Oslo i april 2020. På
grunn av pandemien og endringer i avreisetidspunkt så avbestilte klager reisen. SAS
utstedte en voucher den 6. mai 2020 som refusjon for billettprisen slik at klager kunne
reise på et senere tidspunkt. Noe av verdien ble benyttet til en reise høsten 2020 og
resten skulle klager benytte sommeren 2021.

Da klager kontaktet SAS via chat i februar/mars 2021 fikk hun opplyst at voucheren var
gyldig i ytterligere 300 dager, altså ca. 10 måneder. Da klager skulle benytte voucheren
for å bestille en reise sommeren 2021 fikk hun ikke tilgang til den. Klager sendte derfor
en e-post til SAS den 24. juni 2021 og fikk opplyst at voucherens gyldighetstid gikk ut
7. juni 2021. Etter en lengre klagekorrespondanse med SAS og intet svar på klagers
anførsler om at hun hadde fått beskjed om 10 måneders resterende gyldighetstid da
hun kontaktet SAS i februar /mars 2021, fikk hun til slutt beskjed i oktober 2021 at klagen
videresendt internt i SAS. Siden da har klager ikke hørt noe fra SAS.

Klager krever at voucheren gjøres gyldig igjen.

Tjenesteyterne har i det vesentlige anført
Slik SAS forstår klagers fremstilling av saken har klager vært klar over at voucheren
hun mottok hadde en gyldighetsperiode på et år. Imidlertid anfører klager at
hun fikk informasjon av SAS per chat at voucheren hennes skulle ha en forlenget
gyldighetsperiode. SAS kan ut ifra personvernhensyn ikke lagre korrespondanse med
kunder over en lengre periode. Imidlertid kan kunden velge å få denne tilsendt når
chatten avsluttes. I dette tilfellet kan vi ikke se at klager har lagt ved dokumentasjon på
at voucheren skulle forlenges ytterligere. SAS er dermed av en oppfatning av at det må
være de opprinnelige vilkårene som må legges til grunn. 

SAS kan dermed ikke imøtekomme klagers krav.

Nemnda bemerker

Klager avbestilte selv sin reise våren 2020 på grunn av pandemien og endringer i
avreisetidspunkt. Etter at reisen var avbestilt, kan det ikke sies at det lenger forelå noen
bekreftet reservasjon på flyvningene, slik at EU-forordning 261/2004 ikke kommer til
anvendelse, jf. artikkel 3 nummer 2 bokstav a. Krav etter EU-forordningen faller således
bort.

I dette tilfellet ble det inngått en avtale om utstedelse av en voucher og denne ble utstedt
6. mai 2020. Klager benyttet deler av beløpet sommeren 2020. Da klager tok kontakt
med SAS på chat i februar/mars 2021 for å sjekke gyldighetstiden, fikk hun opplyst at
voucheren fortsatt var gyldig i 300 dager. verken SAS eller klager har fremlagt noen kopi
av denne chatten. 

Nemnda legger til grunn at voucheren fortsatt var gyldig da klager tok kontakt med
SAS i februar /mars 2021 og at klager selv kunne sjekket denne ved å åpne voucheren
via linken på SAS nettsider. Klager har ikke fremlagt noen dokumentasjon som
sannsynliggjør at klager har fått noen bekreftelse på at voucheren skulle være gyldig
utover opprinnelig gyldighetstid. Nemnda legger derfor til grunn at gyldighetstiden utløp
den 7. juni 2021 og at klager må bære risikoen for at voucheren var utløpt da hun skulle
bestille billetter sommeren 2021.

Vedtak

Transportklagenemnda kan ikke anbefale at klager gis medhold.