Vedtak i Transportklagenemnda - Fly

Sammendrag

Krav om erstatning grunnet kansellering.

Dato
15.01.2016

Saksnummer
0599/15F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Oslo til Longyearbyen den 4. mars 2015 kl. 1645 med DY396. Klager
hadde i tillegg kjøpt tilslutningsbilletter med Ryanair fra Polen til Norge og tilbake, samt bestilt
og forhåndsbetalt hotell på Svalbard. Klager har kun fått refundert ubenyttet flybillett med
Norwegian.

Klager krever standarderstatning 400 euro per person i henhold til EU-forordning 261/2004.
Videre krever han refusjon av flybilletter med Ryanair, samt hotellutgifter på Svalbard.

Det vises for øvrig til klagers brev.

Norwegian har i det vesentlige anført:

DY396 ble kansellert som følge av pilotstreik, det vises til fremlagt dokumentasjon. Hendelsen
er ikke kompensasjonsberettiget i henhold til EU-forordning 261/2004 da årsaken var
ekstraordinære omstendigheter utenfor Norwegians kontroll. Norwegian har refundert
klagers ubenyttede Norwegianbillett.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda finner det på bakgrunn av de foreliggende opplysninger mest sannsynlig at
klagers flygning ble kansellert på grunn av streiken. Nemnda finner det videre godtgjort at
kanselleringen ikke kunne vært unngått selv om alle rimelige tiltak var truffet. Kanselleringen
gir etter dette ikke rett til standarderstatning.

Kanselleringen medførte at klager ikke fikk benyttet sine tilslutningsbilletter og hotell på
Longyearbyen. Etter nemndas vurdering kan tapet ikke kreves dekket av Norwegian da
selskapet ikke hadde mulighet til å unngå kanselleringen som følge av streiken.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.