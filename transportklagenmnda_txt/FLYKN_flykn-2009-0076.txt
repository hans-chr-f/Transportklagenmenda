Vedtak i Transportklagenemnda - Fly

Sammendrag

Krav om standarderstatning etter EU forordning
261/2004 på grunn av kansellering av flyavgang.

Dato
20.01.2010

Saksnummer
76/09F

Tjenesteyter
SAS

Krav om standarderstatning etter EU forordning 261/2004 på grunn av kansellering av
flyavgang.

Klager har i det vesentlige anført:

Klager skulle 13. februar 2009 reise med SAS SK2314 fra Bergen til Molde.

Da klager møtte opp på flyplassen ble han informert om at flyvningen var kansellert, og at de
reisende kunne bli ombooket til et fly som skulle til Kristiansund og derfra med buss videre til
Molde.

Etter en del køståing ble de ombooket, men da klager skulle sende bagasjen viste det seg at
det var kun bagasjen som var ombooket, det var skjedd en feil under ombookingen, og nå var
flyet fullt. Klager reiste med sin høygravide kone og deres 3-årige datter, så da de fikk tilbud
om å reise med et direktefly fra Bergen kl 13.25 godtok han dette. Mens de ventet på flyet ble
det opplyst om at også denne avgangen var forsinket, dette på grunn av en vannpumpe som
hadde sviktet tidligere på dagen. Flyet tok av kl 14.00 og de ankom Molde kl 15.00 - 6 timer
forsinket i følge opprinnelig reiseplan.

Klager mener at de i den forbindelse har krav på standard EU-kompensasjon på

250 Euro per billett på grunn av kanselleringen.

SAS har i det vesentlige anført:

Flyet ble kansellert av tekniske årsaker. Problemet oppsto da en vanntank skulle fylles før
avgang fra Molde til Bergen, som SK2311, og deretter retur til Molde som SK2314. Flyet hadde
nattstopp i Molde, og avgangstiden derfra var kl 06.45.

SAS hadde ingen reservefly å sette inn på ruten fra Bergen til Molde for avgangen  kl 08.05.

Det ble oppdaget vannlekkasje i flyskroget ved vannfylling til tank tilknyttet toalett, og dette
skyldtes frost i nivåmåleren tilknyttet en ventil som sitter på denne vanntanken.

Gulvpanelet måtte fjernes og vannet måtte tørke opp før flyet kunne settes inn i trafikk igjen.
Flere avganger ble kansellert som en følge av dette, også SK2314 som var neste avgang for
flyet.

Et tilsvarende teknisk problem har ikke tidligere vært identifisert på det aktuelle flyet, ei heller
er dette et kjent problem i forbindelse med denne flytypen. SAS vil også understreke at alle
«sjekker» og vedlikeholdsprogram pålagt av luftfartsmyndigheter og flyprodusenter har vært
utført på dette flyet, og det tekniske problemet som plutselig oppstod overhode ikke er et
resultat av manglende vedlikehold.

Med henvisning til ovennevnte informasjon, fastholder SAS at kanselleringen verken hadde
sin årsak i feil/mangel identifisert under planlagt vedlikehold av flyet eller som følge av
manglende vedlikehold. Nevnte kansellering fant sted som følge av en ekstraordinær hendels
- en hendelse SAS ikke kunne ha unngått selv om alle rimelige tiltak hadde vært tatt. Følgelig
er passasjeren ikke berettiget til kompenasjon fra SAS iht. Forordningen (EF) 261/200r i
forbindelse med nevnte kansellering.

Nemnda bemerker:

Klagernes fly fra Bergen til Molde den 13. februar 2009 kl 8.05 ble kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Nemnda har ved den videre vurdering delt seg i et flertall og et mindretall.

Nemndas flertall, lederen og flybransjens representanter legger etter innhentet
uttalelse fra flyteknisk sakkyndig til grunn at innstillingen skyldes en ekstraordinær
teknisk svikt som ikke kunne vært unngått selv om alle rimelige tiltak var truffet. Etter
flertallets vurdering var det i den forliggende situasjon ikke praktisk mulig å unngå
innstillingen.

Klager har følgelig ikke rett til standarderstatning etter EU forordningen.

Nemndas mindretall, forbrukersidens representanter, er uenig med flertallet og
bemerker:

Problemer som følge av minusgrader er noe flyselskap som driver luftfart i Norge stadig må
forholde seg til. Flyselskapene må i slike tilfeller treffe nødvendige tiltak for å unngå at det
oppstår problemer på grunn av frost. Forbrukersidens representanter kan ikke se at selskapet
har godtgjort at alle rimelige tiltak for å unngå denne situasjonen er truffet, og finner på
denne bakgrunn at klager er berettiget kompensasjon i henhold til EU forordning 261/2004
artikkel 7.

På bakgrunn av flertallets vurdering traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Anniken Wallin, Austrian Airlines