Vedtak i Transportklagenemnda - Fly

Sammendrag

Krav om at refusjon av ubenyttet billett omgjøres fra voucher til kontant utbetaling.

Dato
28.09.2022

Saksnummer
2022-00767

Tjenesteytere
SAS

Klager har i det vesentlige anført

Klager skulle reise tur-retur med SAS fra Oslo til Alicante, med utreise den 23. juli og retur
den 17. august 2021. Klager skulle ha med seg sin hund, og reisen ble i sin helhet betalt
med voucher. Billettpris for klager var 2102 kroner, og 1500 kroner for hunden.  

Klager mottok melding to ganger om endring av returreisen, første gang den 5. juli 2021,
og så den 27. juli 2021.

Den siste endringen innebar en reise via Gøteborg og Stockholm den 18. august 2021.
Klagers hund var da ikke blitt registrert, så klager ønsket derfor ikke å reise, og ringte SAS
for å få refusjon. Hun fikk tilsendt en bekreftelse på at reisen for både seg og hunden
ville bli godskrevet en voucher, og at hun ikke kunne få refundert pengene. Klager fikk
ikke noen voucher med nummer og utløpsdato. I januar 2022 ønsket klager å bestille en
ny reise, men manglet tilgang til voucheren.
Det viste seg at beløpet på den ubenyttede reisen ble lagt tilbake på den opprinnelige
voucher, som hadde utløpt 19 dager etter returen fra Alicante, uten at klager ble
informert om dette. Klager hadde heller ikke tilgang til den gamle voucheren.  

Klager krever at refusjon av flybillettene utbetales.

Tjenesteyterne har i det vesentlige anført
SAS har ikke inngitt tilsvar til nemnda.

Til klager har SAS i det vesentlige svart følgende:

Under pandemien ble det utstedt vouchere med gyldighet i ett år som en gest til våre
kunder som ikke kunne, eller ikke ønsket å reise. Klager kansellerte selv sin reise.
Voucheren er ikke refunderbar, og gyldighetstid kan heller ikke forlenges.

Nemnda bemerker

På bakgrunn av sakens opplysninger legger nemnda til grunn at klager hadde bestilt en
reise med SAS mellom Oslo og Alicante den 23. juli 2021 med hjemreise 17. august 2021.
Reisen ble betalt med verdikupong. 

Underveis i ferien, den 27.juli 2021, fikk klager beskjed av SAS om at hjemreisen ble
kansellert, og klager ble tilbudt omruting. Dette passet ikke for klager og klager ba om
refusjon. Nemnda mener at tilbudet hun fikk om omruting ikke var tilstrekkelig til å dekke
hennes behov, da  omrutingstilbudet ikke inkluderte hunden.

Kansellering fra flyselskapets side gir rett til standarderstatning med mindre flyselskapet
godtgjør at innstillingen skyldes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 jf.
artikkel 7. Passasjeren har uansett ikke rett på standarderstatning hvis vedkommende
ble informert om innstillingen mer enn to uker før avreise, jf. artikkel 5 nummer 1
bokstav c første punkt. Da klager i dette tilfellet ble informert mer enn to uker før
avreise, har hun ikke rett på standarderstatning for ruteendringen. Klager har heller ikke
krevd dette.

Nemnda forstår det slik at beløpet klager hadde betalt med verdikupong, ble refundert til
verdikupongen hun hadde brukt.

Refusjon etter forordningens artikkel 8 nummer 1 bokstav a gjelder «hele billettprisen».
I et tilfelle der den reisende har kjøpt billetten med poeng eller andre former for
verdikuponger, har nemnda i saker som FLYKN-2020-3194 og FLYKN-2020-3434 lagt til
grunn at «hele billettprisen» blir refundert dersom refusjonen skjer på samme måte som
den opprinnelige betalingen skjer. Poeng eller verdikuponger brukt på billettkjøp kan
således ikke kreves refundert i penger. 

Utgangspunktet er dermed at SAS har refundert hele billettprisen når de har refundert
beløpet klager betalte med verdikupong tilbake til verdikupongen. Spørsmålet er om SAS
har anledning til å begrense voucherens gyldighetstid ved å refundere til en verdikupong
som utløp 19 dager etter at reisen skulle vært gjennomført. 

Nemnda bemerker at det var SAS som i dette tilfellet kansellerte klagers flyvninger.
Flyselskapet er forpliktet til å gi passasjeren refusjon ved kansellering i henhold til EU-
forordning 261/2004 artikkel 8 nummer 1 bokstav a dersom passasjeren velger refusjon
fremfor omruting.

Å refundere til en verdikupong med så kort gyldighetsperiode at den blir vanskelig å
bruke, er etter nemndas syn ikke tilfredsstillende, når det var SAS om kansellerte reisen
og slik sett var ansvarlig for at klager ikke fikk brukt voucheren som planlagt. Nemnda
viser for øvrig også til konklusjonen i FLYKN-2021-1104. På bakgrunn av dette anbefaler
nemnda at SAS utsteder en ny verdikupong pålydende 3602 kroner med gyldighet på ett
år, slik at klager får muligheten til å bruke denne.

Vedtak

Transportklagenemnda anbefaler at SAS utsteder en ny verdikupong pålydende 3602
kroner med gyldighet på ett år