Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
13.03.2014

Saksnummer
413/13F

Tjenesteyter
Widerøes Flyveselskap AS

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Førde til Oslo den 22. mars 2013 med WF194 kl. 16:38. Klager hadde
separat billett med et annet selskap fra Oslo til Billund kl. 20:00.

WF194 ble kansellert slik at klager mistet sin videreforbindelse. Klager ble booket om via
Bergen til København. Hun måtte selv betale for ombookingen, og for tog fra København til
Kolding.

Klagers bagasje ankom Kolding etter tre dager.

Klager krever refusjon av fly- og togbilletter, samt erstatning for innkjøpt av klær og
toalettartikler.

Widerøe har ikke avgitt uttalelse til nemnda. Til klager har selskapet i det vesentlige
anført:

I henhold til EU-forordning 261/2004 kan passasjerer enten velge å avbryte reisen mot full
refusjon, eller bli ombooket til neste ledige avgang. Klager valgte førstnevnte, og Widerøe har
av den grunn refundert klagers billett Førde-Oslo.

Ulempen ved å bestille separate billetter er at man ved uregelmessigheter mister rettighetene
til å bli ombooket.

Widerøe kan på grunnlag av ovennevnte ikke imøtekomme klagers krav om dekking av videre
reise.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 17. juli 2013 med frist til 11. september
2013 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen til Oslo
ble innstilt grunnet et defekt hjul.

Ved innstilling av en flygning har passasjeren valget mellom refusjon av billettprisen og
omruting snarest mulig til bestemmelsesstedet, jf. EU-forordning 261-2004 artikkel 5 jf.
artikkel 8. Bestemmelsesstedet i kontrakten med Widerøe var Oslo.

Klager valgte refusjon av billetten samt å endre reiserute til Billund. Selv om valget ble truffet
som følge av de inntrådte omstendigheter, må klager selv bære omkostningene forbundet
med dette.

Det er uklart for nemnda hva som skjedde med klagers koffert på den nye reisen. Eventuelt
krav om erstatning for dette må tas opp med Widerøe/SAS som separat sak vedrørende ny
reise.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.