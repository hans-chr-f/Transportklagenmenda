Vedtak i Pakkereisenemnda

Sammendrag

Saken gjelder gyldigheten av merpris ved endring av avreisested.

Dato
14.03.2012

Saksnummer
230/11

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 12

Reisens pris: Kr. 144.815

Saken gjelder:

Saken gjelder gyldigheten av merpris ved endring av avreisested.

Klager hadde bestilt tur for 12 personer - barn og barnebarn - til Kreta.

Da reisen ble bestilt i november var det meningen at 10 skulle reise fra Stavanger og 2 fra
Bergen. Prisen var på bestillingstidspunktet den samme fra de to byene.

Da reisen nærmet seg, ble det klart at de to fra Bergen kunne reise fra Stavanger slik at alle
kunne reise sammen. Den 2. mai omgjorde hun derfor bestillingen - dette var godt innenfor
fristen for endring av reisen mot et administrasjonsgebyr.

Hun fikk da beskjed om at prisen på reise fra Stavanger var blitt dyrere og at hun måtte betale
kr. 1550,- ekstra per person.

Klager er av den oppfatning at slik endring må kunne gjøres mot betaling av
administrasjonsgebyr i henhold til pkt. 5.5 i reisevilkårene. Det er her ikke tale om en
oppgradering, men endring til et annet avreisested hvor prisen i utgangspunktet var lik.

Klager ønsker Klagenemndas vurdering av saken.

Apollo har anført at det alltid vil være slik at man må betale mer om det man bytter
til koster mer enn det man allerede har bestilt. I dette tilfelle var prisen på reisen fra
Stavanger i endringsøyeblikket dyrere enn den opprinnelige reisen fra Bergen.

I og med at det er tale om reiser fra to forskjellige flyplasser er det to forskjellige reiser.
Hadde prisen vært den samme på endringstidspunktet som på bestillingstidspunktet, kunne
endringen vært gjort uten tillegg.

Nemnda bemerker:

Etter pkt. 5.5 i Alminnelige vilkår for pakkereiser kan kunden forandre reisedag, reisemål,
hotell og lignende mot et administrasjonsgebyr som ikke må overstige kr. 300,-. Dette må
forstås slik at dette er et gebyr for å foreta endringen - hvis kunden ønsker en reise som er
dyrere, for eksempel et dyrere hotell, kommer selvfølgelig merprisen i tillegg.

I dette tilfelle hadde prisen på reise fra Stavanger endret seg fra bestillingstidspunktet til
endringstidspunktet. Det kan ikke være tvil om at Apollo hadde anledning til å endre prisen
på reiser fra Stavanger for reiser som ikke var bestilt. De to reisene som var bestilt, var
reiser fra Bergen som klager ønsket endret til en reise fra Stavanger, som var blitt dyrere på
endringstidspunktet.

Klagenemnda vurderer det derfor slik at Apollo hadde adgang til å ta den merprisen
Stavanger-avreise da medførte. Noe annet er om Apollo av i et slikt tilfelle med bestilling av
reise for 12 personer kunne ha utvist et annet skjønn.

Vedtak:

Reklamasjonsnemnda for pakkereiser anser Apollo berettiget til å ta slik merpris som de har
gjort.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Vigdis Fiske, Amisol AS

Hanne Åsell, Star Tour AS.