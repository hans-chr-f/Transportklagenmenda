Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00247

Tjenesteytere
Norwegian

Klager har i det vesentlige anført

Klager og hennes reisefølge reiste med Norwegians flyvning DY1072 fra Oslo lufthavn
(OSL) til Riga (RIX) 15. januar 2018 kl. 11.20. Flyvningen ble forsinket med cirka fem
timer, og klager har fremsatt krav om standardkompensasjon i henhold til EU-forordning
261/2004 på 250 euro pr. person, totalt 1 000 euro for fire passasjerer.

Tjenesteyterne har i det vesentlige anført
Norwegians flyvning DY1072 fra Oslo til Riga 15. januar 2018 ble forsinket med fem timer
og 28 minutter som følge av sent ankommet fly. Dette skyldtes utfordrende værforhold
ved Oslo lufthavn, hvor dårlig sikt og vind skapte flere uregelmessigheter denne dagen. 

Flymaskinen som skulle benyttes ble omdirigert, og som et rimelig tiltak ble det satt inn
ny maskin og personale for å redusere forsinkelsen og unngå kansellering. I tilfeller hvor
det er store værproblemer er det vanskelig å oppdrive billetter med andre selskaper,
da også disse er påvirket av værforholdene. Leie av ekstern kapasitet ble ikke vurdert,
da dette ikke ville gjort forsinkelsen kortere for passasjerene. Til tross for disse rimelige
tiltakene var det ikke mulig å unngå driftsforstyrrelser. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1072 fra Oslo til Riga 15. januar 2018 ble forsinket med fem timer
og 28 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet er det anført at forsinkelsen skyldtes dårlig sikt og vind ved Oslo lufthavn.
Nemnda mener imidlertid at Norwegian ikke har godtgjort at været i forbindelse med
den tidligere flyvningen var dårlig. Det fremgår av "movement log" at 41 minutter av
forsinkelsen skyldtes værforholdene i Oslo. Den resterende del av forsinkelsen er ikke
underbygget med dokumentasjon. 

Nemnda kan derfor ikke se at Norwegian har godtgjort at forsinkelsen skyldtes
ekstraordinære omstendigheter. Klager har derfor rett til standarderstatning på 250 euro
pr. person, totalt 1 000 euro .

Vedtak

Transportklagenemnda - fly anbefaler at Norwegian utbetaler standarderstatning med 1
000 euro til klager og reisefølget.