Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-00066

Tjenesteytere
SAS

Klager har i det vesentlige anført

Klager med reisefølge på tilsammen 11 personer skulle reise fra Stavanger til London
den 3. november 2017 kl 09.05 med SK4629. Reisefølget hadde forhåndsbestilte billetter
til musikalen Mamma Mia samme kveld kl 19.45. 

SK4629 ble kansellert og reisefølget ble booket om via København med ankomst kl
19.30. 

Klager krever standarderstatning 250 euro per person i henhold til EU-forordning
261/2004, samt refusjon av forhåndsbetalte musikal-billetter, kroner 9 375.

Tjenesteyterne har i det vesentlige anført
SK4629 ble kansellert som følge av dårlig vær, tåke, i London. Det vises til fremlagt
dokumentasjon. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

Klager og hans reisefølge ble booket om til neste ledige avgang samme dag. 

Konsertbilletter er ikke dekningsmessige jf. Montrealkonvensjonen artikkel 19.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av tåke og
dårlig sikt. Redegjørelsen er underbygd med logger.

Kanselleringen gir således ikke rett til standarderstatning etter EU-forordningen.
Konsertbilletter er en ekstraordinær kostnad som ligger utenfor det som kan anses
påregnelig, og nemnda finner følgelig ikke å anbefale at flyselskapet dekker dette tapet.

Vedtak

Transportklagenemnda - fly anbefaler ikke at klager gis medhold.