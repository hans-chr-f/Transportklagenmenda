Vedtak i Transportklagenemnda - Fly

Sammendrag

Krav om refusjon av nye flybilletter ved forsinkelse.

Dato
23.11.2018

Saksnummer
2018-01103

Tjenesteytere
Norwegian

Klager har i det vesentlige anført

Klager reiste med Norwegians flyvning DY365 fra Harstad/Narvik (EVE) til Oslo lufthavn
(OSL) 16. oktober 2017 kl. 11.05. Flyvningen ble forsinket med cirka én time og ti
minutter. Forsinkelsen medførte at klager ikke rakk sin planlagte videreforbindelse med
Ryanairs flyvning FR1502 fra Oslo til Vilnius (VNO). Klager måtte kjøpe nye billetter fra
Oslo til Vilnius via Riga, og måtte vente seks timer på flyplassen i Oslo. Klager ankom sin
endelige destinasjon Vilnius cirka syv timer forsinket. 

På bakgrunn av det ovennevnte har klager fremsatt krav om refusjon av sine nye
flybilletter fra Oslo til Vilnius til 142,14 euro.

Tjenesteyterne har i det vesentlige anført
Norwegians flyvning DY365 fra Harstad/Narvik til Oslo 16. oktober 2017 ble forsinket
med én time og tre minutter ved ankomst til Oslo. Forsinkelsen medførte at klager mistet
sin neste flyvning til Vilnius, FR1502 med Ryanair. Klager hadde kjøpt separate billetter. 

Passasjeren hadde en avtale med Norwegian om reise fra Harstad/Narvik til Oslo denne
dagen. Kontraktsforpliktelsene ble gjennomført med en mindre forsinkelse. Det følger av
EU-domstolens avgjørelse i C-402/07 (Sturgeon) at passasjerene har krav på erstatning
dersom de kommer frem til sin endelige destinasjon mer enn tre timer forsinket. Som
følge av at avtalen mellom passasjeren og Norwegian gjaldt transport fra Harstad/Narvik
til Oslo, ble klager ikke forsinket med tre timer eller mer til sin endelige destinasjon. 

Klager hadde en separat kontrakt med Ryanair. Norwegian anbefaler at passasjerene
beregner minst 120 minutter mellom uoffisielle videreforbindelser. I dette tilfellet hadde
passasjeren beregnet 75 minutter mellom flyvningene på Oslo lufthavn, og har følgelig
ikke overholdt selskapets anbefalte tider. Norwegian avviser på dette grunnlag klagers
krav.

Nemnda bemerker

Norwegians flyvning DY365 fra Harstad/Narvik til Oslo 16. oktober 2017 ble forsinket
med én time og tre minutter. Klager mistet sin videreforbindelse med Ryanair til Vilnius,
og måtte kjøpe nye flybilletter til 142,14 euro. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Klager hadde ikke bestilt gjennomgående billett, men hadde kjøpt videre reise med
et annet flyselskap. En slik videreforbindelse medfører at passasjerene må sjekke inn
på nytt, sende eventuell bagasje og gå gjennom sikkerhetskontrollen. Dette fordrer
at passasjeren har planlagt tilstrekkelig tid på flyplassen. I dette tilfellet hadde klager
beregnet 75 minutter mellom de to flyvningene. Norwegian anbefaler sine reisende å
beregne minst 120 minutter ved uoffisielle videreforbindelser. 

Siden klager ikke hadde kjøpt gjennomgående billett, men to separate billetter og
ikke hadde beregnet tilstrekkelig transfertid mellom flyvningene, er Norwegian etter
nemndas syn ikke ansvarlig for klagers tap. Klager har etter nemndas oppfatning heller
ikke krav på standardkompensasjon i henhold til EU-forordning 261/2004, da Oslo var
hans endelige bestemmelsessted siden han ikke hadde kjøpt gjennomgående billett, og
forsinkelsen kun var én time og tre minutter ved ankomst.

Vedtak

Transportklagenemnda - fly anbefaler ikke at klager gis medhold.