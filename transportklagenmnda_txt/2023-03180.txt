Vedtak i Transportklagenemnda
- Kollektivreiser

Sammendrag

Krav om refusjon av 50 prosent av billettprisen som følge
av forsinkelse. Uenighet om lengden på forsinkelsen.

Dato
27.06.2024

Saksnummer
2024-00869

Tjenesteytere
SJ

Klager har i det vesentlige anført

Klager reiste med tog fra Trondheim lufthavn til Mosjøen stasjon den 29. desember
2023. 

Klager anfører at toget var forsinket fra start, og at forsinkelsen økte etter hvert. Klager
anfører at toget skulle ha ankommet Mosjøen stasjon kl. 21:27, og at klokka på infotavlen
om bord i toget viste 22:28 da toget kjørte inn på Mosjøen stasjon. Klager anfører at han
som hentet henne på stasjonen, tok bilde av stasjonsklokka i det toget kjørte inn, og at
den klokka viste 22:28. Klager anfører at passasjerer bør kunne forholde seg til klokke
om bord på tog, på stasjonen og på GMT som sanntid. 

Klager krever refusjon av 50 % av billettprisen.

Tjenesteyterne har i det vesentlige anført
SJ Nord foholder seg til de tidspunkt som kundeservice har fått fra BaneNor sine
systemer og fastholder avslaget. Så retter SJ Nord seg etter
nemdas avgjørelse når den tas.

I svar til klager, har SJ Nord skrevet følgende:
«Vi beklager ulempene forsinkelsen skapte for deg da du reiste med oss fra Trondheim
lufthavn til Mosjøen 29. desember. 

I henhold til transportvilkårene våre, har du rett på 50 % prisavslag på billetten din
dersom toget du reiste med var mer enn 60 minutter forsinket. Loggen viser at toget
ankom 53 minutter forsinket til Mosjøen, og vi kan derfor ikke imøtekomme søknaden
din om refusjon.»

Nemnda bemerker

Klager har fremsatt krav om refusjon av 50 % av billettprisen som følge av at toget
hun reise med fra Trondheim lufthavn til Mosjøen stasjon den 29. desember 2023 ble
forsinket. 

I henhold til SJs transportvilkår § 6 J første punkt kan passasjerer kreve refundert 50
prosent av billettprisen ved forsinkelser på over 60 minutter med SJs tog mellom
Trondheim og Bodø. 

Klager har blant annet anført at toget ankom Mosjøen stasjon 61 minutter forsinket, og
at klokka om bord i toget, på stasjonen og på telefonen viste 22:28 da toget kjørte inn på
Mosjøen stasjon. 

Toget hadde planlagt ankomst Mosjøen kl. 21:27. SJ har i dette tilfellet opplyst og
fremlagt sanntidslogg som viser at klagers tog var 53 minutter forsinket ved ankomst
Mosjøen stasjon, med ankomst kl. 22:20. 

Nemnda finner at sanntidsloggen etterlater tvil om tidsangivelsen. Hvis avviket på
Eiterstraum var 62 minutter, dvs. med avgang kl. 22:17, kan toget umulig ha ankommet
Mosjøen kun tre minutter senere, kl. 22:20, da dette er en tur som ifølge sanntidsloggen
skulle ta 12 minutter. Det er uklart for nemnda hvor feilen evt. ligger, men klagers
anførsel underbygges også av skjermbilde stasjonen som viser ankomsttid etter kl.
22:27. 

Nemnda viser også til sak 2024-0844 som gjelder klage fra annen passasjer på
samme tog. Klager har der påpekt at sanntidsloggen må være feil. Selskapet har ikke
kommentert dette, og nemnda finner da at tvil om togets ankomsttid må komme klager
til gode, og det legges til grunn at toget var over 60 minutter forsinket.

Klager har dermed krav på refusjon for 50% av billettprisen.

Vedtak

Transportklagenemnda anbefaler at klager gis medhold.