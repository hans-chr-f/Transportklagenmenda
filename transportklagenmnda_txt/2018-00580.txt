Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-00580

Tjenesteytere
SAS

Klager har i det vesentlige anført

Klager skulle reise fra Oslo til Trondheim den 12. februar 2018 kl 15.40 med SK362 med
planlagt ankomst kl 16.35. Flyet ble kansellert, og klager ble booket om til neste fly
med avgang kl 17.00. Dette flyet landet ikke før kl 18.40, Klager ankom dermed endelig
bestemmelsessted mer enn to timer forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK362 ble kansellert grunnet manglende mannskap og ATC-restriksjoner som følge av
dårlige værforhold i Oslo, snøvær. SAS viser til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS kontroll, og fordi klager ikke
ankom endelig bestemmelsessted mer enn to timer forsinket. 

Klager ble booket om til neste fly SK364 med avgang kl 17.00. Dette flyet hadde planlagt
ankomst kl 17.55. Som følge av værforholdene denne dagen var det store forsinkelser i
flytrafikken. SK364 tok ikke av før kl 17.57 og landet i Trondheim kl 18.35. Dette medførte
en forsinket ankomst for klager på nøyaktig to timer.

SAS kan av ovennevnte årsak ikke imøtekomme klagers krav.

Det vises for øvrig til SAS' brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at flymaskinen som skulle operere klagerens flygning ble
kansellert grunnet snøvær. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.