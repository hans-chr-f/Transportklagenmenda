Vedtak i Transportklagenemnda
- Kollektivreiser

Sammendrag

Ilagt gebyr for manglene eller ufullstendig billett

Dato
21.11.2016

Saksnummer
2016-00354

Tjenesteytere
Ruter

Klager har i det vesentlige anført

12. august tok klager buss 21 fra Valle til Carl Berners plass. Ved Gladengveien kom det
på tre kontrollører, og klager ble ilagt gebyr for manglende billett. 

Denne ettermiddagen var det regnvær og ved ombordstigning måtte klager «organisere»
våt jakke, paraply og lommebok for å få aktivert billetten sin. Han kjøpte derfor ikke
billett før ankomst Gladengveien. Klager understreker at disputten ikke går på om han
hadde billett på kontrolltidspunktet, men om billetten er kjøpt tidsnok etter påstigning.
Klager er derfor uenig i at billetten er kjøpt for sent, og viser til busslogg han har mottatt
fra Ruter satt opp mot kjøp av billett

Ruter hevder at kontrollen ble foretatt 17.25, men dette forstår klager kun er en manuell
logging av kontrolløren – og påpeker at kontrollen var like etter avgang Gladengveien og
ikke like før Carl Berners plass.  

Klager mener at de forskjellige loggene ikke er synkronisert, og at bussens logg er ca.3
minutter for tidlig i forhold til logg for registrert billett og betaling. Registrering av billett
og betaling stemmer overens med hvor ting skjedde geografisk. 

Klager mener at kjøp av billett, ca. 40 sekunder etter bussavgang, er «så snart som
praktisk mulig» forholdene tatt i betraktning. 
På bakgrunn av dette ber klager om at kontrollgebyret på kr. 950,- blir refundert. 

Tjenesteyterne har i det vesentlige anført
Klager ble stoppet i kontroll på busslinje 21 den 12.august.2016, han kunne ikke fremvise
gyldig billett og ble ilagt et gebyr som ble betalt på stedet. 

Klager skriver selv at han ikke aktiverte billetten sin umiddelbart etter påstigning, men
at dette først ble gjort ved holdeplassen hvor kontrollørene kom på bussen. Således
er gebyret korrekt ilagt. I Ruters Transportvedtekt står det at billett må aktiveres ved
påstigning. Man kan ikke sette seg eller ordne med andre ting før man aktiverer billett.
Ruter er derfor strenge på at billetten må aktiveres som det første man gjør når man
kommer på buss eller trikk. 

I dette tilfellet mener Ruter at billetten ble aktivert for sent, og på bakgrunn av dette ser
Ruter ingen grunn til å tilbakebetale dette gebyret.

Nemnda bemerker

Klager ble påtruffet ved billettkontroll den 12. mai 2016 på buss 21fra Valle til Carl
Berners plass uten gyldig billett og ble ilagt gebyr.  

Det fremgår av Ruters transportvedtekt punkt 5 at den reisende plikter å ha gyldig
billett før ombordstigning eller før man passerer kontrollsoner. Av samme bestemmelse
fremgår at passasjerer som ved kontroll ikke kan fremvise gyldig billett, vil bli ilagt et
gebyr. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager har erkjent at han kjøpte billett via mobilappen etter at han gikk på bussen. Klager
hevder at billetten ble kjøpt ca 40 sekunder etter påstigning, og at dette er ”så snart som
praktisk mulig” forholdene tatt i betraktning. 

Nemnda viser til at kjøp av billetter ved bruk av mobilapp skal gjøres senest ved
påstigning, jf. at displayet på telefonen skal vise ”Bekreftet – påstigning tillatt”. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge. 

Vedtaket er enstemmig.