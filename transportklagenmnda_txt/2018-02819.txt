Vedtak i Transportklagenemnda - Fly

Sammendrag

Krav om standardkompensasjon, samt refusjon av
utgifter til hotellovernatting og taxi ved kansellering.

Dato
28.06.2019

Saksnummer
2018-02819

Tjenesteytere
Norwegian

Klager har i det vesentlige anført

Klager og hennes reisefølge skulle reise med Norwegians flyvning D82833 fra Trondheim
(TRD) til London - Gatwick (LGW) 14. juni 2018 kl. 22.15. De tre passasjerene har forklart
at de møtte frem på flyplassen i god tid. Passasjeren som hadde bestilt reisen hadde
notert seg at hun ikke hadde mottatt tekstmelding om innsjekking, men tenkte ikke mer
over dette. 

Da reisefølget ankom Trondheim lufthavn og skulle sjekke inn på automaten, ble de
overrasket da det fremgikk på skjermen at avgangen var kl. 17.00. Norwegian har anført
at det den 6. februar 2018 ble sendt en e-post til en e-postadresse klager administrerer,
men at hun ikke kan se å ha mottatt denne e-posten. Hun har heller aldri bekreftet nye
avgangstider. Norwegian har også anført at klager mottok tekstmelding 13. februar, noe
hun heller ikke har mottatt. Den siste endringen Norwegian anfører at de har gjort ble
foretatt etter at klager hadde snakket med Norwegian på telefon. Billettene ble da sendt
til annen avtalt e-postadresse. 

Da klager ikke fikk sjekket inn på automaten, forsøkte de å kontakte personalet på
flyplassen, men ingen kunne hjelpe dem. Det var ingen flere avganger til London denne
dagen, og klager kontaktet Norwegian pr. telefon. Klager har anført at kundebehandler
vedkjente seg at det hadde skjedd en glipp. Etter en stund fikk klager endret billettene
til kl. 06.30 neste morgen. To av de reisende bor i Levanger, fem mil fra flyplassen. Det
var ikke forsvarlig for passasjerene å kjøre hjem, og valgte derfor å ta inn på hotell. På
bakgrunn av dette har klagerne fremsatt krav om refusjon av sine hotellutgifter til kroner
5 272. 

Passasjerene ankom London 15. juni, og hadde en planlagt reservasjon til lunsj kl. 11.30.
For rekke dette valgte de å ta taxi. Det var dessverre lang kø inn mot byen, og klagerne
rakk ikke reservasjonen. De måtte også betale for hotellovernattingen de ikke benyttet
seg av natt til 15. juni. De har derfor fremsatt krav om refusjon av utgifter til taxi til 128
britiske pund. 

Som følge av kanselleringen har passasjerene også fremsatt krav om
standardkompensasjon i henhold til EU-forordning 261/2004 på 250 euro pr. person,
totalt 750 euro for tre passasjerer.

Tjenesteyterne har i det vesentlige anført
Den 9. november 2017 bestilte klager en tur/retur-reise fra Trondheim til London -
Gatwick fra 14. til 18. juni 2018. Reisen var bestilt for fire passasjerer. 

Den 6. februar 2018 gjennomførte Norwegian en ruteendring, som innebar en tidligere
avgang fra Trondheim, samt mellomlanding i Oslo samme dag. Klager påstår at de ikke
mottok informasjon om dette. Ruteendringen ble varslet på e-post til e-postadressen
klager oppga ved bestilling. Det vises til fremlagt dokumentasjon. Norwegian har vist
til at klager selv er ansvarlig for å sørge for at riktig kontaktinformasjon er registrert i
bestillingen, for å unngå situasjoner der man ikke får med seg viktige beskjeder som
i dette tilfellet. Det er passasjerene selv som er ansvarlige for å sørge for at korrekt
kontaktinformasjon er registrert i bestillingen. 

På bestillingstidspunktet krysset klager av for at hun hadde lest og forstått Norwegians
vilkår. Det er i denne forbindelse vist til vilkårenes artikkel 11 om ruteendringer. 

Klagers registrerte adresse er en adresse som ligger cirka tre minutter unna Trondheim
lufthavn. Norwegian har anført at klager derfor ikke hadde et reelt behov for å ta inn på
hotell i ventetiden. Norwegian kan heller ikke se at de er ansvarlige for klagers utgifter til
taxi fra Gatwick til London sentrum. Norwegian har på ovennevnte bakgrunn avvist hele
klagers refusjonskrav.

Nemnda bemerker

Nemnda mener at Norwegian har sannsynliggjort at informasjon om ruteendringen
ble sendt til klagers e-postadresse den 6. og den 13. februar 2018, samt sms til klagers
telefonnummer den 13. februar 2018. Det vises til fremlagt dokumentasjon. Det er
klagers ansvar å følge med på informasjon som gis fra flyselskapet.

Nemnda mener at klager i dette tilfellet selv må bære ansvaret for at hun ikke fikk med
seg informasjon om ruteendringen, som ble gitt flere måneder før avreisedagen. Det er
etter nemndas syn ikke grunnlag for ansvar for flyselskapet.

Vedtak

Transportklagenemnda - fly anbefaler ikke at klager gis medhold.