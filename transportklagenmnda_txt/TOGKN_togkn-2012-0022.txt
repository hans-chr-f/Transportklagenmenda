Vedtak i Transportklagenemnda
- Kollektivreiser

Sammendrag

Krav om refusjon av billettprisen på grunn av manglende komfort og service.

Dato
17.10.2012

Saksnummer
22/12 J

Tjenesteyter
NSB

Krav om refusjon av billettprisen på grunn av manglende komfort og service.

Klager har i det vesentlige anført:

Klager reiste den 25. mai med NSB regiontog fra Nationaltheatret til Tønsberg. Det var et
begrenset togsett og ekstremt overfylt da dette var starten på pinsen. Det var veldig varmt
og klager og hans to barn på 3 og 6 år sto som sild i tønne utenfor toalettet. Det var ingen
konduktører som kom frem og som kunne gi noe informasjon utover at det var satt opp et
mindre tog fordi det var mindre folk på jobb i pinsen.

Hadde klager fått informasjon om at han måtte påregne ståplass med svært dårlig komfort, så
hadde han håndtert denne reisen på annet vis. Han følger jevnlig med på nettsidene til NSB
og slik informasjon kunne vært lagt ut der.

Klager tilbakeviser muligheten for å kjøpe Komfort-billetter på automatene på dager som
dette. Man vet aldri hvor på perrongen Komfort-vognene kommer. Det er forskjellig fra gang
til gang og er aldri informert om. Med to små barn rekker man ikke å løpe og finne Komfort-
vognen. Inni toget var det så fullpakket at det var umulig å bevege seg i retning av denne
vognen og ofte er det uansett utsolgt. Klager har tatt toget tre ganger pr. uke de siste syv
årene så dette vet han en del om.

Klager krever full refusjon av billettene på grunn av mangel på informasjon og service og har
sendt billettene til NSB.

NSB har i det vesentlige anført:

En presset materiellsituasjon har gjort at en del avganger i pinsen ble kjørt med noe redusert
kapasitet. Selv om NSB setter inn det som er av tilgjengelig materiell i rushtiden og på store
utfartsdager som f.eks. i pinsen, så er det ikke mulig for NSB å garantere sitteplass til alle
passasjerer. På toget som klager reiste med var det mulig å enten bestille billett med «ingen
bestemt plass» eller «NSB Komfort» og dermed være sikret sitteplass. Klager hadde kjøpt
billetter med «ingen bestemt plass». Det at klager ikke fikk sitteplass er etter NSBs syn i det
aktuelle tilfellet ikke å anse som en mangel ved reisen.

Toget fra Hamar til Larvik var den aktuelle dagen 12 minutter forsinket til klagers
bestemmelsesstasjon Tønsberg. Vilkårene for å kunne kreve erstattet deler av billettprisen
foreligger derfor ikke. Det foreligger etter NSBs syn heller ikke grunnlag for å kunne kreve
erstatning etter passasjerrettighetsforskriften.

Nemnda bemerker:

I henhold til NSBs transportvilkår § 8 vil det foreligge en mangel dersom reisen ikke svarer til
hva passasjeren ut fra reisens pris, reisevilkår og reiseinformasjon hadde grunn til å forvente.
Passasjeren som mener at det foreligger en mangel, plikter så vidt mulig å informere NSBs
personale om dette uten ugrunnet opphold. Dersom mangelen ikke blir utbedret under reisen
kan passasjeren kreve et forholdsmessig prisavslag.

Klager hadde kjøpt billetter uten setereservasjon og hadde således ikke krav på sitteplass
under reisen. Tidspunktet for reisen var fredag ettermiddag i forbindelse med pinsehelgen
og klager måtte til en viss grad være forberedt på at det kunne bli fullt på toget både som
følge av rushtid og pinseutfart. Nemnda kan ikke se at det at klager ikke fikk sitteplass utgjør
en mangel i forhold til den type billetter klager hadde kjøpt. Toget var imidlertid så fullt at
passasjerene ble stående svært tett. På den aktuelle avgangen ble det kjørt med et begrenset
vognsett. Det var varmt vær og derfor høy temperatur inne i toget. Passasjerene fikk ikke
noen informasjon utover at det var satt opp et mindre tog. Nemnda legger til grunn at klager
ikke tok kontakt med en konduktør for å påpeke at det var for varmt inne i toget. Det kan
synes som om det heller ikke var mulig å få kontakt med konduktøren fordi toget var så fullt.

Nemnda er imidlertid av den oppfatning at et fullt tog på en dag og tidspunkt som i denne
saken og høy temperatur inne i toget som følge av varmt vær, ikke ligger utenfor det som
passasjerene må regne med. Følgelig forelå det ikke mangler ved reisen som berettiger til
prisavslag eller refusjon av reisens pris.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig