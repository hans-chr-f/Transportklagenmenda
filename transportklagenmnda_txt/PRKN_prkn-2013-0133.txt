Vedtak i Pakkereisenemnda

Sammendrag

Saken gjelder hotellstandard, Rhodos.

Dato
..

Saksnummer
133/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Hellas, Rhodos

Antall reisende: 6

Reisens pris: 33.650 nok.

Tidsrom: 160613- 230613

Saken gjelder:

Saken gjelder hotellstandard, Rhodos.

Klagers reisefølge besto av 6 personer fordelt på 2 rom.

For rom 1 anføres at stikkontakt var uten deksel og en stikkontakt hang ut fra veggen, det var
råte på badet og ikke dusjforheng, noe som ble ordnet dagen etter ankomst. Videre anføres
det at rommet var trangt og det var ikke redd opp ved ankomst. A/C som de hadde betalt for,
var ustabil. For rom 2 anføres at det var trangt og at badet var urent.

De tok kontakt med Ving ved ankomst for å få utbedret manglene, eventuelt få nye rom eller
annet hotell. Vedkommende de snakket med, skulle ta kontakt neste dag, men de måtte selv
purre. De fikk da dusjforheng til begge rom og fikk sengetøy med beskjed om å skifte selv. De
mener at de har betalt dyrt for dårlig standard med alvorlige mangler.

Ving har vist til at hotellet er presentert som et mellomklassehotell bygget i 1971 og
renovert i 1992. Slitasje må derfor påregnes. Dobbeltrom er beregnet for to personer,
og hvis en velger å bo tre på et slikt rom, blir det mindre plass. Det gis derfor rabatt for
ekstrasenger. Fordi rommene ikke var i tilfredsstillende stand ved ankomst, har Ving
tilbakebetalt kr.1.000,- per par.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. Opplysninger i kataloger og på nettet er en del av avtalen. På generell basis vil
nemnda bemerke at når det er opplyst at hotellet sist ble renovert i 1992, må gjester forvente
at det er en del nedslitt.

Det er imidlertid en selvfølge at rom og bad er rengjort ved ankomst og at senger er oppredd
med nytt sengetøy. Når det ikke er gjort, foreligger det mangler ved reisen i pakkereiselovens
forstand. Det er ellers anført at rommene var små og trange for tre personer. Etter nemndas
syn må det forventes at det blir trangt når det velges dobbeltrom til tre personer. Dette utgjør
derfor ingen mangel.

Stikkontaktenes forfatning utgjorde etter beskrivelsen en mangel.

Vings guide ble vist rundt på rommet.

Etter en helhetsvurdering finner nemnda at et samlet prisavslag på kr.5.000,- er en passende
kompensasjon.

Vedtak:

Reklamasjonsnemnda for pakkereiser anbefaler at det gis ytterlige kr 3.000,- i prisavslag.

Vedtaket var enstemmig.