Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.04.2016

Saksnummer
0779/15F

Tjenesteyter
Swiss Int Air Lines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Firenze via Zürich den 29. desember 2014 kl. 09:45 med LX1211.
Avgangen ble forsinket slik at klager mistet sin videreforbindelse. Klager ble booket om via
Roma og ankom bestemmelsesstedet nesten åtte timer forsinket.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Swiss Int. Air Lines har i det vesentlige anført:

LX1211 ble forsinket 40 minutter grunnet værforhold på tidligere avgang, LX1210 fra Zürich til
Oslo. Klager mistet sin videreforbindelse og ble booket om til neste ledige fly via Roma.

LX1211 var forsinket under to timer. Hendelsen er ikke kompensasjonsberettiget i henhold til
EU-forordning 261/2004 da årsaken var ekstraordinær og utenfor Swiss Int. Air Lines kontroll.

Swiss Int. Air Lines kan ikke imøtekomme klagers krav.

Det vises for øvrig til Swiss Int. Air Lines brev.

Nemnda bemerker:

Klager hadde en gjennomgående reise fra Oslo til Firenze via Zürich. Klagers flygning fra Oslo
ble forsinket slik at klager ikke rakk videreforbindelsen fra Zürich. Klager ankom Firenze mer
enn tre timer etter det planlagte ankomsttidspunktet.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
forsinkelser mv. kan være en slik ekstraordinær omstendighet som medfører at den reisende
ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
de-icing. Nemnda viser til fremlagt flight reporter og rotasjonsrapport som underbygger Swiss
Int. Airlines forklaring.

Nemnda har ved vurderingen av saken delt seg i et flertall og et mindretall. Flertallet,
lederen og flyselskapenes representanter, er etter en samlet vurdering av den
oppfatning at de-icing i utgangspunktet er å anse som en ekstraordinær omstendighet
i forordningens forstand. De-icing er en følge av værforholdene, og selv om de-
icing ikke er uvanlig, er behovet for de-icing i likhet med andre følger av værforhold
uforutsigbart. Det er også uforutsigbart hvor lang tid en eventuell de-icing vil ta.
Dersom man skulle ta hensyn til mulig deicing ved enhver avgang i Europa midtvinters,
ville det fått svært store følger for rutetilbudet. Etter flertallets vurdering vil et slikt
tiltak være uforholdsmessig. Flertallet finner det således godtgjort at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og flertallet finner ikke å kunne anbefale at klager gis
medhold.

Mindretallet, forbrukernes representanter, er av en annen oppfatning. Forsinkelsen
skyldes sen avgang (26minutter) på flighten før grunnet de-icing. Mindretallet kan
ikke se at vilkåret «ekstraordinære omstendigheter» er oppfylt ved at et fly må de-
ices / avises forut for flyvning fra Europa midtvinters. Etter mindretallets oppfatning
er avising ikke bare påregnelig i Europa vintermånedene, det er også hensiktsmessig
både for selskap og passasjerer at det settes av tid til dette i planlagt flyvning.
Dokumentasjon fra Swiss air viser at tiden forut for avising er stipulert og tilgjengelig
for selskapet. Mindretallet mener klagerne har rett på standarserstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.