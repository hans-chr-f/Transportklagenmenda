Vedtak i Transportklagenemnda - Fly

Sammendrag

Krav om standarderstatning grunnet forsinkelse. Spørsmål om omruting snarest mulig

Dato
13.06.2024

Saksnummer
2023-01168

Tjenesteytere
Norwegian Air Shuttle

Klager har i det vesentlige anført

Klager skulle reise med DY628 fra Oslo til Bergen med avreise 23. februar 2023, men
flyvningen ble forsinket og klager krever standarderstatning. 

Den opprinnelige ankomsttiden til Flesland var kl. 19.20. På grunn av snøvær på Flesland
ble flyet omdirigert til Sola, og er ifølge klager utvilsomt "ekstraordinære omstendigheter
som ikke kunne vært unngått selv om alle rimelige tiltak var truffet." Klager anfører
at dersom Norwegian på dette tidspunktet hadde truffet "alle rimelige tiltak", ville
passasjerene vært på Flesland rundt kl. 22.30. 

I stedet ble alle passasjerene sendt med buss, og klager antar at de fleste passasjerene
var fremme på Flesland rundt kl. 03.30. Klager og hans medreisende på den aktuelle
bussen, opplevde at Norwegians underleverandører ikke stilte opp med en buss som
virket hele veien til Bergen. Klager tilbrakte tre timer i Bømlafjordtunnelen, som medførte
at klager og reisefølget ikke ankom Flesland før kl. 06.40.

Klager anfører at faktisk ankomsttid på Flesland sammenlignet med tidspunktet kl. 22.30,
som er tidspunktet Norwegian kunne ha forholdt seg til dersom "alle rimelig tiltak var
truffet", utløser et ansvar hos flyselskapet. Klager påklager derfor Norwegians avslag på
krav om kompensasjon for forsinkelse i henhold til EU-forordning 261/2004.

Tjenesteyterne har i det vesentlige anført
Norwegian viser til klage vedrørende flyvning DY628 fra Oslo til Bergen med avreise 23.
februar 2024 med booking referanse NBUDJS. 

Klager har fremsatt krav om standarderstatning i henhold til EU-forordning 261/2004. 

Den aktuelle flyvningen måtte returnere til Stavanger som følge av værforhold ved
Bergen flyplass. Norwegian viser her til vedlagt rapport som inkluderer Movement Log,
Irregularity e-poster fra OCC avdeling og andre dokumenter med informasjon om vær. 

I henhold til C-402/07 (Sturgeon) vil en forsinkelse på tre timer kunne gi grunnlag for
standarderstatning etter EU-forordning 261/2004 artikkel 7. Unntaket er i EU-forordning
261/2004 artikkel 5 (3) for ekstraordinære omstendigheter som ikke kunne ha vært
unngått selv om alle rimelige tiltak ble truffet. Dårlige værforhold, som i denne saken,
faller utenfor flyselskapets kontroll. I dette tilfellet var det ikke mulig for selskapet å
iverksette andre rimelige tiltak, slik som å kjøpe billetter med andre flyselskap eller
sørge for omruting av passasjerene med annen flyvning, da værforholdene berørte alle
flyvninger. 

Basert på ovennevnte kan Norwegian Air Shuttle ikke imøtekomme krav om
standarderstatning i denne saken.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 og 7.

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Norwegian har anført at kanselleringen skyldtes været på Flesland denne dagen.
Nemnda finner det godtgjort at værforholdene i saken kvalifiseres som en ekstraordinær
omstendighet i forordningens forstand. Norwegian har i tilstrekkelig grad dokumentert
dette med diverse logger og værrapporter.

Det neste spørsmålet for nemnda er om Norwegian har godtgjort at de
iverksatte rimelige tiltak for å unngå eller minimere følgene av de ekstraordinære
omstendighetene, jf. EU-domstolens avgjørelser i sakene C-501/17 avsnitt 19 og C-74/19
avsnitt 61.

Klager hevder at Norwegian hadde mulighet til å tilby tidligere omruting enn alternativet
med buss, som ble satt opp med avreise kl. 22.30.

Flertallet - bransjerepresentanten og nemndas leder - viser til de opplysningene som
fremlagt om stengningen av Flesland og hvordan dette påvirket flytrafikken dit, herunder
flystatistikk fra Flesland og nyhet fra NRK om stengningen, at beslutningen om å frakte
passasjerene med buss fra Sola til Flesland var forsvarlig og et rimelig tiltak for begrense
følgene av de ekstraordinære omstendighetene. Etter flertallets syn har klager derfor
ikke krav på standarderstatning.

Mindretallet - forbrukerrepresentanten - viser til at det i flg nyheten på NRK var forventet
at Flesland ville åpne kl. 21:15. Det ville derfor ha vært rimelig å avvente dette, før det
ble tatt beslutning om å frakte passasjerene med buss. Norwegian har overfor nemnda
kommentert at det ikke var mulig å omrute klager til annen flyvning samme kveld, da det
var tale om værforhold som berørte alle flyvninger, uten at dette er videre dokumentert
av flyselskapet, og det var fly som faktisk landet på Flesland senere på kvelden. Bussen
gikk fra Sola kl. 21:30, og det fremstår ut ifra dokumentasjonen som Flesland da hadde
åpnet. Mindretallet finner det derfor ikke godtgjort at Norwegian har iverksatt rimelige
tiltak for å minimere følgene av de ekstraordinære omstendighetene.

Vedtaket er truffet med dissens slik det fremgår over.

Vedtak

Transportklagenemnda anbefaler ikke at klagen tas til følge.