Vedtak i Pakkereisenemnda

Sammendrag

Krav om prisavslag grunnet hotellstandard
og tilleggspakke som ikke var som forventet.

Dato
20.09.2017

Saksnummer
2017-01061

Tjenesteytere
TSS Travel Service Scandinavia

Klager har i det vesentlige anført

Klager bestilte rundreise for to personer, "Kypros - Antikk høykultur, hellige apostler &
verdensberømte korsriddere". med innkvartering på 4 og 5 stjerners hoteller i perioden
29.01.2017 - 05.02.2017. Totalpris 
kr. 3.580.

Bussene var dårlige med seter som hverken kunne stilles opp eller ned. De var ikke
moderne eller behagelige og klimaanlegget ble sjelden brukt.

Reiselederne var forholdsvis dårlige i engelsk og forstod ikke hva klager sa. De fikk
dårlig med informasjon underveis. De som ikke kjøpte tilleggspakkene med måltider
og utflukter ble "hengt ut". Klager anfører at guiden kun var pengeinnkrever og ellers
usynlig.

Klager kjøpte basispakken "Nytelse" som skulle bestå av rikholdig buffé med
internasjonale spesialiteter hver kveld under hele turen, men den første dagen fikk
de ikke middag, kun suppe med plastpakket brød. Allerede første dagen klaget de på
middagspakken og ba om å få slettet denne. 

TSS forespeilet 4 og 5 stjerners hotell og internasjonale retter i middagspakken. Klager
fikk verken internasjonale eller tyrkiske retter. Måltidet ble servert i en spisesal/innplastet
terrasse med tørkemaskiner som stod på fullt. Klager anfører at hotellet kanskje var 3½
stjerner om sommeren, men holdt ikke tyrkiske sikkerhetskrav.

I det opprinnelige tilbudet fra TSS sto det at en kunne kjøpe tilleggspakker, ikke noe
om at de ikke sto for dette. Derimot gikk reiselederen på turen hardt ut med «STOR»
pakke, ikke noe om at det var to tilleggspakker, mobbet de som ikke kjøpte dette og ville
ikke høre tale om bare middag. Først da han forstod at noen ikke ønsket noen av de to
pakkene, tok han imot bestilling av middagspakken til kr. 1.250 pr. person.

Klager anfører at hun sendte en e-post til TSS allerede første kvelden på Ada Beach
hotel, uten å få svar før hun kom hjem. I mailene mellom TSS og klager kom TSS med en
uttalelse om at dersom klager hadde gitt beskjed med en gang, kunne dette vært ordnet.
Klager ga beskjed både til guiden og TSS første dag på Ada Beach Hotel.

Kyprosturen var ikke tilnærmet det som ble lovet. Etter klagers syn har hun ikke mottatt
noe tilbud om ny gratis reise til Kypros fra TSS. Imidlertid fikk klager tilbud om reise mot
betaling lik mange andre av TSS sine kunder. 

Klager krever kr 1.250 per person i prisavslag, totalt kr. 2.500.

Det vises for øvrig til korrespondanse fra klager.

Tjenesteyterne har i det vesentlige anført
I reiseinformasjon fra TSS fremgår det at rundreisen på Kypros gjennomføres i moderne
busser med klimaanlegg. Standarden på alle bussene som benyttes på pakkereisen er
underlagt regler fastlagt av turistdepartementet på Kypros samt øvrige gjeldende lover
og regler som gjelder for slike kjøretøy. Overholdelse av de gjeldende reguleringer på
bussene kontrolleres årlig av TSS´ samarbeidspartner. I tillegg kontrolleres bussene
regelmessig av TSS´ kvalitetsmanagement. Alle busser som benyttes til TSS´ pakkereiser
er derfor moderne og i tråd med det reisende med rimelighet må kunne forvente basert
på markeds- og informasjonsmateriale. Alle ytre og indre funksjoner på bussene skal
fungere tilfredsstillende. Lokale reguleringer stiller også krav til at det tekniske anlegget
på bussen skal fungere ordentlig og trygt.

De forhold klager har påberopt i forbindelse med bussene inngår ikke i avtalegrunnlaget
mellom partene. TSS mener klagen mangler konkrete holdepunkter som kan tale for
at bussene ikke var i samsvar med de ovennevnte krav. De forhold klager påberoper
vedrørende bussenes standard, gjelder utelukkende forventninger klager har hatt, som
ikke er skapt av TSS. Forholdene fremgår heller ikke av avtalegrunnlaget. Bussene som
ble brukt under pakkereisen var moderne, og
hadde tekniske funksjoner i tråd med gjeldende reguleringer og krav. TSS fastholder
at de påberopte forhold knyttet til bussene ikke utgjør en mangel i henhold til
pakkereiseloven 5 6-1.

Klager har fremholdt forhold tilknyttet standarden på Ada Beach Hotel, herunder at
hotellet var skittent, flere rom skal angivelig ha vært angrepet av ulik type sopp, samt
manglende bruksanvisninger for aircondition og manglende belysning i gangen. Av
markeds- og informasjonsmaterialet fremgår det at hotellene som TSS benytter som
en del av tilbudet, er 4- og 5- stjerners hoteller etter landets egen kategori. Materialet
spesifiserer ikke nærmere standard eller øvrige forhold ved hotellet.

Detaljert standard for hvert enkelt rom eller hotellet for øvrig er verken bestilt, betalt
eller blitt gitt noe løfte om av TSS. Selv om hotellet oppgir å være et 3,5 stjerners hotell
på ulike bookingsider, er det Nord Kypros´ kategori av hotellstjerner som er den avtalte
standard mellom partene, slik det fremgår av markeds- og informasjonsmaterialet.
I henhold til denne kategorien har selskapet 4 stjerner. Hotellet har for øvrig blitt
bedt om å sende dokumentasjon på antall stjerner i henhold til den lokale kategori av
hotellstjerner i forbindelse med klagen. I ettertid har hotellet opplyst at det per i dag kun
har 3 stjerner. Hotellet venter på utfall av vurdering for opprykk til 4 stjerner, men denne
vurderingen er per i dag ikke ferdigstilt. 

TSS beklager at informasjonen på dette punktet har fremstått som villedende og tilbyr en
kompensasjon på kr. 895, som utgjør et 25 % av turens totalpris.

Renhold av hotellet er i utgangspunktet utenfor TSS sin kontroll, da dette planlegges
og gjennomføres av hotellet. Tilsvarende gjelder også tilgang til bruksanvisninger for
aircondition og manglende belysning i gangen. Slike forhold er for øvrig også noe som
klager må kunne regne med kan oppstå fra tid til annen i forbindelse med hotellopphold
i utlandet.

TSS anfører at beskrivelsen av hotellets standard i markeds- og informasjonsmateriale
ikke er feilaktig, og hotellets standard utgjør derfor ikke en mangel. Klager fikk tildelt et
alminnelig standard rom med dobbeltseng/to enkeltsenger, fransk balkong, minibar,TV,
air condition og et bad, i tråd med det klager hadde bestilt.

Klager mener buffetserveringen ved hotellet Ada Beach Hotell, der klager tilbrakte de
siste fire dagene av pakkereisen, var "veldig dårlig". Betjeningen hadde angivelig vært
sur og kjeftende og det ble ikke fylt opp på fat selv om halve spisetiden gjenstod. Klager
bestilte tilleggspakken "Nytelse" til kr. 1.250 per person.

Pakkereisenemnda har i en tidligere sak konkludert med at TSS ikke hefter for
tilleggspakkene, med mindre det gjelder en ytelse arrangøren selv står for. 

Tilleggspakken "Nytelse" er et tilbud fra den stedlige agenten. Det er tale om frivillige
ekstraytelser, som ikke er en del av TSS sitt tilbud og som heller ikke er inkludert i
pakkereisens pris. TSS er derfor ikke ansvarlig for innholdet i pakken, hvordan pakken
blir presentert av stedlig agent, eller hvordan betalingen i tilleggspakkene gjennomføres.
Det er for øvrig den aktuelle stedlige agent som mottar slik betaling, ikke TSS. 

Klager har også blitt gjort uttrykkelig oppmerksom på at tilbud kunden måtte benytte seg
av under oppholdet, og som ikke er beskrevet som en del av pakkereisen eller for øvrig
omfattet av reisens pris, ikke er en del av pakkereisen, jf. de alminnelige reisevilkår pkt.
2 siste avsnitt. TSS har også tydelig beskrevet pakkene som frivillige i reisedokumentene
tilsendt klager. Tilleggsytelsene markedsføres som en mulighet som kan bestilles særskilt
på reisemålet. 

TSS' markedsføringsmateriale angir tydelig hva som er inkludert i pakkereisens pris
og hva som ikke er inkludert. Det påpekes at reisens pris kun inkluderer det som er
angitt som "inkludert i prisen". Dette bekreftes av de alminnelige reisevilkår pkt. 3.1.
Pakkereisens pris inkluderer ikke tilleggspakkene og øvrige aktiviteter som bestilles
særskilt på reisemålet. Klager bestemte seg derfor på frivillig grunnlag å benytte seg av
tilleggspakken "Nytelse" som verken inngår i avtalen mellom partene eller reisens pris.

Tilleggspakken er derfor ikke noe som omfattes av pakkereisen, og som for øvrig kan
anses for å være TSS sitt ansvar. Klager skulle ha tatt dette opp direkte med den stedlige
agenten for å få en eventuell erstatning på stedet, jf. sak 75/16P av 11. november 2016.

Klager har fremholdt at reiseledelsen var dårlig, særlig i forbindelse med salg av
tilleggspakkene. Guiden var ifølge klager pågående i tillegg til at vedkommendes
engelskkunnskaper ikke svarte til forventningene. For at de fremholdte forhold skal
kunne utgjøre en mangel, må de innebære at pakkereisen avviker fra det som er
avtalt eller forutsatt i avtalen mellom partene, jf. pakkereiseloven 5 6-1. I henhold til
oversendt markeds- og informasjonsmateriale fra TSS, fremgår det at guiden skal være
engelsktalende. Nærmere detaljer vedrørende vedkommendes kommunikasjonsevner
eller fremgangsmåte i forbindelse med salg av tilleggspakkene fremgår ikke av
avtalegrunnlaget. 

Når det gjelder salg av tilleggspakkene, er dette et tilbud fra den stedlige agenten. TSS
hefter ikke for slike tilleggspakker. Dette er en frivillig tilleggsytelse, og TSS er derfor
ikke ansvarlig for innholdet i pakken, hvordan pakken blir presentert av stedlig agent
samt hvordan betalingen av pakkene gjennomføres. Dette er også klager blitt gjort
oppmerksom på. Forhold Klagerne er misfornøyd med vedrørende presentasjonen av
tilleggspakkene måtte klager selv ha tatt dette opp med den stedlige agenten.

Klager fremholder at den ene utflukten som inngår i reiseprogrammet til Bellapais ble
avlyst som følge av forsinkelser ved et smykkeutsalg i forkant av utflukten. Det fremgår
av reiseinformasjonen over pakkereisen at utflukten den femte dagen går til Bellapais.
Utflukten inngår dermed i avtalegrunnlaget mellom partene. Det stemmer ikke at
utflukten til Bellapais ble avlyst. Den ble utsatt til neste dag som følge av forsinkelser
som oppstod ved besøket av smykkeutsalget på veien til Bellapais.

Det fremgår av markeds- og informasjonsmateriale at rekkefølgen på reiseprogrammet
og utfluktene kan finne sted i ulik rekkefølge enn slik de fremgår av reiseruten
grunnet organisatoriske årsaker. TSS har dermed tatt forbehold om at rekkefølgen på
utflukter kan variere. Endringer i reiseruten grunnet forsinkelser som følge av besøk til
smykkeutsalg er noe klager må regne med kan oppstå fra tid til annen i forbindelse med
gjennomføringen av reiseruten. TSS har tatt forbehold om slike endringer i programmet i
markeds- og informasjonsmateriale. 

Klager har fått tilbud om en ny tur til Kypros, dekket av TSS. Klager valgte imidlertid ikke
å benytte seg av dette. En ny tur ville ha kostet mer enn det klager krever refundert.
TSS fastholder at klager ikke er berettiget refusjon, da det ikke hefter mangler ved
pakkereisen, jf. pakkereiseloven 5 6-1.

Det vises for øvrig til korrespondanse fra TSS Travel Service Scandinavia.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Klageren har klaget over standarden på bussene som ble stilt til disposisjon.  Setene
lot seg ikke innstille og aircondition-anlegget var lite i bruk. Disse forholdene kan etter
nemndas syn neppe anses som mangler.  Bussenes tekniske tilstand forøvrig er såvidt
nemnda forstår ikke påklaget.

Når det gjelder hotelldelen av oppholdet, er det klaget over at hotellet ikke hadde det
antall stjerner som var forespeilet.  Arrangøren har i ettertid innrømmet at det er en
riktig observasjon, og har tilbudt et prisavslag på kr. 895, hvilket utgjør 25% av reisens
pris.  Nemnda tar dette til etterretning.  

Det er videre klaget over renhold, manglende bruksanvisning til aircondition og
manglende belysning i gangen. Disse klagepunktene anser arrangøren er spørsmål
mellom klageren og hotellet og ikke noe som arrangøren er ansvarlig for.  Det er ikke
korrekt.  

Det er arrangøren som er klagerens kontraktsmotpart og ikke hotellet. Det gis normalt
prisavslag i klagesaker der renholdet ikke er slik man kan forvente. I denne saken er det
vanskelig for nemnda å ta standpunkt til hvor grove manglene ved renhold og belysning
var, ettersom det ikke er fremlagt bilder eller gitt en nærmere beskrivelse. Forholdet er
ikke nærmere kommentert av arrangøren.  Nemnda anbefaler etter en samlet vurdering
at klageren gis et prisavslag på kr. 500 for disse manglene.

Det er videre klaget over tilleggspakkene, både måten disse ble presentert på av den
stedlige guiden og innholdet i dem.  Tilleggspakkene gjaldt matservering og utflukter. 

Nemnda har i et tidligere vedtak, Sak 75/16P, lagt til grunn at tilleggspakkene som selges
av samarbeidende, lokale turoperatører ikke utgjør en del av pakkereisen, selv om de
markedsføres i salgsprospektet.  

I det ovennevnte vedtaket fant nemnda under noen tvil at det veiledende ved
vurderingen måtte bli om kunden hadde betalt for vedkommende ytelse direkte til
arrangøren. At ytelsen ble markedsført som en mulighet som kunne bestilles særskilt
på reisemålet, innebar dermed etter nemndas daværende syn at arrangøren ikke heftet
for eventuelle mangler. Dette har arrangøren også gjort oppmerksom på i de vedlagte
reisevilkår. 

Herværende sak gjelder samme type pakkereise med lokalt solgte tilleggspakker. 

Etter å ha behandlet flere klagesaker over samme type pakkereiser med samme
arrangør, er nemnda svært betenkt over den måten disse reisene blir markedsført og
solgt på.  

Pakkereisene er i utgangspunktet svært prisgunstige, men innebærer tildels omfattende
utgifter på reisemålet, blant annet til nødvendige måltider.  Klageren i denne saken kom
etter nemndas syn mer eller mindre i en tvangssituasjon i forhold til å kjøpe pakkene,
ettersom man neppe kan velge å spise andre steder enn på hotellene.  I beskrivelsen er
det nevnt at hotellene ligger ”idyllisk til utenfor allfarvei på Kypros”.

Når det gjelder de guidede turene, er pakkereisen markedsført som en rundreise.  Da
må man etter nemndas syn nødvendigvis delta på bussturene.  Når disse etter klagerens
beskrivelse ser ut til å ha prioritert salgssteder for smykker etc. og ikke de kulturelle
høydepunktene, har klageren etter nemndas syn ikke fått det som ble forespeilet i
turomtalen. Salgsmetodene var etter beskrivelsen aggressive.

Etter nemndas vurdering er det tvilsomt om markedsføringen av disse pakketurene
ligger innenfor de kravene markedsføringsloven stiller til markedsføring og
handelspraksis overfor forbrukere, jfr. markedsføringsloven §§ 6, 7, 8 og 9. 

Nemnda formidler derfor en kopi av vedtaket til Forbrukerombudet.  Det vises til
markedsføringsloven § 33 om opplysningsplikt.

Nemnda anbefaler at klageren gis et prisavslag på kr. 1.395.

Vedtak

Pakkereisenemnda anbefaler at det gis et prisavslag på kr. 1.395.