Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
08.04.2013

Saksnummer
719/12F

Tjenesteyter
SAS

Krav om erstatning for ødelagt barnevogn.

Klager har i det vesentlige anført:

Klager reiste fra Oslo til Tromsø den 18. november 2012 med SK4438.

Da klager kom hjem oppdaget hun at understellet på barnevognen var ødelagt. Klager ringte
SAS og fikk beskjed om å rapportere skaden på internett, noe klager gjorde seks dager etter
hjemkomst.

Klager dro til Tromsø Lufthavn 26. november, men de kunne ikke hjelpe klager da hun allerede
hadde vært i kontakt med SAS per telefon. Klager kan derfor ikke fremlegge skaderapport.
Klagers vogn var pakket i Prampack.

Klager krever erstatning for ødelagt barnevogn, kroner 3 795.

SAS har ikke avgitt uttalelse til nemnda. Til klager har selskapet i det vesentlige anført:

Skader på bagasje må rapporteres før man forlater flyplassen. Denne rapporten er grunnlaget
for at SAS skal kunne vurdere erstatning.

Når skade blir rapportert først 6 dager etter å ha forlatt flyplassen, er det umulig å fastslå om
bagasjen har vært i SAS varetekt.

SAS anbefaler at klager kontakter sitt forsikringsselskap.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt SAS ved nemndas e-post av 14. desember 2012 med frist til 25. januar 2013
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.

Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

SAS har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

SAS er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet barnevognen uten å klage. Det følger av ovennevnte
bestemmelse at barnevognen da formodes å være utlevert i god stand. Nemnda finner på
bakgrunn av de foreliggende opplysninger ikke godtgjort at så ikke var tilfelle.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Bekkan Hansen, Norwegian Air Shuttle ASA

Anders Vattekar, Air France KLM