Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
17.03.2021

Saksnummer
2021-00130

Tjenesteytere
Kenor Safaris Ltd, NUF

Klager har i det vesentlige anført

Klagen gjelder en pakkereise for 4 personer med fly tur/retur Nairobi, Kenya, med safari
og overnatting i perioden 08.07.2020 - 22.07.2020. Totalpris 159 356 kroner. Klager har
innbetalt depositum på 2 500 kroner per person, totalt 10 000 kroner.

Av reklamasjonsskjemaet til Pakkereisenemnda fremgår følgende informasjon fra
klager: "Det ble gitt beskjed om kansellering den 02.04.2020 klokken 12:00." Årsaken til
kanselleringen var Covid-19. 

Den 11. mai 2020 skrev Kenor Safaris følgende til klager: "jeg viser til tidligere
korrespondanse og telefon med gruppen og sender deg en Avbestillingsbekreftelse
for deres planlagte reise til Kenya i juli måned. Jeg beklager at jeg ikke har fått sendt
dette tidligere, i og med at jeg hadde kansellert deres reise i slutten av februar ut fra
innspill. Dere bør få refundert utlagt depositum fra deres reiseforsikring med basis i vår
Avbestillingsbekreftelse med bakgrunn i sykdom."

Klager har søkt forsikringsselskapet AIG om dekning/erstatning. Klager har ikke blitt
tilkjent dekning/erstatning.

Klagers krav: Refusjon av depositumet på 10 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Kenor Safaris skrev følgende e-post til klager den 13. oktober 2020:"Når det gjelder
innbetalte depositum fra våre kunder har vi grunnet den aktuelle situasjon og økonomisk
muligheter kommet til at dette vil vi ikke refundere for våre kunder pr. dags dato.
Vi har imidlertid gitt informasjon om at de innbetalte depositum vil bli brukt som

«påmeldingsdepositum» ved en senere reise dersom våre kunder ønsker å foreta denne
på et senere tidspunkt.
Påmeldingsdepositum er vår sikring av de påløpte kostnader med hensyn til utarbeidelse
av reiseforslag, kostnader ved reservasjoner lokalt for å sikre plass ved de aktuelle
overnattingssteder og transport på reisen. Vi mener derfor at dette da kommer under
Pakkereiselovens § 21."

Pakkereisenemnda har ikke mottatt tilsvar fra Kenor Safaris.

Det vises for øvrig til korrespondanse fra Kenor Safaris Ltd, NUF.

Nemnda bemerker

Klagen gjelder en pakkereise for 4 personer med fly tur/retur Nairobi, Kenya, med safari
og overnatting i perioden 08.07.2020 - 22.07.2020. Totalpris 159 356 kroner. Klager har
innbetalt depositum på 2 500 kroner per person, totalt 10 000 kroner.

Det ble gitt beskjed om kansellering den 02.04.2020 klokken 12:00. Årsaken til
kanselleringen var Covid-19. Slik nemnda vurdere det har tjenesteyter kansellert
den aktuelle reisen i medhold av pakkereiseloven § 23 annet ledd. Det følger da av
pakkereiseloven § 24 at innbetalt beløp skal refunderes. Pakkereisenemnda anbefaler
at klager gis medhold slik at han får refundert sitt innbetalte beløp på 10 000 kroner.
Reisen ble kansellert 02.04.2020 og er dermed omfattet av den midlertidige forskriften
som forlenger pakkereiseselskapenes tilbakebetalingsfrist til 3 måneder. Den nye fristen
gjelder alle pakkereiser som ble avlyst eller avbestilt i perioden fra 1. mars til 14. juni
2020. Klager tilkjennes forsinkelsesrenter fra dagen etter kravet forfalt, det vil si 90 dager
etter kanselleringstidspunktet. Nemnda anbefaler at utbetalingen skjer senest innen 14
dager fra mottagelse av vedtaket.

Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.