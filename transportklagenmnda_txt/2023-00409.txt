Vedtak i Pakkereisenemnda

Sammendrag

Krav om prisavslag fordi klager fikk et mindre
rom med dårligere beliggenhet enn bestilt.

Dato
13.03.2024

Saksnummer
2023-03442

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to personer med innkvartering i et familierom i etasje
med 2 ord. senger, balkong eller terrasse og ikke spesifisert utsikt., All Inclusive på Santa
Marina Beach Giannoulis Hotels, Agia Marina, Chania, Kreta i perioden 15.07.2023 -
22.07.2023. Totalpris 36 498 kroner.

Ved ankomst lørdag 15. juli fikk klager beskjed om at det hadde skjedd en teknisk feil
ved deres bestilte rom, og at det ikke var beboelig før onsdag 19. juli 2023. Etter en
diskusjon om ulike hotellalternativ, fikk klager tilbud om å bo på et lite rom på hotellet
fram til de kunne bytte til rommet de hadde bestilt den 19.07.23. Rommet var på det
samme hotellet som bestilt, men med en vei imellom, med forskjellige restauranter
og omgivelser. Klager skriver at de opplevde det som om de ble innkvartert på to ulike
hoteller. 

Klager har anført følgende: 
- De fikk et rom på14m2 istedenfor 30m2.
- Rommet var i en etasje istedenfor to etasjer. 
- Ett rom istedenfor to rom. 
- En liten dårlig tv istedenfor to flatskjermer med satelitt tv.
- Rommet hadde ett lite bad i stedet for to bad med badekar og dusj.
- Ikke noe basseng eller hage.
- Totalt forskjellig beliggenhet og fasiliteter rundt.
- Forskjellige restauranter.
- Feil avstand.
- Støy hele døgnet fra omgivelser rundt fordi rommet de fikk tildelt lå rett ved siden av
trappen til resepsjonen, restauranten og baren.

Klager ringte Apollos kundesenter, og ga beskjed om at de ønsket å reise hjem ved første
anledning, men klager fikk beskjed om at en eventuell hjemreise måtte de selv betale.
Klager følte seg da tvunget til å sove i det rommet de ble tildelt. Klager på 25 år måtte
dele soverom med sin bestefar på 81 år, selv om de hadde bestilt et større familierom i
to etasjer med to soverom.

Klager mener de burde fått beskjed om endringen før avreise slik at de hadde hatt
muligheter til å avbestille reisen. Klager ber om et prisavslag 60 - 70 % fordi de ikke
fikk det bestilte rommet før over halve ferien var over. Rommet de fikk tildelt de første
dagene var ikke i nærheten av standarden de hadde bestilt. Bilder av rommet fremgår av
saksdokumentene. 

Klagers krav: 60 - 70 % av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise fra Bodø til Kreta og Santa Marina Beach Giannoulis
Hotels, Agia Marina, Chania, Kreta 15.-22. juli 2023. Bestillingen var gjort i et familierom i
etasje på totalt 30 m2. Totalpris 36 498 kroner.

Ved ankomst hotellet fikk klager informasjon om at det var tekniske problemer med
rommet de hadde bestilt, og at de ikke kunne få tilgang til dette rommet før etter fire
dager. Klager ble først tilbudt å flytte til et annet hotell de to første nettene, noe de ikke
aksepterte. Deretter ble de innlosjert i et dobbeltrom på hotellet. Dette rommet var
mindre enn det rommet som var bestilt, og lå i en annen del av hotellet. Klager hadde
imidlertid fortsatt All Inclusive som bestilt og tilgang til alle hotellets fasiliteter.

Det fremgår av beskrivelsen at hotellet består av flere bygninger på begge sider av veien,
og videre at det opprinnelige bestilte rommet ligger i bassengbygningene.
Klager tok opp problemet både med hotellet direkte, via telefon til Apollos kundeservice
i Norge og med Apollos personale på plass. Rapporten fra reisemålet er sendt nemnda.
Det fremgår at klager først ble tilbud 10 % av reisens pris, og deretter 30 %, men at de
ikke aksepterte dette, og ba om 60 - 70 % kompensasjon.

Apollo er enige i at klager m/reisefølge har fått feil type rom fra 15. - 19. juli, og at dette
er en mangel som berettiger til kompensasjon etter pakkereiseloven. Apollo er ikke enige
i klagers krav om 70 % kompensasjon og mener at en kompensasjon på 30 % er rimelig
forhold til mangelen. Klager har bestilt All Inclusive på hotellet, og dette har de fått under
hele oppholdet, noe som må tas med i betraktning ved beregning av kompensasjonen.

Saken ble behandlet av Apollo etter hjemkomst. Apollo opprettholdt sitt tilbud om
kompensasjon på 30 %, som utgjør 11 000 kroner. Dette beløpet ble refundert til klager
27. september 2023.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to personer med innkvartering i et familierom i etasje
med 2 ord. senger, balkong eller terrasse og ikke spesifisert utsikt., All Inclusive på Santa
Marina Beach Giannoulis Hotels, Agia Marina, Chania, Kreta i perioden 15.07.2023 -
22.07.2023. Totalpris 36 498 kroner.

Det er uomtvistet at klagers pakkereise hadde en mangel da de fikk feil type rom i
perioden fra 15. - 19. juli, og at dette er en mangel som berettiger til kompensasjon etter
pakkereiseloven. Klager krever 70 % kompensasjon. Apollo mener at en kompensasjon
på 30 % er rimelig forhold til mangelen. Apollo opprettholdt sitt tilbud om kompensasjon
på 30 %, som utgjør 11 000 kroner. Dette beløpet ble refundert til klager 27. september
2023. Klager har bestilt All Inclusive på hotellet, og dette har de fått under hele
oppholdet, noe som må tas med i betraktning ved beregning av kompensasjonen. Etter
nemndas vurdering ligger prisavslaget som allerede er utbetalt av tjenesteyter på et
riktig nivå sett hen til mangelens art. Nemnda anbefaler at klager ikke får ytterligere i
prisavslag. Pakkereisenemnda anbefaler at klager ikke gis medhold.

Vedtak

Klager gis ikke medhold.