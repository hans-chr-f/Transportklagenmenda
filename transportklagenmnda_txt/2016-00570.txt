Vedtak i Transportklagenemnda - Fly

Sammendrag

Krav om standardkompensasjon som følge av forsinkelse.

Dato
21.03.2017

Saksnummer
2016-00570

Tjenesteytere
Norwegian

Klager har i det vesentlige anført

Klager og hennes reisefølge skulle reise fra New York (JFK) til Oslo Lufthavn (OSL) med
DY7002 27. mars kl. 12.20. Flyvningen ble forsinket med syv timer og ti minutter. 

Klager krever standardkompensasjon i henhold til EU-forordning 261/004 på 600 euro
pr. person, totalt 2 400 euro for fire personer. Klager viser i denne forbindelse til EU-
domstolens avgjørelser i C-402/07 og C-432/07.

Tjenesteyterne har i det vesentlige anført
Norwegians flyvning DY7002 27. mars fra New York til Oslo ble forsinket med syv timer
og ni minutter som følge av værforholdene på tidligere avgang. 

DY7052 fra Orlando til Oslo ble kansellert som følge av værforholdene i Orlando denne
dagen. Det var tordenvær denne kvelden. Flymaskinen EI-LNH skulle også betjente
DY7152 fra Orlando påfølgende dag kl. 09.00 lokal tid, med en total forsinkelse inn til
Oslo på 14 timer og 32 minutter. Samme flymaskin skulle operere DY7001 fra Oslo til
New York og klagers flyvning DY7002 fra New York til Oslo. 

Norwegian viser i denne forbindelse til fremlagt Movement Log, skriv fra trafikkmanager,
tekstmelding sendt til passasjerene, værhistorikk og METAR-rapport. 

Innleie av fly og mannskap er en tidkrevende prosess. Slike tiltak ble vurdert i denne
saken, men forsinkelsen ville allikevel ikke vært unngått. Norwegian har ikke base for
fly og besetning for langdistanse hverken i Orlando eller Oslo, og hadde følgelig ikke
tilgjengelig reservekapasitet på noen av destinasjonene. Det kan ikke forventes at et
flyselskap skal kunne sikre seg mot alle typer ekstraordinære forhold til enhver tid ved å
ha reservefly- og crew tilgjengelig ved alle destinasjoner. Dette ville påført flyselskapet en
urimelig økonomisk byrde, og ville omsider medført høyere kostnader for passasjerene i
form av høyere billettpriser. Dette understrekes i en dom i en tysk domstol (X ZR 121/13).

Flyselskapet er unntatt fra forpliktelsene til å betale kompensasjon eller ekstrautgifter
dersom uregelmessigheten er forårsaket av en ekstraordinær omstendighet. Hendelser
som ikke er forårsaket av en handling eller unnlatelse fra flyselskapet må anses for å
være ekstraordinære omstendigheter. Alle krav vurderes i henhold til EU-kommisjonens
retningslinjer om ekstraordinære omstendigheter. Dårlige værforhold er ansett for å
være en ekstraordinær omstendighet.  

Norwegian avviser på ovennevnte bakgrunn klagers krav om standardkompensasjon i
henhold til EU-forordning 261/2004.

Nemnda bemerker

DY7002 fra New York til Oslo 27. mars 2016 med planlagt avgang kl. 23.00, ble seks timer
og ni minutter forsinket. 

Flymaskinen EI-LNHs tidligere avgang, DY7001 fra Oslo til New York 27. mars 2016 kl.
19.30, ble forsinket med seks timer og 32 minutter. Årsaken til denne forsinkelsen, var at
den forutgående flyvningen for EI-LNH fra Orlando til Oslo 26. mars, måtte kanselleres
på grunn av værforholdene i Orlando. Ny avgang til Oslo var om morgenen 27. mars, og
den planlagte flyvningen fra Oslo samme kveld ble derfor forsinket. Dette førte igjen til at
returen fra New York til Oslo måtte utsettes. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter, som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle, og at de har truffet
alle rimelige tiltak for å unngå forsinkelsen. 

Nemnda legger til grunn at det var "thunderstorm" i Orlando 26. mars, og viser til
fremlagte rapporter. Som følge av de vanskelige værforholdene, ble det ytterligere
forsinkelser på senere avganger med det samme flyet. Nemnda mener at værforholdene
i dette tilfellet må anses som ekstraordinære omstendigheter utenfor flyselskapets
kontroll. Nemnda kan heller ikke se at det er rimelige tiltak som flyselskapet her kunne
truffet for å unngå forsinkelse. 

Det er derfor ikke grunnlag for standarderstatning. Klager har etter nemndas syn heller
ikke rett til erstatning på annet grunnlag.

Vedtak

Transportklagenemnda - fly anbefaler ikke at klager gis medhold.