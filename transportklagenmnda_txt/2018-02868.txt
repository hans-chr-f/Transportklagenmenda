Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
28.06.2019

Saksnummer
2018-02868

Tjenesteytere
Norwegian

Klager har i det vesentlige anført

Klager reiste med Norwegians flyvning DY345 fra Bodø (BOO) til Oslo lufthavn (OSL)
31. juli 2018 kl. 10.55. Flyvningen ble forsinket med fire timer og 46 minutter, og klager
måtte avlyse et viktig møte i Oslo som følge av forsinkelsen. Hun rakk derimot sin
videreforbindelse til Madrid med D86073 kl. 18.40 samme dag. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY345 fra Bodø til Oslo 31. juli 2018 ble forsinket med fire timer og
46 minutter.

Flymaskin LN-DYG kolliderte med en fugl under innflyvning til Bodø som DY340
samme dag. Norwegian har ingen tekniker tilgjengelig i Bodø, så tekniker ble fløyet inn
med første mulige flyvning fra Oslo for å gjennomføre den pålagte inspeksjonen av
flymaskinen som følge av hendelsen. Flymaskinen ble stående ved Bodø lufthavn inntil
maskinen var klarert for videre drift. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY345 fra Bodø til Oslo 31. juli 2018 ble forsinket med fire timer og
46 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes etter det opplyste at flyet kolliderte med en fugl under landing
ved forutgående flyvning til Bodø. Fuglen traff flyets motor. Maskinen måtte gjennomgå
teknisk kontroll før den kunne settes tilbake i drift, og tekniker ble fløyet inn fra Oslo for å
gjennomføre inspeksjonen. 

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nr. 3. Det fremgår
av dommen at en kollisjon mellom et fly og en fugl verken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte. 

Nemnda legger til grunn at flyselskapet ikke hadde mulighet til å sikre seg mot
kollisjonen, og at det derfor foreligger ekstraordinære omstendigheter i forordningens
forstand. Nemnda legger videre til grunn at kanselleringen ikke kunne vært unngått selv
om alle rimelige tiltak var iverksatt. 

Nemnda kan derfor ikke se at klager har krav på standarderstatning i henhold til
forordningen. Nemnda kan heller ikke se at klager har krav på erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.