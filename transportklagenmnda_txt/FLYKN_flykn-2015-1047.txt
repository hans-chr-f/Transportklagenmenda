Vedtak i Transportklagenemnda - Fly

Sammendrag

Krav om erstatning grunnet kansellering.

Dato
26.06.2016

Saksnummer
1047/15F

Tjenesteyter
SAS

Klager har i det vesentlige anført:

Klager skulle ha reist fra Kjevik til Oslo den 27. mars 2015 kl. 07:20 med SK208. Han skulle
videre fra Gardermoen til New York kl. 10.25. SK 208ble kansellert. Klager fikk ikke beskjed
om kanselleringen på sms (har mottatt sms tidligere fra SAS). Ved ankomst Kjevik fikk klager
beskjed om at det ikke gikk noe fly til Oslo slik at de kunne rekke flyet til New York kl. 10:25
SK907. Dersom klager hadde fått beskjed om kanselleringen på sms kunne han ha tatt bil til
Oslo og rukket flyet til New York.

Klager ringer til Gardermoen og fikk beskjed om at de kunne få booke om via Arlanda, men
måtte betale et mellomlegg på kr 60.000. Klager kunne få en annen rute men det var ikke noe
ledig før 4. april, det vil si tre dager før de skulle reise hjem fra New York. Klager valgte ikke å
reise.

Klager krever standarderstatning i henhold til EU-forordning 261/2004, samt kr 25.000 for
forhåndsbetalte hoteller.

Det vises for øvrig til klagers brev.

SAS har i det vesentlige anført:

SK208 ble kansellert som følge av dårlige værforhold. Det vises til fremlagt dokumentasjon.
Situasjonen var ekstraordinær, og SAS kan derfor ikke pålegges å betale EU-kompensasjon
eller refundere forskuddsbetalte kostnader i dette tilfellet.

SK 208 ble kansellert kl. 22.48 kvelden før. SAS vil alltid forsøke å varsle passasjerene via
sms ved irregulariteter, men ved massive hendelser er det ikke alltid at man lykkes med å
få ut informasjon til alle passasjerene. SAS ser at noen av passasjerene fikk sms vedrørende
kanselleringen av SK208, men kan ikke se hvorfor klager ikke har fått sms.

Det er beklagelig at SAS ikke klarte å få klager med reisefølge videre til New York. De neste
dagene var alle fly fullbooket på grunn av påsken, samt at tusenvis av passasjerer skulle reise
og bookes om. Dette gjorde sitt til at det var svært få muligheter til å booke om passasjerene
til andre avganger de nærmeste dagene.

Det vises for øvrig til SAS' brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at klagers flygning, SK
208, ble kansellert som følge av værforholdene på Gardermoen dagen før. Nemnda er av den
oppfatning at dette er å anse som en ekstraordinær omstendighet i forordningens forstand.
Nemnda finner videre godtgjort at forsinkelsen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til erstatning.

SK 208 ble kansellert den 26. mars kl. 22:48. Nemnda legger til grunn at klager ikke fikk sms
om dette til tross for at SAS hadde klagers mobiltelefonnummer. Klager har opplyst at han
kunne ha kjørt bil til Oslo og rukket flyet dersom han var blitt informert på forhånd. Nemnda
legger det til grunn.

Nemnda er av den oppfatning at klager burde ha blitt informert om kanselleringen.
Situasjonen på Gardermoen hadde imidlertid vært kaotisk denne dagen med en rekke
innstillinger og forsinkelser, og nemnda antar at dette til en viss grad kan forklare at SAS ikke
maktet å informere alle. Nemnda er etter en samlet vurdering av den oppfatning at SAS ikke
er erstatningsansvarlig for klagers tap som følge manglende informasjon.

Ved kansellering har passasjeren valget mellom refusjon av hele billettprisen eller omruting
snarest mulig, på tilsvarende transportvilkår, til bestemmelsesstedet, jf. forordningen artikkel
5, jf. artikkel 8. Omruting kan skje med eget eller andre selskap. Nemnda legger på bakgrunn
av de foreliggende opplysninger til grunn at det ikke var ledig plass de nærmeste dagene.
Klager valgte å avbryte reisen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.