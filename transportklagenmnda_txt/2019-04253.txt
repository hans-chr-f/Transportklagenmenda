Vedtak i Transportklagenemnda - Fly

Sammendrag

Krav om refusjon av bagasjeutgifter

Dato
06.10.2020

Saksnummer
2019-04253

Tjenesteytere
SAS

Klager har i det vesentlige anført

Klager og hans ektefelle skulle reise fra Oslo til Alicante med SK SK4675 den 3.
september 2019 og hjem igjen med SK4676 den 13. september. Klager har SAS
EuroBonus gullmedlemskap og en av fordelene er at man kan ta med to kolli bagasje
gratis i tillegg til det som er inkludert i billettklassen. I juni 2019 bestilte han billettene
til Alicante i SAS appen og booket derfor billettklassen Go Light der bagasje ikke er
inkludert. Da de skulle sjekke inn bagasjen på avreisedagen fikk han beskjed om at
han ikke kunne benytte medlemsfordelen i den bookingklassen han hadde valgt for
billettene. Han måtte dermed betale 1200 NOK for utreisen og 70 euro for hjemreisen
for to kofferter. 

Da klager bestilte billettene hadde han sjekket reglene for bruk av medlemsfordeler
og informasjonen om bookingklassen han valgte i bestillingsprosessen uten å finne
noe om at medlemsfordelene ikke kunne benyttes. Klager viser til informasjonen på
SAS' nettsider og i SAS appen om medlemsfordeler og bookingklassen og har lagt frem
skjermbilder for nemnda. Utskriftene er hentet fra SAS appen på avreisetidspunktet.
Dersom informasjonen på nettsiden som SAS viser til i sitt tilsvar til nemnda hadde vært
tilgjengelig når klager booket sin billett, hadde han ikke hatt grunn til å klage. 

Klager finner det provoserende at SAS viser til en e-post fra januar 2018 med informasjon
om endringer i medlemsfordelene. Klager mottar mange e-poster fra SAS og i den siste
tiden hele fire e-poster på én uke. Klager stiller spørsmål om det forventes at han skal
sjekke all historikk om SAS-informasjon i sin e-post hver gang han bestiller en billett? Det
han gjør er at han sjekker tilgjengelig informasjon i appen eller på nettsidene til SAS og
regner da med at SAS holder denne informasjonen oppdatert til en hver tid.

Klager krever utgiftene til innsjekket bagasje erstattet med 1200 NOK for utreisen og 70
euro for hjemreisen.

Tjenesteyterne har i det vesentlige anført
Klager kjøpte en reise til seg og sin ektefelle i SAS Go Light, en bookingklasse der det
ikke inngår innsjekket bagasje, kun håndbagasje. Klager har anført at han i kraft av
sitt gullmedlemskap i EuroBonus har to gratis kolli han kan sjekke inn, og at han på
bakgrunn av dette valgte å kjøpe reise i Go Light.

Den 7. mai 2018 skjedde det imidlertid en endring i vilkårene rundt EuroBonus og
bookingklassen Go Light, da fordelen med å ha med seg én eller to innsjekket bagasje
gratis ble tatt bort fra samtlige EuroBonus-nivåer. Dette ble det informert om pr. e-post
til alle medlemmer i januar 2018. SAS viser til at dette også fremgår på nettsidene om
medlemsfordeler og generell reiseinformasjon.

I tillegg til informasjonen tilgjengelig på nettsidene under EuroBonus, fremgår det tydelig
i det man starter bookingen at det ikke er noe inkludert bagasje i SAS Go Light. Klager
har også selv lagt ved et bilde fra SAS-appen der medlemsfordelene beskrives, og der
det fremgår at gratis bagasje inngår i bookingklassene SAS Go, Plus og Business. Det
påpekes at SAS Go Light ikke står oppført. SAS viser til skjermbilder av bookingprosessen
og en tabell med oversikt over fordeler i EuroBonus, der det fremgår at gullmedlemskap
gir to ekstra kolli bagasje. I fotnote merket med to stjerner står det følgende:

"**Inkluderer også ski, golfbager osv. (unntatt skytevåpen). Maks 23 kg hver. Fra og
med 7. mai 2018 har vi endret mengden tillatt bagasje i SAS Go Light, noe som vil si
at EuroBonus Sølv-, Gull-, Diamant- og Star Alliance Gull-medlemmer ikke lenger har
fordelen med én til to stk. gratis bagasje."

Klager må selv bære risikoen for ikke å ha satt seg inn i de gjeldene regler før han kjøpte
billetter. SAS vil ikke imøtekomme klagers krav.

Nemnda bemerker

Klager kjøpte billettype "SAS Go Light". I denne billettypen inngår ikke bagasje. Dette
var klager klar over, men fordi han har gullmedlemskap i SAS EuroBonus og fordi
han etter å ha sjekket informasjonen om medlemsfordeler og bookingklasser, forsto
han det slik at han kunne ta med to kolli bagasje gratis tur/retur Alicante. Klager har
fremlagt skjermbilder av informasjonen han fant i SAS appen og på nettsiden på
bestillingstidspunktet og på avreisetidspunktet.

Gullkort-kunder har tidligere kunnet medbringe bagasje på SAS Go Light-billetter.
SAS har anført at informasjon om endringer vedrørende dette ble sendt ut til alle
medlemmer i januar 2018 og at det i tillegg fremgår av informasjonen om fordeler i
EuroBonus på SAS' nettsider.

Nemnda mener at informasjonen fra SAS ikke har vært mangelfull i dette tilfellet, og SAS
har ikke har opptrådt klanderverdig. Det er klager som har bevisbyrden for dette. Etter
nemndas syn kommer det kommer tydelig frem av screenshotten som klager selv har
lagt frem fra avreisedagen at det kun er gullmedlemmer med billett fra  SAS Go, Plus og
Business om har 2 ekstra bagasje inkludert. SAS Go light er ikke oppført. Det er klagers
ansvar å holde seg oppdatert på vilkårene som gjelder for Eurobonusprogrammet han er
medlem i til enhver tid. Klager har ikke ført bevis som tilsier at informasjonen gitt fra SAS
på bestillings eller reisetidspunktet har vært uriktig. 

Etter dette mener nemnda at klager ikke kan gis medhold.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda anbefaler at klager ikke gis medhold.