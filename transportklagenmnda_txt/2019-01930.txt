Vedtak i Transportklagenemnda
- Kollektivreiser

Sammendrag

Frafall av ilagt gebyr ved bussreise

Dato
29.08.2019

Saksnummer
2019-01930

Tjenesteytere
Ruter

Klager har i det vesentlige anført

Klager reiste med buss fra Sofies plass til Uranienborgveien. Hun måtte løpe til bussen
og fikk derfor ikke ordnet med billett før hun kom om bord. På grunn av dårlig nettverk
eller treg mobil tok det litt tid før kjøp av billett gikk gjennom. Da klager skulle gå av ved
Uranienborgveien ble hun stoppet ved døren av en kontrollør som spurte om billett. Hun
blir stående i bussen for å vise billett mens bussen kjører videre. Kontrolløren ber om
legitimasjon, og klager gir villig fra seg dette da hun regnet med han skulle sjekke om hun
var student eller ikke. Plutselig mottar hun et gebyr på kroner 1150 med en beskjed om
at billetten er kjøpt for sent. 

Klager opplevde hele situasjonen som svært ubehagelig og følte han beskyldte henne
noe som ikke var sant. Klager føler seg lurt og mener at gebyret burde frafalles.

Tjenesteyterne har i det vesentlige anført
Klager ble ilagt gebyr på bussen 16. april 2019 fordi hun kjøpte billett for sent. Billett må
være bekreftet og nedtelling må ha startet før man går om bord. Det er ikke adgang til å
sette seg ned eller gjøre andre ting før man velger å kjøpe billett. 

Klager opplyser at hun gikk på bussen ved Sofies plass, herfra kjørte bussen kl. 19.46.10.
Kontrollørene kom på bussen ved Uranienborgveien, tre holdeplasser etter, kl. 19.49.41
og kjørte derfra kl. 19.50.02. Billetten til klager er kjøpt kl. 19.50.15.

Ruter kan på bakgrunn av overnevnte ikke se noen grunn til å endre standpunkt i denne
saken.

Nemnda bemerker

Klager ble ved kontroll på bussen 16. april 2019 ilagt gebyr fordi hun ikke kunne vise
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager opplyser at hun ikke rakk å kjøpe billett før ombordstigning fordi hun måtte løpe
for å rekke bussen. Vilkårene for å ilegge gebyr var dermed til stede. 

Nemnda kan ikke se at det er grunnlag for å anbefale at gebyret frafalles

Vedtak

Transportklagenemnda Kollektivtransport finner ikke å kunne anbefale at klager gis
medhold.