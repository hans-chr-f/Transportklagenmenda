Vedtak i Pakkereisenemnda

Sammendrag

Saken gjelder byggestøy, Kypros.

Dato
..

Saksnummer
130/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Kypros

Antall reisende: 2

Reisens pris: 19.000 nok.

Tidsrom: 070613- 210613

Saken gjelder:

Saken gjelder byggestøy, Kypros.

Klager anfører at rett ved hotellet var det annet hotell under oppføring.

Det var konstant støy fra kl.6 til kl.19. Det var meiselmaskiner, fliskuttere og motoriserte
kjøretøyer. Også i bassengområdet var det støy.

De følte slik at de måtte bort fra hotellet på dagtid. Etter 14 dager på ferie var de mer utslitt
enn før ferien. Han tok kontakt med Vings servicesenter, som foreslo at han skulle prøve å få
byttet rom. Det gikk ikke fordi hotellet var fullbooket.

Ving har beklaget byggestøyen, som opprinnelig skulle ha vært avsluttet 1. mai.

På grunn av streiker m.m. Ble det en forsinkelse. Da arbeidet ble gjenopptatt 1. juni, var det
for sent å informere. Alle gjester fikk tilbud om 10 % av reisens pris og de som ville bytte
hotell, fikk gjøre det. Bare 2 av 100 gjester ønsket det.

Ving har nå tilbudt 20 % av reisens grunnpris tilsvarende kr.3.200,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. Byggestøy på nabotomten av en slik karakter som i dette tilfelle, utgjør utvilsomt
en mangel som gir grunnlag for prisavslag.

Etter en helhetsvurdering finner nemnda at det tilbudte prisavslag på kr.3.200,- eller 20 % av
reisens grunnpris er en passende kompensasjon. For ordens skyld opplyses at nemnda idag
også har hatt en annen sak fra samme hotell på samme tidspunkt til behandling. Resultatet
der ble det samme - en kompensasjon på 20 % av reisens pris.

Vedtak:

Reklamasjonsnemnda for pakkereiser kan ikke anbefale prisavslag utover de tilbudte
kr.3.200,-.

Vedtaket var enstemmig.