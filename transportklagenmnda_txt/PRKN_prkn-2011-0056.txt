Vedtak i Pakkereisenemnda

Sammendrag

Reise til Gran Canaria, Puerto Rico, hotell Halley, 11. desember 2010 -
8. januar 2011. Krav om prisavslag grunnet vannlekkasje i leiligheten.

Dato
..

Saksnummer
56/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 2

Reisens pris: 20.550

Saken gjelder:

Reise til Gran Canaria, Puerto Rico, hotell Halley, 11. desember 2010 - 8. januar 2011. Krav om
prisavslag grunnet vannlekkasje i leiligheten.

Klager har i det vesentlige anført:

Etter noen dager kom det regn om natten. Det rant gjennom taket i leiligheten. Leiligheten ble
forferdelig fuktig. Klagerne fikk ikke sove denne natten.

Så var det å få ordnet med å få ny leilighet. Klagerne snakket med eieren, og han lovte ny
leilighet ut på dagen. Klagerne ventet halve dagen med å få ny leilighet. Så var det å pakke ned
alle tingene og flytte. Dagen gikk med til dette.

Klager måtte neste dag ned til Puerto Rico for å melde fra til Ving. Ving hadde det travelt, så
klager måtte komme tilbake en annen dag.

Det tok således mange dager av ferien. Klagerne krever et prisavslag på kr 5.000.

Ving har i det vesentlige anført:

Under klagernes ferieopphold var det et kraftig uvær på Gran Canaria, noe som dessverre
medførte lekkasjer mange steder. Ving beklager at klagerne ble berørt av dette.

Samme dag som klagerne tok opp det inntrufne ble de gitt anledning til å flytte til en annen
leilighet.

Ving har utbetalt en refusjon på kr 1.000 for flyttingen.

Nemnda bemerker:

Det var en mangel ved pakkereisen at det rant vann gjennom taket i klagernes leilighet.
Mangler grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven  § 6-2. Mangler kan også gi
grunnlag for ulempes erstatning etter pakkereiseloven  § 6-4.

Mangelen ble i dette tilfellet avhjulpet ved at klagerne den påfølgende dagen fikk flytte til
annen leilighet. Klagerne ble påført ulempe ved først å bli utsatt for lekkasjen og ved den
senere oppfølging av dette.

Ving har gitt en kompensasjon på kr 1.000. Nemnda finner etter en samlet vurdering ikke
grunnlag for å anbefale ytterligere kompensasjon.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Mette Lindgren, Apollo Reiser As

Helga Hermansen, Star Tour AS