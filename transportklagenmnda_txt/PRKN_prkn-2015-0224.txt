Vedtak i Pakkereisenemnda

Sammendrag

Krav om prisavslag pga. endring av hjemreisedag fra reiseselskapets side.

Dato
31.05.2016

Saksnummer
224/15P

Tjenesteyter
Ving Norge AS

Saken gjelder:

Krav om prisavslag pga. endring av hjemreisedag fra reiseselskapets side.

Klager har i det vesentlige anført:

Klager bestilte en ukes ferie på Princess Andriana Resort & Spa i perioden 04.10.15 - 13.10.15,
ankomst Bergen Lufthavn Flesland tirsdag 13.10.15 kl. 02.30.

Klager mottok den 27.07.15 en e-post fra Ving der de informerte om at det dessverre har
ligget feil hjemreisedag i deres datasystem. Korrekt avgang var søndag kveld fra Rhodos den
11.10.15 med ankomst Bergen Lufthavn, Flesland natt til mandag 12.10.15.

Oppholdet på Rhodos ville bli en dag kortere enn avtalt. En av årsakene til at klager kjøpte
reisen, var reisens lengde og klager ba Ving om at reisens lengde skulle korrigeres tilbake til de
tidene som opprinnelig ble bestilt.

Klager krevde følgende: Opprinnelig hjemreisedato, oppgradering av oppholdet eller
økonomiske kompensasjon tilsvarende kortere opphold.

På grunn av akutt sykdom hos en i reisefølget, fikk klager ikke reist ferie til Rhodos.

Klager synes saken er prinsipielt viktig og ønsker fortsatt at den tas opp i nemnda.

Det vises for øvrig til klagers brev.

Ving har i det vesentlige anført:

En pakketur har vanligvis faste reiselengder med 7, 14 eller 21 overnattinger. I dette tilfellet lå
reisen, som omfattet 7 overnattinger, med en overnatting ekstra. Dette skyltes en feil. Reisene
var heller ikke prissatt med en slik ekstra overnatting.

Ving har informert klager om at de ikke kan endre hjemreisedato da de ikke har fly tilgjengelig
og de beklager datafeilen.

Klager bestilte reisen 19.03.15 med avreise 04.10.15. Det er i anledning feilen, som det ble
informert om 27.07.15, gitt tilbud om full refusjon av innbetalt beløp.

Ving har tilbudt klager en kompensasjon på kr 500 pr. person, totalt kr 2.000.

Da nemndas sekretariat ba om å få tilsendt en kopi av klagers billett, viste det seg at klager
ikke dukket opp på flyplassen avreisedagen og følgelig ikke var med flyet til Rhodos.

Det vises for øvrig til brev fra Ving.

Nemnda bemerker:

Klageren har opplyst at han ikke har gjennomført feriereisen på grunn av akutt sykdom hos en
medreisende. Han ønsker likevel at nemnda behandler saken på prinsipielt grunnlag.

Nemnda avgir ikke prinsipputtalelser, men behandler konkrete klager på pakkereiser. Etter
nemndas syn må saken avvises, idet klageren ikke lenger har noen rettslig interesse i å få
saken prøvd.

Vedtak:

Saken avvises.

Vedtaket er enstemmig.