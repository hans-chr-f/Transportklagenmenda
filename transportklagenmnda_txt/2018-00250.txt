Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2018-00250

Tjenesteytere
KLM

Klager har i det vesentlige anført

Klager skulle reise fra Trondheim til La Coruna via Amsterdam og Madrid den 5. oktober
2017 kl 12.00 med ankomst kl 22.40. 
Flight KL1174 fra Trondheim til Amsterdam ble kansellert. Klager ble booket om til
påfølgende dag via Stockholm og Madrid og ankom et døgn forsinket.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
KL1174 ble kansellert som følge av dårlige værforhold, sterke vindkast. KLM viser til
fremlagt dokumentasjon. Klager ble booket om til påfølgende dag med SAS, Iberia og Air
Europa.

Hendelsen er ikke kompensasjonsberettiget da årsaken var ekstraordinære
omstendigheter utenfor KLMs kontroll.

KLM kan ikke imøtekomme klagers krav. 

Det vises for øvrig til KLMs brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet KLM har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av sterk vind.
Flyselskapet har gitt en redegjørelse for hva kraftige vindkast på opptil 66.7 km/h har å
si for take-off og landing. Redegjørelsen er underbygd med logger. Kanselleringen gir
således ikke rett til standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. KLM tilbød klager omruting til neste dag med SAS, Iberia og Air Europa. Etter nemndas
vurdering må dette anses som snarest mulig.

Vedtak

Transportklagenemnda - fly anbefaler ikke at klager gis medhold.