Vedtak i Transportklagenemnda - Fly

Sammendrag

Krav om refusjon av kostnader pga tilsending av feil reisedetaljer.

Dato
03.12.2019

Saksnummer
2019-00041

Tjenesteytere
SAS
Supersaver

Klager har i det vesentlige anført

Klager med reisefølge skulle reise fra Warszawa til Oslo til den 30. september 2018
med SK4996. Billettene ble kjøpt gjennom reisebyrået Supersaver. Flyet ble kansellert.
Klager ble gjort oppmerksom på dette god tid i forveien, og valgte den 30. juli 2018 å få
reisen refundert. Klager kjøpte nye billetter med LOT Polish Airlines med hjemreise fra
Warszawa samme dato som på den opprinnelige billetten. Denne bestillingen ble også
gjort hos Supersaver. 

Kort tid før avreise, den 29. september 2018 fikk klager tilsendt en e-post fra Supersaver
hvor det stod "Reisen din starter om 24 timer", samt en link. Klager skal også ha mottatt
en SMS med samme innhold.

Det klarer ikke var klar over, var at ovennevnte SMS/E-post gjaldt hennes opprinnelige/
avbestilte flyvning. Klager tok derfor utgangspunkt i feil flytider når de skulle reise hjem.
Klager rakk følgelig ikke sitt fly, og måtte kjøpe nye flybilletter med Lufthansa. Det er
fremsatt krav om refusjon av disse billettene, som kostet 7612,69 NOK.

Tjenesteyterne har i det vesentlige anført
Flyselskapet SAS har anført følgende:

Klager med reisefølge kjøpte billetter hos Supersaver for reise den 30. september 2018
med SK4996 fra Warszawa til Oslo med bestillingsnummer LSUHXO.

Den 29. juni ble SK4996 den 30. september kansellert. SAS tilbød klager alternativ reise
via København med SK2752 og SK1474. For SAS ser det ut som at dette alternativet ikke
ble akseptert av klager. SAS avgangene ble kansellert av Supersaver den 30. juli. SAS viser
her til vedlagt PNR.

Ved ruteendringer som skjer mer enn 24 timer før avreise er det reisebyrået som
"eier" bestillingen og som har all kontakt med passasjeren. Ifølge SAS sine systemer
refunderte Supersaver SAS-billettene den 28. september og pengene ble overført fra SAS
til Supersaver den 30. september.

SAS sender ikke ut SMS eller e-post med tilbud om å sjekke inn når bestillingen
er kansellert. Klagers fremlagte SMS som omhandler LSUHXO må være sendt fra
Supersaver, noe de også beklager i sitt svar datert 21. mars 2019.

Det fremgår i tillegg av svaret fra Supersaver datert 21. mars 2019 at klager gjorde en
ny bestilling med LOT Polish Airlines med referanse LMDB5K. Denne bestillingen har
ikke SAS tilgang til, men slik SAS ser det er det rundt denne bestillingen det har oppstått
en misforståelse. Med bakgrunn i ovennevnte kan ikke SAS se at de har gjort noe galt i
saken. 

Reisebyrået Supersaver anfører følgende: 

Klager booket to flybilletter via Supersavers hjemmeside den 11. februar 2018 mellom
Oslo-Warszawa tur-retur. Utreise med bookingnummer CGFIWN var booket med
Norwegian og returen med bookingnummer LSUHXO var booket med SAS. 

Supersaver har kontrollert alle sine logger og historikk for å få et klart bilde av
hendelsesforløpet. Det kan konstateres at SAS hadde en ruteendring/kansellering som
påvirket klagers reise (Flyvningen fra Warszawa til Oslo den 30. september). Reisefølget
ble som følge av dette booket om til SAS senere samme dag via København. Klager fikk e-
post om dette rundt 25. juli.

Supersaver er formidler av flybilletter og ikke ansvarlig for ruteendringer, forsinkede
eller kansellerte fly. De kan kun tilby de alternativer som er godkjent og autorisert av
flyselskapet. Den 30. juli mottok Supersaver en bekreftelse fra klager med ønske om
å avbestille returbilletten pga ruteendringen/kanselleringen. Som følge av dette ble
billetten avbestilt og 2454,04 NOK ble refundert klager. Den 31. juli ble det sendt en
avbestillingsbekreftelse til klager hvor det fremgår at bookingnummer LSUHXO er
avbestilt. 

Supersaver beklager at klager mottok en E-post/SMS med avreisetidspunktene for det
avbestilte flyet. Dette er noe som sendes ut automatisk, men burde ikke blitt sendt ut
da reisen var avbestilt. Supersaver stiller seg imidlertid undrende til hvorfor klager ikke
kontrollerte informasjonen i SMSen. Det er kundens ansvar å kontrollere sine flytider
innen avreise. SMSen som ble mottatt henviste tydelig til den avbestilte reisen med
LSUHXO.

Klager hadde booket en ny tur-retur reise med returfly LOT Polish Airlines.
Bookingnummeret for denne reisen var LMDB5K. Klager mottok all nødvendig
informasjon vedrørende denne bestillingen. Supersaver mener klager burde oppdaget
at SMSen/E-posten hun fikk ikke gjaldt hennes nye returreise, som i tillegg ble fløyet av et
helt annet flyselskap.

Supersaver beklager hendelsen, men mener klager burde ha oppdaget at informasjonen
gjaldt den gamle og avbestilte reisen.

Nemnda bemerker

Ruteendringer forekommer hos de fleste flyselskaper fra tid til annen. En ruteendring
innebærer kansellering av en avtalt flygning. Kansellering gir rett til erstatning etter EU-
forordning 261/2004 artikkel 5, jf. artikkel 7, med mindre flyselskapet har informert om
endringen minst to uker før planlagt avgangstid.

Klager ble informert om ruteendringen rundt to måneder før avreise. Kanselleringen gir
følgelig ingen rett til standarderstatning. Det er heller ikke krevd.

Forordningen er ikke til hinder for ansvar på annet grunnlag, jf. artikkel 12.
Spørsmålet i denne saken er om reisebyrået Supersaver kan anses å ha opptrådt
erstatningsbetingende uaktsomt ved å sende ut en feilaktig e-post/SMS 24 timer før
avreise, og om klager kan ha krav på erstatning/refusjon av ekstrautgiftene som en følge
av dette.

Etter nemndas syn forårsaket SMS-en/E-posten fra Supersaver at klager led et
økonomisk tap. Meldingene ble sendt kun ett døgn før avreise.  Dette var en feil fra
Supersavers side, og det fremstår som påregnelig at en passasjer i klagers situasjon
oppfattet at dette gjaldt hennes nye returreise. Etter det opplyste ble det ikke sendt ut
en identisk SMS/E-post vedrørende den nye bestillingen, slik at klager eventuelt ville fått
en undersøkelsesplikt. Hun stolte på informasjonen hun fikk kort tid før avreise. Nemnda
mener det ikke kan være avgjørende i denne saken at det var tale om to forskjellige
flyselskap. 

Etter dette er det nemndas syn at Supersaver plikter å erstatte det tap klager ble påført.
Det omfatter nye flybilletter til NOK 7612,69.

Vedtak

Transportklagenemnda - fly anbefaler at Supersaver betaler til klager NOK 7612,69 i
erstatning for påført tap.