Vedtak i Pakkereisenemnda

Sammendrag

Krav om refusjon av reisens pris pga. dårlig
hotellstandard og service ved en uspesifisert reise.

Dato
01.06.2016

Saksnummer
276/15P

Tjenesteyter
Apollo Reiser AS

Saken gjelder:

Krav om refusjon av reisens pris pga. dårlig hotellstandard og service ved en uspesifisert reise.

Klager har i det vesentlige anført:

Klager bestilte en uspesifisert reise for seg og sin venn med innkvartering i et dobbeltrom på
øya Zakynthos, Hellas, i perioden 08.09.15 - 15.09.15.

Da klager ankom hotellet noterte de seg følgende:

Manglene ble umiddelbart tatt opp med resepsjonen. Klager ba om å få et nytt rom, helst med
dobbeltseng, noe den middelaldrende resepsjonisten reagerte negativ på. Han kunne ikke
forstå hvorfor to menn skulle ha ønske om å dele seng, og kommenterte forespørselen med
«not normal» and «no good». Klager og hans partner har forståelse for at preferert sengetype
ikke blir tatt hensyn til ved booking av uspesifisert hotell. Men klager kan ikke akseptere at de
ble utsatt for diskriminering på bakgrunn av seksuell legning med nedsettende kommentarer
om deres livsførsel.

Hotellrommet ble ikke tilfredsstillende rengjort og klager måtte selv kjøpe inn nytt laken og
rengjøringsmidler og sørge for vasking av rommet.

Klager hadde ikke bedt om luksus, men et hotellrom som var rengjort uten at de selv var nødt
til å vaske og ordne opp.

Under oppholdet ble klager bitt av fuglelopper fra sengene. Dør til balkongen var lukket stort
sett under hele oppholdet, så mygg og andre dyr fra gresk fauna kunne derfor utelukkes.
Klager anså dette som en direkte konsekvens av det manglende renholdet på hotellet. På dag
3 var det nok varmtvann til at klagers partner fikk dusje, men 10 minutter senere var vannet
lunkent, og kort tid etter kaldt. Klager tok kontakt med resepsjonen enda en gang og klagde
på forholdet, og anførte at de kom til å ta kontakt med Apollo om forholdet ikke bedret seg,
noe de også gjorde dagen etter.

Apollos guider hadde forståelse for at klager var misfornøyd, men de kunne ikke gjøre noe da
klager reiste uspesifisert, og gav beskjed om at klager derfor måtte finne seg i de faktiske feil
og mangler dette medførte.

Guiden kunne muligens finne et annet hotell til klager neste dag, men dette var ikke
sikkert, og ville koste minst EUR 100 per natt. Klager var lei av problemene med lukten,
sengelopper, at de ikke kunne ha balkongdøren åpen da festglad ungdom kjederøykte på
begge nabobalkongene både sent og tidlig.

Klager bestilte selv rom på et annet hotell. Da de dro fra det første hotellet og skulle levere fra
seg nøkkelen og be om å få penger for aircondition for de 4 forekommende og ubenyttede
dagene, var det ingen i resepsjonen, da den resepsjonsansatte også fungerte som bartender
og servitør i den tilknyttede restauranten og baren. Klager la derfor igjen en lapp om at de ville
komme tilbake og hente pengene og levere nøkkelen. Da de kom tilbake den 14. september,
ble det en meget amper stemning fra den hotellansattes side. Klager ba om å få refundert 50
% av de EUR 44 de betalte for en ukes aircondition, men dette fikk de ikke. Klager har tidligere
aldri opplevd konflikter eller uoverensstemmelser, og opplevde således situasjonen som svært
truende og skremmende. De ringte umiddelbart Apollos servicetelefon, og fikk tilbud om å
møte vedkommende, samt vedkommende de snakket med vedrørende bytte av hotell 3 dager
tidligere, samt områdeansvarlig på flyplassen før flyavgang dagen etter. Imidlertid ble de
oppringt klokken 08.23 morgenen etter med beskjed om at dette møtet ble det ikke ble noe
av. Klager ble også informert om at det ikke ville gis noen form for kompensasjon.

I ettertid er klager svært overrasket og såret over behandlingen de fikk både av Apollo og de
ansatte på hotellet. Klager ble påført ekstrakostnader på over kr 2.200, uten å bli kompensert
for de 4 dagene de ikke bodde på Apollos hotell, ei heller fire dagers leie av aircondition som
de ikke benyttet seg av. De måtte i tillegg ta taxi til flyplassen da de ikke kunne ta buss fra
hotellet, som de hadde fått pålegg om å holde seg borte fra. I tillegg til innkjøp av håndsåpe
og vaskeutstyr til rengjøring.

Klager forventet et rom som var rengjort ved ankomst, en dusj som fungerte, og et
hotellpersonale som ikke diskriminerte på bakgrunn av seksuell legning, noe som både norsk
og gresk lov forbyr.

Det vedkommende reiseguide har informert om medfører ikke riktighet. Klager var i telefonisk
kontakt med reiselederen totalt 4 ganger under oppholdet

Det var Apollo, og ikke klager som avlyste det avtalte møtet. Apollo har heller ikke gitt noen
forklaring på hvorfor de fysisk ble fratatt nøklene en dag før de egentlig skulle sjekke ut av
hotellet. Prinsipielt hadde de betalt for 7 dager, og ikke 6, uavhengig av om klager valgte å
innkvartere seg på et annet hotell.

Hvis Apollo mener at hverken de eller hotellet har oppført seg klandreverdig, synes klager det
er påfallende at de i det hele tatt ble tilbudt kr 200 i kompensasjon.

Klager krever hele reisens pris refundert.

Det vises for øvrig til klagers brev.

Apollo har i det vesentlige anført:

Klager synes det er svært leit at kundene følte seg trakassert av hotellets personale. Det
er vanskelig å ta stilling til akkurat dette punktet, men Apollo er redd dette kan skyldes
språkproblemer og at den greske «væremåten» er noe «røffere i kanten» enn hva vi er vant
med.

Klager opplevde dårlig rengjøring, manglende fasiliteter og hotellpersonalets service som lite
tilfredsstillende. Apollo har forståelse for misnøyen dette medførte, men gjør oppmerksom
på hva som gjelder ved uspesifiserte reiser påhttp://www.apollo.no/min-reise/alt-om-reisen/
for-bestilling/uspesifiserte-reiser? freetextsearch=uspes: Under «Restplasser» på apollo.no
finner du reiser med uspesifisert bosted. Dette er ikke en vanlig pakkereise som er rabattert,
men et tilbud til deg som ikke stiller krav til bostedet. For disse reisene gjelder spesielle
reisevilkår som du finner nedenfor. Innkvartering kan skje på steder som ikke er presentert
på våre nettsider eller i vårt magasin. Du må regne med å bli innkvartert på reisemålets
enkleste bosted. Bad/dusj og wc finnes i rommet/leiligheten. Renhold under oppholdet
er ikke inkludert i prisen. Du har ikke krav på å bytte bosted. Ønsker du å bytte bosted og
det finnes ledig kapasitet (som aldri kan garanteres), betales prisdifferansen mellom den
uspesifiserte reisen og det nye bostedet og eventuelt avbestillingsgebyr direkte på reisemålet.
Reiselederservice er ofte begrenset. Det er ikke mulig ved denne type reiser å forhåndsvarsle
om eventuelle støykilder som byggearbeider, barer, trafikkstøy el.l. Dersom du stiller krav
til komfort, fasiliteter og bostedets beliggenhet, anbefaler vi at du bestiller en reise med
spesifisert innkvartering. Det tas ikke hensyn til spesielle forhold ved tildeling av bosted for
uspesifiserte reiser.

Apollo har sendt klagers henvendelse videre til ansvarlig på reisemålet. Vedkommende har
en litt annen versjon av klagers kontakt under oppholdet, og kjenner bl.a. ikke til manglende
rengjøring og varmtvann eller episoden som oppstod med resepsjonisten ved bytte av rom
eller sengelopper.

Det var notert at klager nevnte blod på lakenet, lite hyggelig personale og støy utenfor
hotellet. Lakenet var imidlertid skiftet da klager tok opp ovennevnte, og samtalen endte med
at klager ville ta en avgjørelse på om de skulle finne et nytt hotell på egen hånd, alternativt
om Apollos reiseledere skulle være behjelpelig. De hørte ikke noe mer om dette etter
denne samtalen. Dagen før avreise var klager igjen i kontakt med reiseleder, og opplyste
om hendelsen i forbindelse med avlevering av nøkkel og refusjon av luftkondisjoneringen.
Reiselederen beklaget og kontaktet umiddelbart hotellet. De stilte seg uforstående til dette,
og opplevde at deres møte gikk rolig for seg. Videre opplyste resepsjonisten at klager først
sjekket ut av hotellet dagen før avreise, og det dermed ikke var grunnlag for refusjon av
luftkondisjoneringen.

Avslutningsvis spurte reiseleder om klager fortsatt ville være med på transferbussen ved
hjemreisen, men klager opplyste at de ville ta en taxi. For øvrig skal ikke det planlagte
møte med reiselederen ha blitt avlyst, men vedkommende opplyste at klager ikke ville få
kompensasjon.

Apollo har valgt å refundere beløpet for luftkondisjonering på kr 200 i den perioden klager
ikke bodde på deres hotell.

Det vises for øvrig til brev fra Apollo.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klageren har reist på en uspesifisert reise. Hva som inngår i reisen er gjennomgått ovenfor
under Apollos anførsler.

Det er ikke bestridt av arrangøren at rommet var skittent ved ankomst. Det skal det ikke være,
idet alle hotellrom skal være rengjort når nye gjester ankommer.

Når man reiser uspesifisert er det oppgitt at man ikke kan forvente seg reiselederservice
på linje med de av gjestene som bor i regulære hoteller, men man skal etter nemndas syn
likevel få hjelp til å løse den type problemer som oppsto i forbindelse med oppholdet på det
uspesifiserte bostedet.

Seksuell trakassering skal ikke forekomme. Forekommer det, må det tas tak i umiddelbart.
Apollos tilsvar til nemnda etterlater tvil om arrangøren tar denne problemstillingen
tilstrekkelig på alvor.

Etter en samlet vurdering finner nemnda at klageren bør få et prisavslag på 25% av reisens
pris, avrundet til kr 1.200. Når det gjelder aircondition finner nemnda at klageren neppe har
krav på noen kompensasjon for innbetalt beløp, i og med at han sjekket ut først en dag før
hjemreise.

Vedtak:

Pakkereisenemnda anbefaler at klageren får et prisavslag på 25% av reisens pris, avrundet til
kr 1.200.

Vedtaket er enstemmig.