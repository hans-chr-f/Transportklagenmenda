Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
71/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Den 17.09.12 ble klager ilagt et gebyr for ugyldig billett. Hans periodebillett utløp 05.09.12 kl.
07.55. Samme dag fornyet han periodebilletten og validerte denne riktig i perioden mellom
kl.07.55 og innen han gikk på toget fra Nerdrum stasjon kl.08.01. Ved billettkontroll viste det
seg at dette ikke var gjort og klager ble ilagt et gebyr for ugyldig billett. Klager har i god tro
benyttet periodebilletten som om den var validert rett.

Klager mener gebyret er ilagt på feil grunnlag og ber om at gebyret slettes.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Klager ble påtruffet på toget i ubetjent vogn den 17.09.12 uten gyldig aktivert billett. Klager
fikk altså gebyret basert på det objektive kriteriet at han ikke hadde gyldig billett.

Klager kjøpte riktignok en periodebillett den 04.09.12 på billettautomat på Nerdrum stasjon,
men startet ikke denne billetten før den 18.09.12. Klagers tidligere periodebillett var gyldig
frem til den 05.09.12 kl.07.55. Klager kan dermed ikke ha aktivert den nye periodebilletten
den 04.09.12 ved kjøp. Man kan ha inntil to periodebilletter fra Ruter i reisekortet samtidig,
men én aktiv og én «på vent». Ruter informerer også om at man må være oppmerksom på
at dersom man har flere billetter i samme reisekort, så blir ikke den nye billetten aktivert så
lenge det er tid igjen på den gamle.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at han trodde han hadde
validert den nye periodebilletten, endrer dette ikke det faktum at klager ikke kunne fremvise
gyldig billett under billettkontrollen i en ubetjent vogn. NSBs kontrollører kunne derfor ilegge
ham et gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må sjekke statusen på sitt reisekort med jevne mellomrom slik at man er sikker på at
man har gyldig billett. Dette oppfordrer Ruter de reisende å gjøre før hver reise. Klager kjøpte
en ny billett den 04.09 og dersom han forsøkte å aktivere den nye billetten denne dagen, så
ville dette ikke være mulig i det den gamle periodebilletten var gyldig frem til 05.09 kl.07.55.
Det er ikke registrert noen validering av klagers kort før den nye billetten ble aktivert den
18.09. Nemnda kan derfor ikke se at ileggelse av gebyr var feil i denne saken.

Nemnda finner etter dette ikke grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.