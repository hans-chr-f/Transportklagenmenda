Vedtak i Transportklagenemnda - Fly

Sammendrag

Krav om refusjon av opprinnelige flybilletter for en videreforbindelse samt
nye flybilletter for hele strekningen. Kansellering. Ikke gjennomgående billett.

Dato
11.06.2020

Saksnummer
2019-04054

Tjenesteytere
Norwegian Air Shuttle

Klager har i det vesentlige anført

26. juli 2019 skulle klager og en medpassasjer reise med D83239 fra København til Oslo.
Flyet skulle lande i Oslo kl. 18.10. Klager og medpassasjeren hadde billett videre med
SAS til Kristiansand. Flyvningen SK223 skulle gå fra Oslo kl. 20.50. Flyvningen D83239 ble
imidlertid kansellert samme dag, slik at klager og medpassasjeren ikke rakk flyvningen
videre fra Oslo. 

Klager anfører at han fikk beskjed av Norwegian om at de tidligst kunne få plass på et
fly til Oslo morgenen etter. Da de skulle videre til Kristiansand, var det etter klagers syn
et lite gunstig alternativ å overnatte i København for så å fly til Oslo dagen etter. Klager
anfører at det kun er SAS som flyr til Kristiansand på lørdager, og de har kun én avgang
på lørdagene om sommeren. Klager anfører at de så for seg at dersom de skulle takke
ja til omrutingsalternativet fra Norwegian, ville de ende opp med å bli rundt ett døgn
forsinket. De bestemte seg derfor for å kansellere Norwegian-billetten og bestille plass
på en Widerøe-flyvning fra København til Kristiansand med avgang samme dag. Klager
anfører at det er en mindre kostnad for flyselskapet å dekke nye billetter fremfor å dekke
overnatting, matutgifter og transport dagen etter.

Klager anfører at han har fått refusjon av 3498 kroner for Norwegian-billetten.

Klager krever refusjon av 7340 kroner for de nye billettene han kjøpte fra København til
Kristiansand og refusjon av 2810 kroner for de opprinnelige SAS-billettene fra Oslo til
Kristiansand.

Tjenesteyterne har i det vesentlige anført
Norwegian har allerede utbetalt 500 euro i standarderstatning til klager.

Klager krever i tillegg refusjon av den tapte SAS-billetten videre fra Oslo til Kristiansand.

Klagers flyvning videre fra Oslo til Kristiansand var en uoffisiell forbindelse og ikke en del
av en sammenhengende reise. De to flyvningene var del av forskjellige bestillinger og
inngikk ikke i samme bestillingsbekreftelse.

Norwegian viser til EU-forordning 261/2004 artikkel 2 bokstav h: 
«"final destination" means the destination on the ticket presented at the check-in counter
or, in the case of directly connecting flights, the destination of the last flight; alternative
connecting flights available shall not be taken into account if the original planned arrival
time is respected»

I dette tilfellet var Oslo endelig destinasjon, da dette er destinasjonen som er
oppført i avtalen som ble inngått mellom klager og flyselskapet, og i den aktuelle
bestillingsbekreftelsen fra Norwegian.

På bakgrunn av dette anser ikke Norwegian seg ansvarlig for å refundere utgiftene til
ubrukte billetter fra Oslo til noen annen destinasjon.

Norwegian viser for øvrig til at det spanske klageorganet AESA i sakene 009235-17 og
012483-17 kom frem til at en flyvning som er en del av en annen bestilling, med et
annet selskap, er å anse som en separat transportkontrakt. Flyselskapet er således
ikke forpliktet til å dekke tap av eventuelle flyvninger i andre bestillinger med andre
flyselskaper. Det er passasjerens eget ansvar å sørge for at det beregnes god nok tid
mellom uoffisielle forbindelser.

I tillegg viser Norwegian til artikkel 11.4 i sine generelle befordringsvilkår: 
«Vi tar ikke ansvar for videreforbindelser, men mindre du har kjøpt en gjennomgående
reise innenfor vårt rutenett, eller vi er ansvarlige for kansellering eller forsinkelse. I det
tilfelle at vi er ansvarlig for tapt videreforbindelse, vil vi gi bistand i henhold til punkt
11.2.».

Alle passasjerer må bekrefte at de har lest og godtar Norwegians befordringsvilkår før de
gjennomfører kjøp på Norwegians nettsider.

Norwegian kan altså ikke være ansvarlig for å dekke slike kostnader.

Klager krever også refusjon av alternativ transport mellom København og Kristiansand.

Alle passasjerene ble informert om sine rettigheter via SMS, og de ble tilbudt omruting
tidligst mulig eller refusjon av billetten.

Klager ble tilbudt omruting til en ny flyvning kl. 09.20 neste dag, noe som må anses
for å være innen rimelig tid. Klager ble også tilbudt hotellovernatting i København.

Totalt var det 181 passasjerer på morgenflyvningen, slik at det var plass til klager og
medpassasjeren dersom de ville omrutes til denne.

Norwegian viser til tolkningsveiledningen for EU-forordning 261/2004, særlig i
forbindelse med artikkel 4 bokstav b: «However, where an air carrier can demonstrate
that when the passenger has accepted to give his or her personal contact details, it has
contacted a passenger and sought to provide the assistance required by Article 8, but the
passenger has nonetheless made his or her own assistance or re-routing arrangements,
then the air carrier may conclude that it is not responsible for any additional costs the
passenger has incurred and may decide not to reimburse them.»

Når passasjeren blir informert om kansellering av flyreisen, og blir korrekt informert
om tilgjengelige valg, skal valget som tilbys passasjerene i henhold til artikkel 8 nummer
1, kun gjøres én gang. I slike tilfeller, så snart passasjeren har valgt ett av de tre
alternativene i henhold til artikkel 8 nummer 1 bokstav a, b, eller c, har flyselskapet ingen
forpliktelse knyttet til de to andre alternativene. I dette tilfellet valgte klager å ordne
med alternativ transport på eget initiativ, selv om Norwegian hadde egne tilgjengelige
alternativer for å fullbyrde kontrakten om transport mellom København og Oslo.

Norwegian viser også til at klagers alternative transport var mellom København og Oslo,
og basert på informasjonen nevnt over, mener Norwegian at klagers kontrakt med
Norwegian kun var til Oslo, og at selskapet da ikke kan være ansvarlig for kostnader
vedrørende transport til Kristiansand. Klager har fått sine ubrukte Norwegian-billetter
refundert, da han har foretatt et valg i henhold til EU-forordning 261/2004 artikkel 8.

På bakgrunn av dette kan heller ikke klagers krav om refusjon av de nye flybillettene fra
København til Kristiansand imøtekommes.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne ha vært unngått
selv om alle rimelige tiltak var truffet, jf. EU-forordning 261/2004 artikkel 5.

Klager har fått utbetalt 500 euro i standarderstatning fra flyselskapet. Klager krever også
dekket nye flybilletter fra København til Kristiansand.

Klager hadde ikke gjennomgående billett; han skulle reise videre fra Oslo til Kristiansand
med SAS. I tilknytning til Norwegian må Oslo altså anses som endelig destinasjon.

Norwegian har ikke opplyst i tilsvaret hva som var årsaken til kanselleringen. Klager ble
påført utgifter han ellers ikke ville hatt som følge av kanselleringen. Nemnda mener at
klager har krav på å få dekket sine utgifter til alternative billetter etter luftfartsloven §
10-20.

Utgiftene kommer til fradrag i standarderstatningen, jf. forordningen artikkel 12. Kun
overskytende beløp kommer til utbetaling. Klagers billetter med SAS kostet kroner
7340 fra København til Kristiansand. Klager har krav på å få dekket utgiftene fratrukket
standarderstatning på 500 euro. Dette utgjør kroner 2497.

Vedtak

Transportklagenemnda - fly anbefaler at Norwegian erstatter klager kroner 2497.