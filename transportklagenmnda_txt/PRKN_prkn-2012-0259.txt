Vedtak i Pakkereisenemnda

Sammendrag

Saken gjelder bl.a manglende a/c i trimrom og kloakklukt, Tyrkia.

Dato
21.05.2013

Saksnummer
259/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: kr. Ca. 37.000,-

Saken gjelder:

Saken gjelder bl.a manglende a/c i trimrom og kloakklukt, Tyrkia.

Klager anfører at de på forhånd undersøkte nøye hvilke hoteller som hadde gode
trimrom. Dette fordi sønnen er aktiv idrettsutøver og er avhengig av å gjennomføre sitt
treningsprogram. De fikk anbefalt Ephesia Bay. Det viste seg at treningsrommet ikke
hadde a/c og mange treningsapparater hadde feil og mangler.

På hele hotellområdet var det sterk kloakklukt.

I tillegg til de nevnte hovedpunkter har klager også tatt opp forhold vedrørende bordbestilling
i restauranten, høyt lydnivå på musikken ved bassenget og at vannskliene var stengt flere
timer daglig. De krever tilbake deler av reisens pris.

Star Tour har tilbudt et prisavslag på kr.3.000,-, alternativt et reisegavekort på kr.4.000,-
for manglende a/c i trimrommet og kloakklukten. Når det gjelder de øvrige forhold, ble
disse ikke tatt opp med Star Tours guide på stedet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har tatt opp forholdet med turarrangør representant.

I en e-post før bestillingen fikk klageren opplyst at det på hotellet var «ett fint gym med
aircondition ock ljust» og «massa olika maskiner så som løpeband ok spinning cyclar».

Det er derfor på det rene - og erkjent av Star Tour - at manglende a/c i treningsrommet utgjør
en mangel ved reisen som berettiger til prisavslag.

Det må også legges til grunn at det var en sjenerende kloakklukt på området.

Når det gjelder de øvrige forhold som er påberopt, anses disse uansett ikke å være av en slik
art at de utgjør en mangel ved reisen i pakkereiselovens forstand.

Det tilbudte prisavslag på kr.3.000,-, alternativt gavekort på kr.4.000,-, anses som en passende
kompensasjon.

Vedtak:

Reklamasjonsnemnda for pakkereiser kan ikke anbefale prisavslag utover det som er tilbudt.

Vedtaket var enstemmig.