Vedtak i Pakkereisenemnda

Sammendrag

Krav om refusjon for tapt ferie og ekstra utgifter da
båtforbindelsen ikke korresponderte med flyavgang.

Dato
21.08.2018

Saksnummer
2018-01577

Tjenesteytere
Ving Norge AS

Klager har i det vesentlige anført

Klager kjøpte en pakkereise for en person med innkvartering i et enkeltrom med frokost
på Koh Tao Simple Life Resort, Koh Tao, Thailand i perioden 27.02.2018 - 12.03.2018.
Totalpris kr. 16.445.

På grunn av at flyet og båten ikke korresponderte til Koh Tao, måtte hun tilbringe to
netter på Koh Samui til tross for at pakkereisen ble betalt for 14 netter på Koh Tao
Simple Life Resort, Koh Tao. Klager krever refundert to feriedager, kr. 1.171 per dag,
totalt kr. 2.342. Hotellutleggene klager fikk i forbindelse med ankomst og avreise ble på
henholdsvis kr. 512 + kr. 1.157,14 = kr. 1.669,14. Klager krever refundert kr. 2.342 + kr.
1.669,14 = kr. 4.011,14.

Klager krever refundert totalt kr. 4.011,14. 

Det vises for øvrig til korrespondanse fra klager.

Tjenesteyterne har i det vesentlige anført
Ving anfører at hotellet klager valgte, Koh Tao Simple Life Resort, ligger på en øy utenfor
Koh Samui. På hotellsiden fremgår følgende: "Vær oppmerksom på at du må reise med
båt for å komme til Koh Tao.". 

Klager har ikke undersøkt båtforbindelsene mellom Koh Samui og Koh Tao, for å se om
båttidene korresponderte med valgt flyavgang for ankomst og avreise. 

Klager ikke kan påberope seg at det er Vings ansvar at klager ikke har undersøkt
båtforbindelsene og deretter fått ekstra utgifter. Ving viser til svar sendt direkte til klager
hvor Ving informerte om muligheten til å endre reisen dersom klager hadde undersøkt
båtforbindelsene i god tid før avreise.

Ving kan ikke se at det foreligger grunnlag for prisavslag. 

Det vises for øvrig til korrespondanse fra Ving Norge AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise.

Det fremgår at klageren bestilte reisen på internett den 20. januar 2018.  Av
hotellprospektet, som er en del av avtalen mellom partene, fremgår det at hotellet ligger
på en annen øy enn der flyplassen ligger. 

I prospektet står det også: "Vær oppmerksom på at du må reise med båt for å komme til
Koh Tao."  

Flyet lander på Koh Samui, mens hotellet ligger på Koh Tao. Av billetten fremgår det at
reisen består av flyreise og hotellpakke.  Båtreise mellom Koh Samui og Koh Tao er ikke
inkludert i prisen, og er heller ikke noe som selges av arrangøren.  

I et slikt tilfelle må det være opp til den enkelte reisende å undersøke båtforbindelser til
og fra det ønskede reisemålet før reisen bestilles.

Nemnda kan, slik denne saken ligger an, ikke anbefale at klageren gis medhold.

Vedtak

Pakkereisenemnda kan ikke anbefale at klageren gis medhold.