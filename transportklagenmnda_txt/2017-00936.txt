Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
27.02.2018

Saksnummer
2017-00936

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY183 fra Haugesund (HAU) til Oslo lufthavn
(OSL) 2. mars 2017 kl. 09.40. Flyvningen ble kansellert, og klager har fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY183 fra Haugesund til Oslo lufthavn 2. mars 2017 ble kansellert
som følge av værforholdene i Haugesund tidligere denne dagen. Tidligere avgang, DY182
fra Oslo til Haugesund, måtte snu og fly tilbake til Oslo som følge av store snømengder i
Haugesund. Rullebanen var stengt på grunn av snøen, og DY183 ble følgelig kansellert.

Norwegian anfører at snøværet må utgjøre en slik ekstraordinær omstendighet som
fritar flyselskapet for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY183 fra Haugesund til Oslo 2. mars 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes kanselleringen stengt rullebane som følge av store snømengder
i Haugesund. Tidligere avgang måtte returnere til Oslo, og flyvningen ble følgelig
kansellert. 

Nemnda legger til grunn at værforholdene må anses som en ekstraordinær
omstendighet i forordningens forstand. Nemnda legger videre til grunn at kanselleringen
ikke kunne vært unngått selv om alle rimelige tiltak ble truffet. Kanselleringen gir etter
dette ikke rett til standarderstatning, og nemnda anbefaler ikke at klager gis medhold i
sitt krav.

Vedtak

Transportklagenemnda - fly anbefaler ikke at klager gis medhold.