Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2015

Saksnummer
0494/15F

Tjenesteyter
Lufthansa German Airlines

Klager har i det vesentlige anført:

Klager skulle reise fra Oslo til Tokyo via Frankfurt den 26. mars 2015 kl. 09:35 med ankomst
den 27. mars kl. 08:55. Grunnet problemer på Gardermoen ble LH859 fra Oslo til Frankfurt
forsinket slik at klager mistet sin videreforbindelse. Han ble booket om og ankom Tokyo 28.
mars kl. 14:00, over et døgn forsinket.

Klager mistet et 2-dagers arrangement i Tokyo som følge av hendelsen. Klager mener at vær
ikke var årsaken til forsinkelsen, men problemer med utstyret som skulle brukes til push-back
av Lufthansaflyet. Andre fly tok av uten problemer på samme tidspunkt.

Klager krever standarderstatning 600 euro per person i henhold til EU-forordning 261/2004,
samt erstatning for tapt forhåndsbetalt arrangement, kroner 7 827.

Det vises for øvrig til klagers brev.

Lufthansa har i det vesentlige anført:

LH859 ble dessverre forsinket 4 timer og 20 minutter som følge av snøvær i Oslo. Det vises til
fremlagt dokumentasjon. Klager ble booket om til neste ledige avgang dagen etter.

Hendelsen ikke er kompensasjonsberettiget i henhold til EU-forordning 261/2004 da årsaken
til kanselleringen var ekstraordinære omstendigheter utenfor Lufthansas kontroll.

Et flyselskap plikter å tilby forpleining i slike tilfeller. Utgifter som løper etter at passasjerene
har ankommet bestemmelsesstedet er ikke noe et flyselskap kan stå ansvarlig for.

Lufthansa kan på grunnlag av ovennevnte ikke imøtekomme klagers krav.

Det vises for øvrig til Lufthansas brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Klager har anført at forsinkelsen ikke skyldtes værforholdene, men tekniske problemer med
å få flyet i posisjon for motorstart. Klager har videre opplyst at Kommunikasjonsavdelingen
på OSL har bekreftet at det tok av 70 fly mellom kl. 09.00 og 11.10. Lufthansa har ikke
kommentert dette.

Nemnda er fra andre saker kjent med at det var vanskelige værforhold på Gardermoen
denne dagen, og at en rekke flygninger ble forsinket / kansellert som følge av dette. I
denne saken foreligger det imidlertid opplysninger/påstander om teknisk feil, snø og
mannskapsproblemer. Nemnda finner årsaken til forsinkelsen uklar og er av den oppfatning
at Lufthansa ikke har godtgjort at forsinkelsen skyldtes en ekstraordinær omstendighet som
ikke kunne vært unngått selv om alle rimelige tiltak var truffet. Forsinkelsen gir etter dette rett
til en standarderstatning på 600 euro per person. Nemnda anbefaler at Lufthansa utbetaler
erstatningen.

Anvendelsen av EU-forordningen berører ikke en passasjers rett til erstatning på annet
grunnlag.

Forsinkelsen medførte at klagerne ikke fikk benyttet forhåndsbetalt arrangement på
reisemålet. Lufthansa er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem.

I henhold til EU-forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Det er tilfelle i denne saken.

Vedtak:

Transportklagenemnda-fly anbefaler at Lufthansa utbetaler 600 euro per person.

Vedtaket var enstemmig.