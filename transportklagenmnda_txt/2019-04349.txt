Vedtak i Transportklagenemnda - Fly

Sammendrag

Krav om refusjon av flybillett. Frakt av våpen. Påstand
om feil informasjon om krav til innpakning av våpenet.

Dato
11.06.2020

Saksnummer
2019-04349

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise med DY330 fra Oslo til Bardufoss med avgang 21.
august 2019. Klager skulle ha med seg jaktvåpen, men klarte ikke å finne frem til
informasjon om frakt av våpen på Norwegians nettsider. Klagers samboer ringte derfor
til Norwegians kundeservice dagen før for å forhøre seg om hvilke krav som gjaldt for
frakten av våpenet. Klager anfører at kundeservicerepresentanten oppga at esken med
ammunisjon må være forseglet, våpenlisens må medbringes, og futteralet med våpenet
må være låsbart. Klager anfører at kundeservicerepresentanten oppga at det ikke er et
krav at våpenet må fraktes i en våpenkoffert eller pakkes inn i hard plast.

Klager anfører at våpenet ble pakket inn i tråd med det de hadde fått oppgitt på telefon.
Da klager ankom flyplassen, fikk han imidlertid ikke reise med våpenet. Han anfører at
han kunne kjøpe en våpenkasse på flyplassen, men han fikk oppgitt at denne kostet
mellom 4000 og 6000 kroner. Dette var mer enn det selve flybilletten kostet, og klager
valgte dermed å kansellere reisen.

Det vises til klagers øvrige anførsler i fremlagt dokumentasjon.

Klager krever refusjon av hele billettprisen som følge av at det ble oppgitt feil
informasjon på telefon.

Tjenesteyterne har i det vesentlige anført
Klager reiste med våpen som ikke var forsvarlig pakket i henhold til Norwegians vilkår
for transport med våpen. Klager ble da tilbudt å kjøpe korrekt innpakning for å kunne
gjennomføre reisen, men valgte å ikke reise.

Norwegian viser til at det finnes informasjon vedrørende reise med våpen på nettsidene
sine.

Alle passasjerer må ved kjøp av billett bekrefte at de har lest og godtar Norwegians
generelle befordringsvilkår. I artikkel 10.1.2 i disse vilkårene står det følgende: «Våpen og
ammunisjon, inkludert sports- eller jaktvåpen er forbudt i kabinen. Generelt skal ingen
våpen, annet enn sports- eller jaktvåpen og ammunisjon bli akseptert som innsjekket
bagasje som beskrevet i punkt 10.4. Våpen må i alle tilfeller være uladet og sikret, og for
øvrig forsvarlig pakket, og sluttstykke/forskjefte skal sendes adskilt fra resten av våpenet.
Transport av ammunisjon er underlagt ICAO og IATA sine bestemmelser om farlig gods»

Videre står det i artikkel 10.2: «Vi forbeholder oss retten til å nekte å befordre din
Bagasje, eller nekte videre befordring av din Bagasje (etter innsjekking) hvis en av
følgende problemer er identifisert:

a) Gjenstander beskrevet i artikkel 10.1 er oppdaget i din Bagasje,
b) Bagasjen er av en slik størrelse, form, vekt, innhold, eller andre egenskaper som gjør
den uegnet for transport om bord på fly,
c) Bagasjen er ikke pakket forsvarlig i egnet emballasje, slik at vi under normale forhold
kan garantere at den kommer uskadet fram.»
Norwegian viser også til befordringsvilkårenes artikkel 10.4.2: «Når du overleverer
Bagasjen for innsjekk, er du pliktig til å:
a) påføre en merkelapp som inneholder minst ditt navn og adresse, og
b) pakke all Bagasje i egnet emballasje, som beskrevet i Reglene som er publisert på vår
Nettside, for å unngå å bli nektet befordring i henhold til artikkel 10.2 (c).»

Klager har selv bekreftet å ha lest og akseptert disse vilkårene, hvor det kommer klart
fram at all bagasje må pakkes i henhold til Norwegians regler. Klager ble ikke nektet
befordring, men han ble tilbudt å kjøpe korrekt innpakning og fortsette reisen. Klager
valgte selv å ikke reise, slik at dette ikke kan anses som nektet befordring jamfør EU-
forordning 261/2004.

Klager viser til at de ble informert via telefon om at innpakningen var forsvarlig, og at
de ville kunne reise med denne. Norwegian har ingen loggføring i klagers bestilling i
forbindelse med denne samtalen, og det er ikke vedlagt noen dokumentasjon som
underbygger dette. Da klager selv har bekreftet å ha lest og forstått Norwegians vilkår
vedrørende bagasje ved kjøp av billetten, og siden informasjonen er tilgjengelig på
Norwegians nettsider, kan ikke klagers krav om refusjon av billetten imøtekommes.

Nemnda bemerker

På Norwegians nettsider kan man finne Norwegians generelle vilkår for befordring. Der
fremgår reglene om frakt av våpen. Hva klagers samboer fikk opplyst i telefonsamtalen
med Norwegians kundeservice i denne forbindelse, er uklart. Det er et bevisspørsmål
som vanskelig kan klarlegges under saksbehandlingen i nemnda. Saken avvises derfor, jf.
forskrift om klagenemnd for passasjertransport § 6-2 bokstav d.

Vedtak

Saken avvises.