Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
08.05.2017

Saksnummer
2017-00545

Tjenesteytere
Ruter

Klager har i det vesentlige anført

Klager ble den 31. oktober 2016 ilagt gebyr på buss nr. 37 fra Badebakken
bussholdeplass retning sentrum til Nydalen.

Denne dagen måtte klager løpe til bussen og steg ombord samtidig med kontrollørene.
I det klager kommer om bord tar han umiddelbart opp telefonen og aktiverer kjøp av
billett på Ruters mobilapp. Det tar ca 15 sekunder fra klager kom inn på bussen til billett
er aktivert. Til tross for at kontrolløren var vitne til dette velger kontrolløren å ilegge
klager gebyr med argument om at han ikke hadde aktivert billetten før han steg ombord
på bussen. 

Klager er klar over at Ruter i denne saken har det juridiske på sin side i og med at
billetten ikke ble aktivert før påstigning. Det klager allikevel har etterlyst er om Ruter
burde ha utvist skjønn i denne konkrete situasjonen. Kontrolløren ser klager kommer
løpende. Kontrolløren stiger ombord samtidig med klager. Kontrolløren ser at klager
umiddelbart tar opp telefon og betaler billett rett etter ombordstigning. 

For klager dreier denne saken seg like mye om ren skikk og bruk ovenfor en reisende
som kommer løpende for å rekke bussen, som de rent juridiske fakta. 

Klager ønsker at gebyret frafalles med utgangspunkt i utvisning av skjønn.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt 31. oktober 16, hvor
han ber Ruter utvise skjønn i saken. Ruter viser til sine tidligere svar i saken. I tillegg kan
Ruter tilføye at årsaken til at gebyr ble ilagt var på grunn av sent kjøp av mobilbillett.
Ruter forholder oss til kontrollørens notat på gebyret. Her har kontrollør notert at klager
satt på bussen når kontrollørene gikk på bussen ved Badebakken, ingen av kontrollørene
har observert at klager kom løpende ved den samme holdeplassen. 

Billetten til klager er kjøpt like etter at bussen ankom Badebakken holdeplass. Billetten
må være bekreftet før man går på bussen, her må Ruter være strenge og kan ikke åpne
for at kunden selv kan velge når de kjøper billett underveis. 

Ruter kan på bakgrunn av forannevnte ikke se grunn til å frafalle kravet om gebyret i
dette tilfellet.

Nemnda bemerker

Klager ble 31. oktober 2016 på buss 37 fra Nydalen retning sentrum ilagt gebyr da han
hadde kjøpt billett for sent.  

Det fremgår av Ruters reisevilkår pkt 3 b at den reisende skal ha gyldig billett ved
påstigning på et transportmiddel eller ved inntreden i en kontrollsone. Dette innebærer
at elektronisk billett skal være aktivert på dette tidspunkt. 

Av reisevilkårene pkt. 6.2 går det fram at reisende som ved kontroll ikke viser gyldig billett
plikter å betale tilleggsavgift. 
Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig. 

Nemnda har merket seg at klager har erkjent at han først kjøpte billett etter at han gikk
på bussen. Han viser til at dette skyldtes at han måtte løpe for å rekke bussen og at han
kjøpte billett umiddelbart etter påstigning. Klagen erkjenner at det er juridisk grunnlag
for gebyret, men hevder at det i denne situasjon bør utvises skjønn med hensyn til
ileggelse av gebyr.

Nemnda har i sin praksis lagt til grunn at den reisende selv har ansvar for å ha
tilstrekkelig tid å kjøpe billett før påstigning og at dette ikke kan gi grunnlag for å
anbefale at gebyr frafalles. 

Nemnda legger vekt på at det fra reiseforetakenes side er behov for en konsekvent
praksis da det er vanskelig å skille mellom årsakene til at en passasjer ikke har kjøpt
billett før påstigning. 

Nemnda kan heller ikke i dette tilfellet se at det er grunnlag for å anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge.