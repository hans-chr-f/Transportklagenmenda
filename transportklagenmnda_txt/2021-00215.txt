Vedtak i Transportklagenemnda
- Kollektivreiser

Sammendrag

Krav om refusjon av billetter på grunn av toaletter
ute av drift, manglende vann i vask og wi-fi tjeneste

Dato
13.04.2021

Saksnummer
2021-00215

Tjenesteytere
Vy

Klager har i det vesentlige anført

Klager viser til 8 billetter og anfører at på alle disse reisene var wi-fi tjenesten nede,
toalettene var ute av drift eller uten vann slik at klager ikke kunne vaske hendene sine.
Klager krever refusjon etter Vys reisevilkår punkt 8. Klager anfører at på noen av reisene
oppstod alle manglene. Klager mener særlig at det var et stort problem at toalettene ikke
fungerte. 

Klager stiller seg undrende til hvorfor Vy ikke tillater klager å vaske hendene sine etter
å ha benyttet toalettet, slik at han kan beskytte seg mot Covid-19 pandemien. Videre
undrer klager på om Vy tar pandemien seriøst. Han legger til slutt til at han stiller
spørsmål til om Vy forstår at selskapet har umuliggjort det viktigste hygieniske tiltaket
man har mot viruset. Klager legger til at personalet om bord har ved flere anledninger
vært frekke og fornærmende. 

Klager krever alle billettene refundert.

Tjenesteyterne har i det vesentlige anført
Klager anfører at han ikke hadde tilgang til toaletter, rennende vann eller wi-fi på flere
togavganger datert 8., 13., 22., 23., og 30. mai og 2., og 4. juni 2020. Det vises til tabell
og dokumentasjon som er innsendt til nemnda. Det legges til at det ikke vites hvilket tog
klager benyttet seg av 22. mai, da dette ikke er opplyst. 

Togene som ble benyttet på disse reisene har 5 toaletter. På grunn av Covid-19
pandemien har ett toalett vært stengt for reisende, da personalet ombord benyttet
seg av dette toalettet. Hvert tog som fremgår av tabellen, har en kapasitet på 321
passasjerer. Toget som kjørte den 8. mai 2020 hadde ett stengt toalett fordi det var ute
av drift. Ingen av det andre togene som fremgår av tabellen har loggført noen feil med
toaletter, vanntilgang eller wi-fi. Vy sier til uttalelse fra deres tekniker. 

Vannivåene ombord på togene overvåkes og et toalett vil bli stengt dersom vannivået er
lavt. Det finnes separate vanntanker i hver vogn. Det skjer sjeldent at en vogn går tom for
vann og svært sjeldent under pandemien fordi passasjertallene har sunket med ca. 60%
siden mars 2020. Disse passasjertallene fremgår også av tabellen. I tillegg til dette er det
av Vys erfaring færre passasjerer som har benyttet seg av toalettene under pandemien. I
et tilfelle, som må anses svært lite sannsynlig, hvor alle 4 toalettene ombord skulle være
ute av drift kan de reisende kontakte personalet ombord som deretter vil åpne toalettet
som personalet benytter seg av. 

Wi-fi tjenesten ombord er i utgangspunktet pålitelig, selv om det kan være noe ustabilt
slik det er informert om på Vy sine nettsider. Transportavtalen ifølge billettene klager
viser til er oppfylt. 

Vy avviser påstanden om at klager ikke hadde mulighet til å benytte et toalett i drift eller
muligheten til å vaske hendene sine ombord på togene som fremgår av tabellen. Vy har
heller ingen indikasjon på at wi-fi tjenesten feilet. 

Vy kan ikke tilby noen refusjon eller kompensasjon.

Nemnda bemerker

Klager krever refusjon av billetter som følge av mangler ved toalett og wi-fi. 

Vys reisevilkår pkt. 7 a gir rett til kompensasjon dersom den har en feil eller mangel hvis
den ikke samsvarer med hva kunden kan forvente ut fra pris, vilkår og informasjon gitt
på forhånd. 

Nemnda kan ikke se at det er dokumentert at det forelå mangler ved tjenesten på de
avgangene klager viser til, og det vises til Vys gjennomgang av hva som var tilgjengelig av
fasiliteter på togene som ble benyttet. Transporten ble uansett gjennomført som avtalt,
slik at det ikke var noen mangler ved denne leveransen.

Vedtak

Transportklagenemnda for kollektivtransport finner ikke å kunne anbefale at klager gis
medhold.