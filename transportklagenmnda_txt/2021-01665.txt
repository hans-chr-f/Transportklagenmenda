Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
24.03.2022

Saksnummer
2021-01665

Tjenesteytere
Widerøe

Klager har i det vesentlige anført

Klager skulle reise fra Molde til Svolvær via Bergen og Bodø den 6. juli 2021 med Widerøe
kl 18.20 med ankomst kl 22.10.  

WF517 fra Molde til Bergen ble 25 minutter forsinket slik at klager mistet sin
videreforbindelse. Hun ble booket om til dagen etter kl 12.55 og ankom endelig
bestemmelsessted kl 17.55. 

Klager stiller seg kritisk til at Widerøe ikke holdt igjen flyet i Bergen slik at hun fikk bli
med. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF517 fra Molde ble forsinket 24 minutter. Klager hadde videre forbindelse til Bodø
med WF618 som hadde avgang fra Bergen kl 19.45. Dette flyet ventet på passasjerer fra
innkommende flyvninger, deriblant WF517. 

Widerøe viser til fremlagt dokumentasjon på at klagers bagasje ble loadet over fra WF517
til WF618. Det er uklart for Widerøe hvorfor klager ikke møtte opp til avgangen. 

Klager ble booket om kostnadsfritt og innlojsert på hotell. 

Widerøe har avslått kravet om kompensasjon, da flyselskapet mener klager ville ha
ankommet Svolvær til normal tid dersom hun hadde møtt opp til videreforbindelsen.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at WF517 var forsinket med 24 minutter. Basert på den
innsendte dokumentasjonen legger nemnda til grunn at det var forsinkelsen på WF517
som var årsaken til at klager ikke rakk sin videreforbindelse med WF618, og hun kom
mer enn tre timer forsinket frem til sitt endelige bestemmelsessted.  Widerøe har
ikke redegjort for årsaken til forsinkelsen på WF517, og det er derfor ikke godtgjort
at forsinkelsen skyldes ekstraordinære omstendigheter. Nemnda anbefaler derfor at
Widerøe utbetaler 250 euro i standarderstatning til klager.  

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Widerøe utbetaler 250 euro til klager.