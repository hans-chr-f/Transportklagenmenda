Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
17.03.2021

Saksnummer
2020-03691

Tjenesteytere
Trip 2 AS

Klager har i det vesentlige anført

Klagen gjelder en pakkereise for en person til Firenze i perioden 19.03.2020 - 24.03.2020.
Totalpris 16 460 kroner.

Det ble gitt beskjed om kansellering grunnet Covid-19 den 09.03.2020 klokken 11:24
per e-post fra reisearrangøren til klager som samtidig ba klager ta kontakt med sitt
forsikringsselskap. Den 10. mars fikk klager en e-post med beskjed om at turen var
ombooket til 17.11.2020 - 22.11. 2020. Den 11. mars sendte klager reisearrangøren en e-
post med beskjed om at hun var tvilende til at hun fikk anledning til å reise i november.
Den 12. mars sender klager en ny e-post med spørsmål om hun kan få innbetalingen
refundert. 

Den 28. april skriver reisearrangøren følgende til klager: 
"Vi har prøvd å få klarhet i hva hotell, fly etc. vil refundere og vi har i dag fått de endelige
svarene.

Våre samarbeidspartnere i Italia (hotell, gulder, transport og museer/gallerier) og
flyselskapet tilbyr å flytte turen, men gir ingen refusjon. VI vil gjennomføre turen i
november med samme spennende program.

Turen var planlagt til 20-30 personer, men siden dette var første tur vi organiserte
sammen med XXXXXXX ble vi enige om å gjennomføre turen med 11 personer. Dette
medfører også at våre faste kostnader blir høyere enn normalt på en slik tur. Våre
kostnader per person er kr 13400.

Vi håper at du får anledning til å være med i høst. Skulle du ikke ha anledning, og siden
ditt forsikringsselskap har sagt at de dekker overnevnte beløp, m.a.o. faste kostnader,
vil jeg anbefale at du benytter deg av dette. Vi refunderer forskjellen mellom prisen på
turen og kr 13400, m.a.o. kr. 3060 som dekker variable kostnader."

Den 13. august sendte klager reisearrangøren en e-post og gjorde det klart at hun ikke
ønsket å reise til Firenze i november. Klager krevde å få tilbakebetalt resten av beløpet
hun har krav på fra reisearrangøren slik at hun kunne kreve det resterende beløpet fra
sitt forsikringsselskap. Klager tok saken opp med sitt forsikringsselskap som avviste
saken.

Klager anfører at reisearrangøren hevder klager har avbestilt reisen. Dette avviser
klager. Etter diverse purringer fikk klager den 25. august 2020 utbetalt 3 060 kroner fra
reisearrangøren.

Etter den 26. august har klager sendt diverse purringer til reisearrangøren, men har ikke
fått svar. 

Klagers krav: 13 400 kroner. 

Klager har søkt forsikringsselskapet Gjensidige om dekning/erstatning. Klager har ikke
blitt tilkjent dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført
Trip 2 AS har ikke sendt tilsvar til Pakkereisenemnda, til tross for to henvendelser
med anmodning om tilsvar. Etter den siste e-posten til tjenesteyter, fikk sekretariatet
tilbakemelding om at e-posten ikke var gyldig selv om e-postadressen fremgår av
tjenesteyters nettsider.

Nemnda bemerker

Klagen gjelder en pakkereise for en person til Firenze i perioden 19.03.2020 - 24.03.2020.
Totalpris 16 460 kroner.

Det ble gitt beskjed om kansellering grunnet Covid-19 den 09.03.2020 klokken 11:24
per e-post fra reisearrangøren til klager som samtidig ba klager ta kontakt med sitt
forsikringsselskap. Den 10. mars fikk klager en e-post med beskjed om at turen var
ombooket til 17.11.2020 - 22.11.2020. Den 11. mars sendte klager reisearrangøren en e-
post med beskjed om at hun var tvilende til at hun fikk anledning til å reise i november.
Den 12. mars sender klager en ny e-post med spørsmål om hun kan få innbetalingen
refundert.

Klagers krav er på 13 400 kroner. 

Slik nemnda vurderer det har tjenesteyter kansellert reisen etter pakkereiseloven §
23 annet ledd. Covid-19 må anses som en ekstraordinær omstendighet. Det følger
av pakkereiseloven § 24 at alt som er innbetalt skal refunderes ved arrangørens
kansellering. Det er således grunnlag for at klager skal få refundert 13 400 kroner. Reisen
ble kansellert 19.03.2020 og er dermed omfattet av den midlertidige forskriften som
forlenger pakkereiseselskapenes tilbakebetalingsfrist til 3 måneder. Den nye fristen
gjelder alle pakkereiser som ble avlyst eller avbestilt i perioden fra 1. mars til 14. juni
2020. Klager tilkjennes forsinkelsesrenter fra dagen etter kravet forfalt, det vil si 90 dager
etter kanselleringstidspunktet. Nemnda anbefaler at utbetalingen skjer senest innen 14
dager fra mottagelse av vedtaket.

Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.