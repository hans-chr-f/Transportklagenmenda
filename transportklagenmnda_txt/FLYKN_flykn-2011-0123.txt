Vedtak i Transportklagenemnda - Fly

Sammendrag

Krav om erstatning som følge av kansellering.

Dato
12.10.2011

Saksnummer
123/11F

Tjenesteyter
Finnair

Krav om erstatning som følge av kansellering.

Klager har i det vesentlige anført:

Klager skulle reise fra Oslo til Hong Kong med Finnair og videre til Taiwan med Cathay Pacific
Airways den 8. desember 2010.

Grunnet streik hos de kabinansatte i Finnair ble avgangen kansellert.

Klager ringte Finnair for å få billetten booket om, men han kom ikke gjennom på telefonen.
Han fikk til slutt derfor hjelp av reisebyrået sitt til å refundere billetten.

Klager hadde forhåndsbetalt diverse hoteller i Hong Kong og i Taiwan, og han krever nå disse
utgiftene, samt telefonutgifter refundert.

Klager krever i tillegg standarderstatning i henhold til EU forordning 261/2004.

Klager mener Finner ikke kan fraskrive seg ansvar ved å skylde på force majeure, da
hendelsen var forårsaket av selskapet selv. Han mener videre at Flyklagenemnda må ta stilling
til om utrykket force majeure kan benyttes ved en lovlig, forutsett streik.

Klager har fått tilsendt et reisegavekort på EUR 300. Han godtar ikke dette som endelig
oppgjør i saken, men står på sitt krav.

Finnair har i det vesentlige anført:

Finnair beklager at klagers reise ble kansellert som følge av streik blant de kabinansatte i
desember 2010.

Finnair gjorde hva de kunne for at partene skulle bli enige innen den satte fristen, men de
lyktes ikke med dette.

I henhold til EU forordning 261/2004 er streik en ekstraordinær omstendighet. Finnair er på
grunnlag av det ikke erstatningspliktig. Finnair ønsket likevel å tilby klager et reisegavekort på
EUR 300 som må benyttes innen et år, men klager avslo.

Klager har fått full refusjon på sin flybillett, men Finnair kan dessverre ikke imøtekomme
klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at kanselleringer som følge av streik hos tredjemann, for
eksempel streik hos flygeledere, flyplassansatte eller handlingagenter, må anses som en
ekstraordinær omstendighet.

Nemnda er av den oppfatning at også en lovlig streik blant selskapets ansatte ofte vil være
en ekstraordinær omstendighet i EU-forordningens forstand. Dette må imidlertid vurderes
konkret i hvert enkelt tilfelle. I dette tilfellet skyldtes streiken brudd i forhandlinger om fornyet
avtale om lønns- og arbeidsvilkår med selskapets kabinpersonale, og nemnda er av den
oppfatning at dette er å betrakte som en ekstraordinær omstendighet i EU-forordningens
forstand.

Spørsmålet blir om selskapet har truffet alle rimelige tiltak for å unngå innstillingen.
Rent teoretisk kan man si at selskapet kunne løst/unngått streiken ved å gi etter for
arbeidstakernes krav og dermed unngått kanselleringen, og at selskapet dermed må være
pliktig til å betale erstatning etter EU forordningen. Nemnda er av den oppfatning at et slikt
syn ikke kan føre frem. En eventuell plikt til å betale erstatning i et slikt tilfelle ville innebære
uforholdsmessige store utgifter for selskapet, og derved reelt sett tvinge selskapet til å gi etter
for motpartens krav. Det ville forrykke styrkeforholdet mellom partene vesentlig. Et slik tiltak
er det etter nemndas vurdering ikke rimelig å kreve at selskapet skal iverksette.

Nemnda er således av den oppfatning at innstillingen i dette tilfellet ikke gir rett til erstatning
etter EU-forordningen.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS