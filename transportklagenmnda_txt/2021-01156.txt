Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
19.10.2021

Saksnummer
2021-01156

Tjenesteytere
Vy

Klager har i det vesentlige anført

Klager ble ilagt gebyr 25. juni 2021. Klager anfører at appen ikke virket og at hun derfor
ikke fikk kjøpt billett. Videre anfører klager at hun forsøkte flere ganger ved å opprette
nytt passord, opprette ny bruker, med mer. Klager gjorde dette flere ganger før toget
kom og når hun gikk om bord. 

Klager forklarer at hun viste dette til kontrolløren og han sa at han så at klager hadde
forsøkt og at hun skulle ta skjermbilde av skjermen. Klager anfører at kontrolløren sa at
klager skulle sende dette til Vy så ville de slette gebyret. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 25. juni 2021 fordi hun ikke kunne fremvise gyldig billett under
kontrollen. 

I Vy sine reisevilkår punkt 3 C er det angitt «kjøp og validering av digitale/elektroniske
billetter skal foretas før ombordstigning”. Videre er de ubetjente vognene på toget tydelig
merket ut- og innvendig med kun gyldig billett som påminner og gjør oppmerksom på at
man må ha billett i orden.

Når klager til tross for reisevilkår og tydelig merking av de ubetjente vognene med kun
gyldig billett likevel tar plass i en slik vogn uten billett så løper man en risiko som her
realiserte seg ved at det ble utført kontroll, og klager ble ilagt kontrollgebyr.

Det er ikke registrert noen feil i Vy eller Entur sine salgskanaler på det aktuelle tidspunkt,
og Vy kan ikke se at klager har kjøpt noen billett i Vy sine kanaler i år. 

Har man ikke billett i orden på forhånd kan man påstige vogn på toget som er merket
med "Billettsalg", hvor billett kan kjøpes. 

Vy opprettholder krav om betaling av kontrollgebyret.

Nemnda bemerker

Klager ble ilagt gebyr 25. juni 2021 fordi hun ikke kunne fremvise gyldig billett under
billettkontrollen. 

Det fremgår av Vys transportvilkår § 4 A at passasjerer som ved kontroll ikke kan vise
gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårene § 3 at digitale/elektroniske billetter skal være aktivert før man går på
toget. 

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. 

Klager har anført at appen ikke virket og at hun derfor ikke fikk kjøpt billett. Videre har
klager anført at hun forsøkte flere ganger. 

Nemnda viser til Vys opplysning om at det ikke er registrert noen feil i deres eller Enturs
app den aktuelle dagen. Nemnda finner det derfor sannsynlig at det ikke var noen feil i
appen som Vy kan holdes ansvarlig for. 

Nemnda bemerker at det er den reisendes ansvar å ha gyldig og validert billett før
påstigning på toget. Grunnen til dette er blant annet at dersom betalingen via app ikke
virker, har man mulighet til å kjøpe billett ved automaten på holdeplassen eller gå om
bord på betjent vogn. Dersom man har problemer med mobilkjøp, men likevel går
på ubetjent vogn på toget tar man selv risikoen ved å bli ilagt gebyr ved en eventuell
kontroll. 

Nemnda bemerker at klager var klar over at hun ikke hadde billett før ombordstigning.
Nemnda mener at klager burde sørget for å ha kjøpt billett på en annen måte eller gå om
bord i betjent vogn for å kjøpe billett der. 

Nemnda bemerker at gebyrreglene er objektive og gebyr ilegges uavhengig av om
vedkommende hadde ment å ikke kjøpe billett eller ikke.

Nemnda finner ikke å kunne anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.