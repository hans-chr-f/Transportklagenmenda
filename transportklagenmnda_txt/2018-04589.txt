Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
27.06.2019

Saksnummer
2018-04589

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1036 fra Stavanger (SVG) til Krakow (KRK) 29.
juli 2019 kl. 06.15. Flyvningen ble forsinket med cirka seks timer, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY1036 fra Stavanger til Krakow 29. juli 2018 ble forsinket med fem
timer og 57 minutter som følge av en omdirigering på en tidligere avgang på maskinens
ruteprogram. Kabinpersonalets arbeidstid gikk ut og dette forårsaket obligatorisk
hviletid. Restriksjoner i luftrommet under avgang DY1987 fra Split til Stavanger medførte
at avgangen ble tildelt ny avgangstid på flyplass for avreise. Slike avgangstider blir gitt
når det er mye trafikk på rullebane eller i luftrommet. Et flyselskap har ingen kontroll
over gitte slottider, og må bare følge anvisningen som gis av flyvelederne. 

Klagers flyvning som opereres av flymaskin LN-DYV som ble omdirigert til København
28. juli 2018. DY1987 opererte neste dag når den obligatoriske hvilen for personalet
var gjennomført, og videre ruteprogram ble gjennomført med forsinkelse som følge av
dette. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY1036 fra Stavanger til Krakow 29. juli 2018 ble forsinket med fem
timer og 57 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Årsaken til forsinkelsen var i dette tilfellet restriksjoner i luftrommet for en tidligere
avgang, DY1987 den 28. juli fra Split til Stavanger, som medførte at avgangen fikk ny
avreisetid fra flyveledertjenesten. Det vises til fremlagt dokumentasjon. Norwegian
har ingen mulighet til å påvirke Air Traffic Control-restriksjoner. Nemnda mener at
forsinkelsen i dette tilfellet skyldtes ekstraordinære forhold som ikke kunne vært unngått
til tross for at alle rimelige tiltak var truffet. 

Nemnda kan derfor ikke se at det er grunnlag for standarderstatning i henhold til
forordningen.

Vedtak

Transportklagenemnda - fly anbefaler ikke at klager gis medhold.