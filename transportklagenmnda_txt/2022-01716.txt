Vedtak i Transportklagenemnda - Fly

Sammendrag

Krav om erstatning for alternativ transport og
overnatting som følge av kansellering under pilotstreiken.

Dato
23.01.2023

Saksnummer
2022-01716

Tjenesteytere
SAS

Klager har i det vesentlige anført

Klager hadde bestilt billetter med SAS for å reise mellom Oslo og Kirkenes med sin far i
juli 2022. Utreisen var med SK4472 den 4. juli, og returen fra Kirkenes var med SK4473
den 6. juli. De hadde betalt for billettene med 2000 poeng og 870 kroner.

Den 5. juli fikk klager beskjed fra SAS om at returreisen var kansellert, og senere samme
dag fikk klager beskjed om at SAS ikke klarte å tilby omruting heller. Klager anfører at
han ordnet ny reise til seg selv med det samme reisen var kansellert, mens faren ville
vente og satset på at SAS ville ombooke ham. Klager anfører at da de fikk beskjeden om
at det ikke var mulig å tilby omruting, var det ingen fly den neste uken mellom Kirkenes
og Oslo. Klager anfører at de til slutt fant frem til en rute som gjorde at faren kunne
komme seg til Tromsø med Norwegian, derfra med Widerøe til Bodø og derfra igjen med
Norwegian til Oslo. Det ble imidlertid nødvendig med overnatting i Bodø. Klager anfører
at klagers og farens reiserute, inkludert alt, kom på 16389 kroner.

Klager anfører at de har fått standarderstatning, men SAS vil kun dekke 6962 kroner, noe
som er 9427 kroner mindre enn utleggene de hadde.

Klager viser til problemene med å komme seg fra Kirkenes til Oslo på alternative måter,
og at alternativet ville ha vært å tilbringe 16 dager på hotell i Kirkenes, som SAS da i
stedet måtte ha dekket. Klager stiller seg også kritisk til at SAS ikke vil dekke matvarer
som faren kjøpte på butikken i Bodø i stedet for å dra på restaurant.

Klager har oppgitt at han ikke har fått refundert noe for de opprinnelige billettene og
heller ønsker refusjon av utgiftene i forbindelse med omrutingen de måtte ordne med på
egen hånd.

Tjenesteyterne har i det vesentlige anført
SAS har på tross av anmodning og purring ikke inngitt tilsvar i saken.

Overfor klager har SAS anført at de anser refundert beløp som rimelig sett hen til
avstanden mellom Kirkenes og Oslo.

Nemnda bemerker

Før saken behandles i nemnda skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 tredje ledd. SAS
har ikke inngitt tilsvar i saken.

På bakgrunn av fremlagte opplysninger fra klager i saken legger nemnda således til
grunn at klager og faren skulle reise med SK4473 fra Kirkenes til Oslo den 6. juli, men at
denne flyvningen ble kansellert dagen før avreise. Klager har oppgitt at SAS har utbetalt
standarderstatning for kanselleringen.

Klager har fremsatt krav om refusjon av utgiftene han selv og faren hadde for å omrute
seg selv. Når en flyvning kanselleres, skal flyselskapet gi passasjeren valget mellom
omruting og refusjon, jf. artikkel 8 nummer 1. Det er på det rene at klager ikke ble
tilbudt omruting i dette tilfellet. I tillegg er det oppgitt at klager ikke har fått refundert de
opprinnelige billettene. Nemnda mener derfor at SAS må dekke klagers ekstrautgifter i
forbindelse med omrutingen. Nemnda kan ikke se at disse utgiftene er urimelige. Klager
har oppgitt at han har mottatt 6962 kroner fra SAS. Nemnda anbefaler dermed at SAS
utbetaler de resterende 9427 kronene til klager.

Forbrukerrepresentantene mener at klager i dette tilfellet har krav på forsinkelsesrente i
henhold til forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra syv dager etter at klager har krevd
refusjon.

Vedtak

Transportklagenemnda anbefaler at SAS utbetaler de resterende 9427 kronene for
klagers utgifter til omruting.