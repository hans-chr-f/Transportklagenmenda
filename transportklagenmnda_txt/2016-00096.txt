Vedtak i Transportklagenemnda - Fly

Sammendrag

Krav om standarderstatning grunnet kansellert flyvning. 

Dato
31.10.2016

Saksnummer
2016-00096

Tjenesteytere
Widerøe

Klager har i det vesentlige anført

Klager skulle reist fra Trondheim til Sandefjord den 20. desember 2015 kl.21:50 med
WF491. Flyvningen ble kansellert grunnet teknisk feil, og klager ble satt på buss til Torp
etter en times venting på flyplassen. Dette resulterte i at klager ankom Torp 
12 timer senere enn forventet ankomst.

Klager fikk ingen informasjon om rettighetene ved en kansellert flyvning. 

Klager krever standarderstatning 250 euro per person i henhold til EU-forordning
261/2004. Han krever videre erstattet utgifter til mat. 

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har Widerøe i det vesentlige
anført:

Kundens krav i henhold til kompensasjon og assistanse er regulert av EUs regulativ
261/2004. Denne forsinkelsen er dessverre ikke kompensasjonsberettiget i henhold til
regulativet, da uregelmessigheten oppstod grunnet ekstraordinære omstendigheter. I
dette tilfellet var det akutt mangel på crew som oppstod da flyvemaskinen og crewet som
skulle operere denne flyvningen, på vei til Trondheim måtte returnere til Torp grunnet
tekniske problemer som oppstod i luften. Widerøe hadde tilgjengelig ekstra flyvemaskin,
men dessverre ikke crew til å operere denne. 

Når kanselleringer oppstår og årsaken er ekstraordinær, har passasjerene følgende valg.

1. passasjeren kan velge ombooking samt forpleining.
Forpleining består av mat/drikke, hotell, transport til/fra hotell, dersom det er aktuelt.

2. passasjeren kan velge refusjon og returreise dersom reisen ønskes avbrutt. I tillegg til
forpleining.

Widerøe refunderer i denne saken klagers kostnader til mat. 

Widerøe kan på grunnlag av overnevnte ikke imøtekomme klagers krav om
standarderstatning i henhold til EU-forordning 261/2004.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Widerøe ved nemndas epost av 24. februar 2016 med frist til 6. april
2016 for eventuelle bemerkninger. I eposten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Widerøe har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Nemnda legger til grunn at kanselleringen skyldtes mangel av crew som følge av
at flymaskinen og crewet som skulle operere klagers flygning, på vei til Trondheim
måtte returnere til Torp grunnet tekniske problemer. Widerøe hadde erstatningsfly i
Trondheim, men ikke noe mannskap til å betjene det.

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.  

Teknisk feil er ikke en ekstraordinær omstendighet i forordningens forstand. Teknisk
feil fritar således ikke fra plikten til å betale erstatning. Unntak kan tenkes ved
fabrikasjonsfeil og ved skader på flyet pga. sabotasje eller terrorhandlinger, jf. EU-
domstolens avgjørelse av 17. september 2015, Corina van der Lans – KLM.

Mannskapet hadde kommet frem til Trondheim i tide dersom Widerøes fly ikke
hadde hatt tekniske problemer. Den tekniske feilen er således årsak til at flygningen
fra Trondheim til Torp ble kansellert Kanselleringen gir etter dette rett til en
standarderstatning på 250 euro. Nemnda anbefaler at Widerøe utbetaler erstatningen.

Klager ble omrutet og kom 12 timer forsinket frem. Widerøe har akseptert å betale
klagers ekstrautgifter til mat. Dersom betaling ikke har funnet sted, anbefales det gjort.

Vedtak

Transportklagenemnda-fly anbefaler at Widerøe utbetaler en standarderstatning på 250
euro. Dersom klagers utgifter til mat ikke er refundert, anbefales det gjort.