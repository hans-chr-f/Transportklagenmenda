Vedtak i Transportklagenemnda - Fly

Sammendrag

Krav om dekning av påførte merutgifter til drosje på grunn av forsinkelse.

Dato
10.04.2011

Saksnummer
246/10F

Tjenesteyter
Norwegian Air Shuttle ASA

Krav om dekning av påførte merutgifter til drosje på grunn av forsinkelse.

Klager har i det vesentlige anført:

Klager reiste fra Oslo, Gardermoen til Trondheim, Værnes den 2. mars 2009 med rute DY772
med avgang kl. 22.20. Avgangen ble forsinket og flyet tok ikke av før  kl. 23.15. Vel fremme på
Værnes tok klager flybussen til Trondheim, men forsinkelsen medførte at klager ikke rakk siste
buss fra Trondheim sentrum og hjem, men måtte ta drosje.

Klager krever refundert utgifter til drosje med kr 143.

Norwegian har i det vesentlige anført:

Flyet ankom Værnes 16 minutter forsinket.

Slike relativt små forsinkelser sent på kvelden er ofte et resultat av små forsinkelser på
ruteprogrammet gjennom dagen, en såkalt følgeforsinkelse. Forsinkelser under 15 minutter
regnes som ubetydelige, og registreres ikke som en forsinkelse hos Avinor, denne var på 16
minutter. 2. mars 2009 var en meget utfordrende dag for de flyselskapene som opererer
Gardermoen. Kraftig snøvær store deler av dagen medførte at det ble innført restriksjoner
i luftrommet rundt Gardermoen. Baneforholdene var ikke optimale, og man slet med å
opprettholde bremseeffekten. I tillegg var det lange de-iceing køer. Dette medførte dessverre
en del uregelmessigheter.

Norwegian er et rent «punkt til punkt»-flyselskap og tar generelt ikke ansvar for videre
forbindelser, med mindre Norwegian er erstatningsansvarlige for forsinkelse. Dette gjelder
også annen form for videre forbindelse, som for eksempel transport hjem fra flyplassen.

Norwegian avviser klagers krav.

Nemnda bemerker:

Norwegian er i henholdt til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller at dette ikke har vært mulig for dem. Tapet må være en direkte
følge av forsinkelsen og tapet må være påregnelig.

Norwegian er ansvarlig for tap ved forsinkelse i likhet med andre flyselskap. Det har således
ingen betydning at Norwegian kaller seg et «punkt til punkt»-selskap.

Nemnda legger på bakgrunn av de foreliggende opplysninger til grunn at klagers fly ankom
Værnes 16 minutter forsinket. Tiden regnes fra det tidspunkt flyet stopper ved gate.

Det kan på bakgrunn av de foreliggende opplysninger synes som om forsinkelsen skyldtes
problemer på Gardermoen som følge av vanskelige værforhold tidligere på dagen.
Forsinkelsen skyldtes i så fall forhold utenfor Norwegians kontroll, og Norwegian hadde ikke
mulighet til å unngå forsinkelsen. I et slikt tilfelle ville Norwegian ikke være ansvarlig for tap
som følge av forsinkelsen. Norwegian har imidlertid ikke underbygget påstanden, og nemnda
finner derfor ikke uten videre å kunne legge den til grunn.

Det er på den annen side vanlig at det oppstår mindre forsinkelser ved flyreiser. Den
reisende må være forberedt på å kunne bli berørt av dette i rimelig utstrekning uten at det gir
grunnlag for erstatning. Den reisende plikter selv å ta forholdsregler for å unngå mulig tap, jf.
luftfartsloven § 10-21. Dersom man således for eksempel skal videre med annet rutegående
transportmiddel og er avhengig av spesielle avganger må man velge en flygning som gjør det
mulig selv om det skulle oppstå vanlige forsinkelser.

Forsinkelsen var i dette tilfellet på 16 minutter til gate. Det er ikke oppgitt hvilken avgang
klager hadde beregnet på flybussen eller når klager ankom flybussen.

Nemnda er etter en samlet vurdering av den oppfatning at forsinkelsen ikke gir rett til
erstatning.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS