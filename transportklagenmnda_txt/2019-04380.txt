Vedtak i Transportklagenemnda - Fly

Sammendrag

Krav om refusjon i forbindelse med forsinket bagasje.

Dato
12.05.2020

Saksnummer
2019-04380

Tjenesteytere
Widerøe

Klager har i det vesentlige anført

Klager reiste fra Hamburg, der hun er bosatt, med SK650 til Kristiansand via København
med WF269 den 12. juli 2019. Ved ankomst Kristiansand kom ikke hennes koffert. Det
viste seg at den stod igjen i København. Kofferten kom først frem den 15. juli. 
Klager måtte i mellomtiden gå til innkjøp av nødvendige toalettartikler og klær for
tilsammen kroner 1012,60 som klager krever at blir refundert.

Widerøe dekker kun kroner 500, noe klager ikke er fornøyd med.

Tjenesteyterne har i det vesentlige anført
Ved forsinket bagasje refunderer Widerøe etter gjeldende regelverk:
· 100% refusjon av utlegg til undertøy og toalettartikler med maksimalt 500,- NOK.
· 50% refusjon av utlegg til øvrig bekledning etter behov dersom disse er forsvarbare
og innenfor rimelighetens grenser. Vi kan eventuelt refundere 100% av utlegg til øvrig
bekledning om klærne returneres til Widerøe. Dette forutsetter at klærne er i fin og hel
stand. Utgifter til porto vil selvfølgelig refunderes.

Widerøe dekker toalettartikler og undertøy til en verdi av 500 kr ved forsinket bagasje og
forsinkelsens lengde, i dette tilfellet mener vi at 500 kr til toalettartikler er nok. 

Nemnda bemerker

Klager reiste fra Hamburg til Kristiansand via København den 12. juli 2019. Ved ankomst
Kristiansand var hennes bagasje ikke ankommet. Klager mottok bagasjen den 15. juli.
Klager har gjort innkjøp for totalt kroner 1012,60. Av dette har Widerøe tilbudt å utbetale
kroner 500. 

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje. 

Utlegg til for eksempel klær og toalettartikler som skyldes et nødvendig behov kan klager
kreve erstattet, men klager har et ansvar for å begrense utgiftene. 

På reisetidspunktet hadde klager fast bostedsadresse i Hamburg og skulle til Norge
på ferie. Hennes bagasje var savnet i tre dager og hun måtte gjøre innkjøp for kroner
1012,60. Klager har fremlagt kvitteringer. Etter nemndas syn må et krav på denne
størrelsen forventes av flyselskapet ved forsinket bagasje i tre dager. 

Nemnda mener klager har overholdt sin tapsbegrensningsplikt, og anbefaler at Widerøe
dekker hennes utgifter på kroner 1012,60.

På grunn av Corona-krisen har saken vært behandlet av bare ett forbrukermedlem i
medhold av transportklagenemndforskriften § 5-5 (5).

Vedtak

Transportklagenemnda-fly anbefaler at Widerøe utbetaler kroner 1012,60 med fradrag av
kroner 500 dersom dette allerede er utbetalt.