Vedtak i Transportklagenemnda
- Kollektivreiser

Sammendrag

Krav om refusjon av taxiutgifter. Stengt holdeplass som følge av arrangement.

Dato
11.06.2019

Saksnummer
2019-01370

Tjenesteytere
Ruter

Klager har i det vesentlige anført

Klager skulle reise med T-banen fra Voksenkollen til Majorstuen 9. mars 2019. Han
er fastboende i Voksenåsen uten bil. Denne dagen var det Holmenkollen Skifest, et
arrangement som var forhåndsvarslet fra Ruters side. Klager har vist til at stoppestedene
fra Holmenkollen og videre på linje 1 mot Frognerseteren var stengt som følge av
arrangementet, og at T-banen var eneste mulighet for klager å komme seg på jobb. Han
tok derfor taxi denne dagen. 

På bakgrunn av det ovennevnte har klager fremsatt krav om utgifter til taxi fra hjemsted
til jobb tur/retur, til totalt kroner 864.

Tjenesteyterne har i det vesentlige anført
Reisegarantien gjelder ved forsinkelser på mer enn 20 minutter. Den gjelder imidlertid
ikke dersom avvik er varslet i forkant, eller ved store arrangementer som påvirker
kollektivtrafikken. 

Helgen 8. til 10. mars var det et større skiarrangement i Holmenkollen. T-banenettet blir
berørt og innstillinger og forsinkelser kan forekomme. Linje 1 som klager skulle benytte
denne dagen var innstilt på deler av strekningen, og det er korrekt at det ikke var noe
tilbud etter Holmenkollen. Av hensyn til sikkerhet er det heller ikke mulig å trafikkere
denne strekningen med buss, da det vil være store folkemengder i kombinasjon med
smale veier. 

Avviket ble varslet i forkant. Ruter hadde plakater om bord, og det ble lagt ut informasjon
på skjermene på stasjonen noen dager i forkant, samt på ruter.no og i reiseplanleggeren.

Ruter har på dette grunnlag anført at avviket var tilstrekkelig varslet, og avviser følgelig
klagers refusjonskrav.

Nemnda bemerker

Klager krever refundert utgifter til taxi da T-banens linje 1 var innstilt ovenfor
Holmenkollen stasjon på grunn av arrangement i Holmenkollen. 

Nemnda viser til at Ruters reisegaranti gjelder ved forsinkelser på mer enn 20
minutter. Den gjelder imidlertid ikke dersom avvik er varslet i forkant, eller ved store
arrangementer som påvirker kollektivtrafikken. 

I dette tilfellet var innstillingen på den aktuelle distansen varslet på forhånd og
reisegarantien kommer ikke til anvendelse. 

Nemnda kan heller ikke se at det er annet grunnlag for å anbefale at klager gis refusjon
av taxiutgiftene.

Vedtak

Transportklagenemnda for kollektivtransport finner ikke å kunne anbefale at klager gis
medhold