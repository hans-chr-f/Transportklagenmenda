Vedtak i Pakkereisenemnda

Sammendrag

Krav om prisavslag grunnet mugg.

Dato
25.05.2020

Saksnummer
2020-00824

Tjenesteytere
TUI Norge AS

Klager har i det vesentlige anført

Klagen gjelder en pakkereise for en person med innkvartering i en 2-romsleilighet på
Leticia del Mar med nedsenket uteplass, Puerto Rico, Gran Canaria i perioden 22.01.2020
- 29.01.2020. Totalpris 7 207 kroner.

Klager var ikke fornøyd med:
- Hotell

Leiligheten var full av mugg.  

Klager har bodd på dette hotellet 2 ganger tidligere og ble veldig overrasket over å få en
leilighet som var så skittent og full av mugg. Klager anfører at det var helt uaktuelt å spise
eller lage mat i leiligheten.

Klagers krav: En høyere kompensasjon

Det vises for øvrig til korrespondanse fra klager.

Tjenesteyterne har i det vesentlige anført
Hotel Leticia del Mar beskrives på TUIs nettsider og er klassifisert med TT+ som tilsvarer
enkel
standard, under gjennomsnittet på reisemålet.

Det fremgår av beskrivelsen at leilighetene er enkle med møbler i eldre stil. Klager har
bestilt leilighet med nedsenket uteplass, som på tui.no er beskrevet som «Terrasse eller
balkong som ligger helt eller delvis under gulvplan. Rom med disse utendørsområdene
kan virke mørkt».

Klager ankom hotellet den 22. januar 2020. Først kl. 18. den 25. januar tok han kontakt
med TUIs stedlige representanter og informerte om fukt på veggene. Sent på kvelden
den 26. januar kontaktet guidene klager og tilbød han å flytte til Hotel Gran Amadores.
klassifisert TTT+, i Amadores, ca. 2 km utenfor Puerto Rico. Klager takket nei til dette
tilbudet da han ønsket å bli boende i Puerto Rico.

Den 27. januar bekreftet Leticia del Mar at klager kunne flytte til en bungalow på hotellet.
Klager fikk tilbud om et prisavslag fra den datoen han henvendte seg til guidene, den 25.
januar frem til den 27. januar da han flyttet, totalt 1 100 kroner som tilsvarer i overkant
av 50 % av verdien for to døgn. 

Den 28. januar sendte klager en video til guidene av små dyr/maur og informerte om at
han ikke hadde varmt vann. 

Klager informerte guidene om at han selv ville kontakte hotellet med hensyn til
manglende varmt vann. TUI anfører at klager ikke ønsket ytterligere kontakt med
guidene og at de derfor ikke fikk mulighet til å hjelpe klager med å fjerne mauren, ev.
med spray som normalt benyttes. 

TUI har refundert kr 1 100 kroner og sendt klager et reisegavekort på 500 kroner.

TUI kan ikke se at det foreligger grunnlag for ytterligere prisavslag.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for en person med innkvartering i en 2-romsleilighet på
Leticia del Mar med nedsenket uteplass, Puerto Rico, Gran Canaria i perioden 22.01.2020
- 29.01.2020. Totalpris 7 207 kroner.

Klager har fremmet krav om prisavslag begrunnet i mugg på hotellrommet. 

Hotel Leticia del Mar er klassifisert med TT+ som tilsvarer enkel
standard, under gjennomsnittet på reisemålet. Det fremgår av TUI sine nettsider at
leilighetene er enkle med møbler i eldre stil. Klager hadde bestilt leilighet med nedsenket
uteplass, som på TUI sin nettside er beskrevet slik: «Terrasse eller balkong som ligger helt
eller delvis under gulvplan. Rom med disse utendørsområdene kan virke mørkt».

Klager ankom hotellet den 22. januar 2020. Den 25. januar tok klager kontakt med TUIs
stedlige representanter og informerte om fukt på veggene. Den 26. januar tilbød TUI
klager å flytte til Hotel Gran Amadores, klassifisert TTT+, i Amadores, ca. 2 km utenfor
Puerto Rico. Klager takket nei til dette tilbudet da han ønsket å bli boende i Puerto Rico.
Den 27. januar bekreftet Leticia del Mar at klager kunne flytte til en bungalow på hotellet.
Klager fikk tilbud om et prisavslag fra den datoen han henvendte seg til guidene, den 25.
januar frem til den 27. januar da han flyttet, totalt 1 100 kroner som tilsvarer i overkant
av 50 % av verdien for to døgn. 

Den 28. januar sendte klager en video til guidene av små dyr/maur og informerte
om at han ikke hadde varmt vann. Klager informerte guidene om at han selv ville
kontakte hotellet med hensyn til manglende varmt vann. TUI anfører at klager ikke
ønsket ytterligere kontakt med guidene og at de derfor ikke fikk mulighet til å hjelpe
klager med å fjerne mauren, ev. med spray som normalt benyttes. 

Etter nemndas vurdering utgjør mugg på rommet et avvik fra avtalen, selv om hotellet
ble beskrevet som enkelt. Forholdet ble tilstrekkelig avhjulpet fra den 28. januar ved
at klager fikk tilbudt et nytt rom. Sånn sett bør klager tilkjennes et forholdsmessig
prisavslag for denne perioden. Basert på at klager ikke reklamerte på mugg før den
25. januar hensyntas dette ved utmålingen, da TUI skulle hatt muligheten til å avhjelpe
forholdet tidligere. 

Når det gjelder klagers informasjon om maur på sitt nye rom, kan nemnda verken se at
dette er tilstrekkelig sannsynliggjort eller at TUI fikk tilstrekkelig anledning til å avhjelpe
forholdet ettersom klager ikke ønsket ytterligere bistand fra TUI. TUI har tidligere
refundert 1 100 kroner til klager, samt sendt han et reisegavekort på 500 kroner. Etter
nemndas vurdering bør gavekortet omgjøres til kontantutbetaling slik at klager blir
tilkjent en refusjon på totalt 1 600 kroner.

Vedtak

Pakkereisenemnda anbefaler at klager får delvis medhold.