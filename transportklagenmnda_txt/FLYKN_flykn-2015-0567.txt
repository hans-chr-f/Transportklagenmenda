Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2016

Saksnummer
0567/15F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Keflavik via Oslo den 26. mars 2015 kl. 08:30. SK4787 fra Oslo
ble kansellert. Etter mange timers venting på Gardermoen ble klager forklart at det ikke var
ledige fly til Island før etter påske.

Klager ble ikke tilbudt overnatting eller ny hjemreise til Bergen, dette måtte han ordne på
egenhånd. Klager har fått refundert disse utgiftene i etterkant.

Flyet som skulle fly klager til Keflavik denne dagen sto klart ved gate. Det ble brukt til å fly
andre passasjerer til en annen destinasjon så snart flyplassen ble åpnet igjen. Det finnes
dokumentasjon på dette blant annet i flightradar24.com og flightaware.com. SAS valgte å
prioritere andre avganger.

Andre flyselskap opererte ruten Oslo - Keflavik denne dagen. Det var derfor ingen ekstreme
forhold som gjorde at SAS måtte innstille flyet uten å tilby annen mulighet for reise til Keflavik.

Klager krever standarderstatning 400 euro i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK4787 ble kansellert som følge av ekstreme værforhold på Gardermoen, det vises til
fremlagt dokumentasjon. Forholdene på Gardermoen var ekstremt kaotiske den 26. mars,
flyplassen var stengt i flere timer om formiddagen, og trafikken var nede i kun fem flyvninger
i timen. Ingen visste hvilke fly som ville ta av eller lande. Dette var dagene før påskehelgen
og en av årets største utfartshelger, flere tusen passasjerer ble berørt. Det vises til fremlagt
dokumentasjon.

SAS mener hendelsen ikke er kompensasjonsberettiget i henhold til EU-forordning 261/2004
da årsaken var ekstraordinære omstendigheter utenfor SAS kontroll.

SAS kan på grunnlag av ovennevnte ikke imøtekomme klagers krav om standarderstatning.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flygningen ble
kansellert som følge av værforholdene på Gardermoen. Etter nemndas vurdering er det å
anse som en ekstraordinær omstendighet i forordningens forstand. Nemnda finner videre
godtgjort at kanselleringen ikke kunne ha blitt unngått selv om alle rimelige tiltak var truffet.
Nemnda bemerker i denne forbindelse at situasjonen må vurderes slik den fortonet seg på
avgjørelsestidspunktet. Selv om været senere skulle vise bedring, og flyet eventuelt kunne
ha blitt satt opp igjen, gir ikke kanselleringen rett til standarderstatning. Nemnda finner etter
dette ikke å kunne anbefale at klager gis medhold i sitt krav om standarderstatning.

Ved innstilling av en flygning har passasjeren bl.a. valget mellom refusjon av utgifter til
billetter, kostnadsfri retur til utgangspunktet dersom flygningen ikke lenger har noen hensikt
i forhold til passasjerens endelige reiseplan, eller omruting snarest mulig, på tilsvarende
transportvilkår, til bestemmelsesstedet. Flyselskapet skal videre tilby passasjeren gratis
måltider og forfriskninger som står i rimelig forhold til ventetiden. Dersom en eller flere
overnattinger en nødvendig, skal flyselskapet tilby hotellinnkvartering samt reise til og fra
hotellet. Flyselskapet skal videre tilby å dekke utgifter til to telefonsamtaler, teleks- eller
telefonbeskjeder, eller e-postmeldinger, jf. forordningens artikkel 5 jf. artikkel 8 og 9.

Klager har opplyst at han ikke fikk noen hjelp eller informasjon av SAS på Gardermoen ut over
at han skulle ringe kundeservice, og at han først ti timer etter planlagt avgang fikk sms om at
flyet var kansellert, og at han ikke hadde fått ombooking til Keflavik. Klager måtte selv skaffe
hotell og returfly tilbake til Bergen.

SAS har ikke kommentert dette, og nemnda legger klagers opplysninger til grunn. Nemnda
er enig med klager i at saken burde ha blitt håndtert bedre. SAS synes ikke å ha overholdt sin
informasjonsplikt etter EU-forordningen.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.