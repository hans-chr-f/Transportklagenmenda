Vedtak i Transportklagenemnda - Fly

Sammendrag

Krav om kompensasjon og dekning av utgifter grunnet kansellering.

Dato
06.10.2020

Saksnummer
2019-04162

Tjenesteytere
Turkish Airlines
Mytrip
SAS

Klager har i det vesentlige anført

Den 21. mars 2019 bestilte klager flybilletter fra Trondheim til Istanbul. Flyet skulle
gå den 14. juni 2019. Den 6. juni fikk klager en e-post med informasjon om at flyet
var kansellert. Den 7. juni fikk hun en e-post med informasjon om ny rutetid med
avgang den 11. juni 2019. Klager leste ikke e-post før hun sto på flyplassen den 14.
juni. Hun måtte da kjøpe nye flybilletter begge veier da returen var kansellert på grunn
av ubenyttet utreise. Klager har i ettertid forsøkt å klage til både flyselskapet Turkish
Airlines og reisebyrået Mytrip. Hun fikk aldri respons fra Turkish Airlines, og fant ikke
kontaktinformasjon til Mytrip.

Klager har fremsatt krav om refusjon av utlegg for nye flybilletter og standarderstatning
på grunn av kanselleringen.

Tjenesteyterne har i det vesentlige anført
Saken ble sendt for tilsvar til reisebyrået Mytrip og flyselskapene Turkish Airlines og SAS.

Mytrip har anført følgende:

Den 21. mars 2019 booket klager en tur- og returreise fra Trondheim til Istanbul på
Mytrip sine hjemmesider. Mytrip kan konstatere at Turkish Airlines gjorde endringer i
rutetabellene sine, noe som dessverre påvirket klagers reise.

Mytrip agerer kun som en formidler av flyselskapenes billetter og kan således aldri
holdes ansvarlig for ruteendringer, forsinkelser eller kansellerte fly. Dette ansvaret ligger
helt på flyselskapet. EU-forordning 261/2004 kan kun rettes direkte mot flyselskapet.
Mytrip sine systemer viser at klager ble informert om endringene og alternativer den 7.
juni.  Her informeres det om at klager må bekrefte billetten for å unngå problemer med
innsjekk på flyplassen. Mytrip sine logger viser at klager aldri besvarte eller kontaktet
Mytrip angående endringene. På grunn av dette ble ikke bookingen håndtert ytterligere.

Mytrip informerer i sine reisevilkår at samtlige reisende er ansvarlige for å kontrollere
sine oppdaterte flytider hele veien frem til avreise. Klager aksepterte å ha lest og forstått
vilkårene under bookingprosessen.

Mytrip beklager det som har skjedd. Utredningen viser imidlertid at det ikke har blitt
begått noen feil fra Mytrip sin side. Mytrip kan ikke imøtekomme klagers krav om
erstatning.

SAS har anført følgende: 

Klager hadde billetter tur/retur Trondheim-Istanbul-Trondheim, kjøpt gjennom
reisebyrået Mytrip. Billettene var utstedt på Turkish Airlines dokument. Strekningen
Trondheim-Oslo var booket med codeshare flynummer TK8281, operert av SK345 den
14. juni 2019. Denne avgangen gikk som planlagt. Ifølge PNR-historien informerte Turkish
Airlines om en endring av dato i bestillingen den 17. mai 2019. TK1752 den 14. juni 2019
Oslo-Istanbul skulle ikke operere, og klager fikk tilbud om endring til TK1752 den 13. juni.
Ut fra beskjeden ser det uts som reisebyrået har forsøkt å få kontakt med klager den 17.
mai på grunn av denne endringen av dato. Dette må bekreftes av Mytrip.

Som en følge av endringen ble også TK8281/SK345 den 14. juni kansellert av SAS den 17.
mai. Dette ble gjort fordi TK1752  den 14. juni var borte fra bestillingen, og det ikke lengre
var sammenheng i bestillingen. Turkish Airlines sendte melding til reisebyrået om dette
den 6. juni. 

Det er ikke uvanlig at det kommer endringer i en reiserute. Dersom en bestiller sin reise
på nettet er det viktig at en følger opp sin bestilling. Man må lese ny informasjon som
kommer på e-post eller SMS. Det er kanselleringen av TK1752 som er årsaken til at
klager ikke fikk reise som planlagt den 14. juni. Reisen var utstedt på et Turkish Airlines
dokument og det er reisebyrået i samarbeid med Turkish Airlines som skal omrute
passasjeren ved en ruteendring som beskrevet over.

SAS kan ikke imøtekomme klagers krav.

Turkish Airlines har ikke fremmet tilsvar til Transportklagenemnda.

Nemnda bemerker

Klager fikk den 6. juni 2019 mail om ruteendring på flyvningen fra Trondheim til Oslo
(TK8281) og klager fikk beskjed om at hun måtte kontakteTurkish Airlines kundeservice.
Mailen ble mottatt 8 dager før avreise. Nemnda kan ikke se at klager ble omrutet i
mailen. 

Dagen etter, den 7. juni, mottok klager også mail fra Mytrip om at flyet den 14. juni var
kansellert. Det kom også frem av e-posten at klager kunne omrutes til TK8223  den 11.
juni med videreforbindelse fra Oslo til Istanbul TK1754 også den 11. juni. Videre ble det i
mailen informert om at det ikke ville bli foretatt noen endringer i billetten dersom klager
ikke ga tilbakemelding. 

Kansellering gir grunnlag for standarderstatning etter artiklene 5 og 7 i EU-forordning
261/2004 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Dette gjelder enten flyreisen er kjøpt
direkte fra flyselskapet eller fra en formidler, jf EU-domstolens dom av 11.05.2017
(Krijgsman - SLM). Retten til standarderstatning faller bort dersom flyselskapet kan
godtgjøre at kanselleringen skyldes ekstraordinære omstendigheter som ikke kunne vært
unngått selv om alle rimelige tiltak var truffet.

Basert på fremlagt dokumentasjon fra flyselskapet SAS legger nemnda til grunn at det
var TK1752 den 14. juni 2019 som ikke opererte. SAS-flyet fra Trondheim til Oslo den 14.
juni gikk som planlagt. Det følger av PNR'en at kanselleringen av TK1752 skjedde allerede
så tidlig som 17. mai. Basert på sakens dokumenter legger nemnda til grunn at klager
ikke fikk informasjon om kanselleringen før den 6. og den 7. juni 2019. Det er altså ikke
dokumentert at klager fikk beskjed om kanselleringen/ruteendringen over 14 dager før
avreise. 

Flyselskapet ikke har fremlagt tilsvar eller dokumentasjon som tilsier at ruteendringen/
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet. 

Nemnda mener på dette grunnlag at Turkish Airlines bør utbetale standarderstatning på
400 euro for ruteendringen/kanselleringen av TK1752. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Klager fikk mail fra Turkish Airlines den 6. juni med informasjon om at hun måtte
ringe dem for å få "new flight info". Klager fikk også e-post fra  Mytrip den 7. juni med
tilbud om omruting, eventuelt full refusjon av billettene dersom omruting ikke passet.
Klager sjekket imidlertid ikke e-post før hun sto på flyplassen den 14. juni. Nemnda
mener at klager selv er å klandre for at hun ikke leste e-post og kontaktet Turkish Airlines
og/eller Mytrip for omruting. Klager er også selv å klandre for at hun ikke holdt seg
oppdater på flytidene sine. Nemnda mener derfor at klager har ikke rett på refusjon av
de opprinnelige ubenyttede flybillettene, jf. EU-forordning 261/2004 artikkel 8. 

Når det gjelder de nye flybillettene klager kjøpte på flyplassen den 14. juni, ble disse
kjøpt uten at klager konfererte med Mytrip eller Turkish Airlines på forhånd. Nemnda
mener derfor at klager selv er ansvarlig for å dekke kostnadene til nye flybilletter.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Turkish Airlines utbetaler 400 euro i
standarderstatning til klager.