Vedtak i Transportklagenemnda
- Kollektivreiser

Sammendrag

Manglet gyldig billett

Dato
20.09.2018

Saksnummer
2018-02513

Tjenesteytere
Ruter

Klager har i det vesentlige anført

Klager ble ilagt gebyr på T-banen 14. august 2018 fordi han ikke hadde gyldig billett.

Klager hevder han validerte kortet på automaten ved Ullevål Stadion, og mener at det må
ha oppstått en feil med hans reisekort eller automaten. 

Videre bemerker klager at Ruters billettapplikasjon kun tillater norsk bankkort. Dette
mener klager er diskriminerende overfor reisende som ikke har et norsk betalingskort,
som da er tvunget til å benytte det utdaterte systemet med Reisekort. 

Klager krever derfor at Ruter frafaller gebyret på 1 150 kroner.

Tjenesteyterne har i det vesentlige anført
Klager ble ilagt gebyr på T-banen fordi han ikke kunne vise gyldig billett.

Ruter har sjekket loggen til billettautomatene ved Ullevål stadion, og det var ikke
registrert noen feilmelding på automatene den dagen. 

Ifølge billetthistorikken til klagers reisekort, ble det kjøpt en billett senere den dagen.
Dette tyder på at det ikke var noe feil med klagers reisekort. 

Klager har mottatt informasjon om hvordan han kan betale gebyret fra utenlandsk bank. 

Ruter kan ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen fra Majorstuen den 14. august 2018 kl. 09.48 ilagt
gebyr fordi han ikke kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Klager hevder at han validerte kortet på automaten ved Ullevål Stadion, og at det må
være en feil med kortet eller valideringsautomaten. 

Nemnda bemerker at Ruter har opplyst at det ikke er registrert noen feil ved den
aktuelle automaten ved Ullevål stadion; det er registrert normal aktivitet i dette
tidsrommet. Ifølge Ruter er det på klagers logg ikke registrert forsøk på kjøp av billett i
det aktuelle tidsrom. Det ble kjøpt en enkeltbillett den 10. august og en enkeltbillett om
ettermiddagen den 14. august. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold