Vedtak i Transportklagenemnda - Fly

Sammendrag

Krav om standarderstatning grunnet kansellering. 

Dato
31.10.2016

Saksnummer
2016-00119

Tjenesteytere
SAS

Klager har i det vesentlige anført

Klager skulle reise fra Oslo til København den 10. januar 2016 kl. 17:15 med SK1465.
Flyvningen ble kansellert grunnet ekstremt dårlig vær. 

Klager stiller seg kritisk til SAS begrunnelse for kansellering, da det var flere andre
flyvninger som gikk som normalt på samme tidspunkt. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flyvningen fra Oslo til København ble kansellert grunnet snø og reguleringen i «slots» på
Gardermoen. Det vises til fremlagt dokumentasjon. 

Flere kanselleringen denne dagen førte til at besetningen ikke kom seg dit de skulle og
oversteg arbeidstiden.

SAS kan ikke imøtekomme klagers krav om standarderstatning i henhold til EU-
forordning 261/2004. 

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av de foreliggende opplysninger til grunn at kanselleringen
var en følge av vanskelige værforhold denne dagen. Nemnda viser til forklaringen fra
SAS og den fremlagte dokumentasjonen. Nemnda er av den oppfatning at dette er å
anse som en ekstraordinær omstendighet i forordningens forstand. Nemnda finner
videre godtgjort at kanselleringen ikke kunne vært unngått selv om alle rimelige tiltak var
truffet. Kanselleringen gir etter dette ikke rett til standarderstatning, og nemda finner
ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.