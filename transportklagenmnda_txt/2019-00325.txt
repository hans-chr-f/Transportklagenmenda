Vedtak i Transportklagenemnda - Fly

Sammendrag

Krav om standardkompensasjon ved kansellering. Værforhold.

Dato
30.04.2019

Saksnummer
2019-00325

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR4529 fra Sandefjord - Torp (TRF) til Warszawa
- Modlin (WMI) 27. mai 2018. Flyvningen ble kansellert, og klager ble booket om til ny
flyvning neste dag. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro pr. person, totalt 1 250 euro for fem
passasjerer.

Tjenesteyterne har i det vesentlige anført
Ryanairs flyvning FR4529 fra Sandefjord - Torp til Warszawa - Modlin 27. mai 2018
ble kansellert. Kanselleringen skyldtes dårlige værforhold denne dagen. Det kom
store nedbørsmengder - herunder hagl - i Polen denne dagen, og det var dårlig sikt i
Warszawa. Dette påvirket flyvninger til og fra Warszawa hele dagen. 

Passasjerene mottok forpleining i ventetiden. De ble booket om til FR8507 til Krakow 28.
mai. 

Ryanair anfører at de ovennevnte værforhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR4529 fra Sandefjord - Torp til Warszawa - Modlin 27. mai 2018 ble
kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen store nedbørsmengder, hagl og dårlig sikt i Polen
denne dagen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Passasjerene ble booket om til Krakow
påfølgende dag. Nemnda legger til grunn at forsinkelsen for passasjerene ikke kunne
vært unngått selv om alle rimelige tiltak var truffet. Kanselleringen gir etter dette ikke rett
til standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.