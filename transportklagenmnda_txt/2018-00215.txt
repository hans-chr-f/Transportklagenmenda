Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
17.01.2019

Saksnummer
2018-00215

Tjenesteytere
Aeroflot

Klager har i det vesentlige anført

Klager reiste fra Delhi til Oslo via Moskva den 29. november 2017. Ved ankomst var ikke
klagers bagasje ankommet. Da klager mottok bagasjen dagen etter oppdaget han at den
var betydelig skadet. 

Klager krever refusjon av skadet koffert . Han har fremlagt skaderapport (PIR) samt
kvittering på kofferten kjøpt 26. september 2015 for kroner 699.

Tjenesteyterne har i det vesentlige anført
Aeroflot har ikke avgitt uttalelse til nemnda. Til klager har selskapet i det vesentlige
anført: 

Klager bes fremlegge bilder eller skaderapport før Aeroflot kan behandle saken.

Nemnda bemerker

Flyselskapet Aeroflot har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Nemnda legger således til grunn at klagers koffert ble skadet mens den var i
flyselskapets varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Klager har lagt frem en kvittering for at gjenanskaffelsesverdien for en ny koffert er 699
kroner og at den ble kjøpt i 2015. Skaden på kofferten oppstod i 2017. Nemnda setter da
erstatningen skjønnsmessig til 500.

Vedtak

Transportklagenemnda - fly anbefaler at Aeroflot erstatter klagers ødelagte koffert med
500 kroner.