Vedtak i Transportklagenemnda - Fly

Sammendrag

Krav om refusjon av utgifter til taxi ved omdirigering.

Dato
20.06.2018

Saksnummer
2017-02777

Tjenesteytere
Norwegian

Klager har i det vesentlige anført

Klager reiste med Norwegians flyvning DY1552 fra Oslo lufthavn (OSL) til Budapest
(BUD) 6. august 2017. Flyvningen ble imidlertid omdirigert til Wien. Klager ble informert
om at det ble satt opp busstransport fra Wien til Budapest. Passasjerene måtte vente
tre-fire timer i flyet og på flyplassen. Det ble ikke gitt ytterligere informasjon om
busstransporten. Da bagasjen endelig kom, forsøkte klager å skaffe informasjon om
videre transport, men ingen av de ansatte på flyplassen kunne si noe om dette. 

Klager ringte Norwegians telefonnummer, men fikk beskjed om at tjenesten var stengt,
selv om den skulle være døgnåpen. Klager måtte derfor finne egen løsning, da det ikke
ble satt opp busstransport videre. Klager anfører at hennes eneste alternativ var å ta taxi
til Budapest. 

I løpet av taxituren mottok klager en tekstmelding fra Norwegian om at nytt fly ble satt
opp kl. 09.45 påfølgende dag, men de reisende fikk ingen informasjon om overnatting
eller bespisning. 

Klager har på ovennevnte grunnlag fremsatt krav om refusjon av sine taxiutgifter til
kroner 5 068.

Tjenesteyterne har i det vesentlige anført
Norwegians flyvning DY1552 fra Oslo til Budapest 6. august 2017 ble forsinket med ti
timer og 38 minutter. Værforholdene i Budapest denne kvelden førte til at flyvningen
måtte omdirigeres til Wien. 

Det var kraftig regn og tordenvær i Budapest denne kvelden. Passasjerene måtte
tilbringe en natt i Wien før de kunne reise med DY8406 videre til Budapest. De reisende
ble tilbudt forpleining i tråd med EU-forordning 261/2004. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapet for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Etter Norwegians syn har klager derfor ikke krav på standardkompensasjon. 

Klager har fremsatt krav om refusjon av utgifter til taxi fra Wien til Budapest. 

Etter omdirigeringen landet flyet i Wien kl. 21.45. Berørte passasjerer fikk allerede
om bord informasjon om at Norwegian jobbet med å finne en løsning, eventuelt
busstransport. Deretter ble det kl. 22.21 lokal tid sendt ut melding om at Norwegian
fremdeles jobbet med å sette opp buss. Kl. 00.57 ble det sendt ut ny melding om ny
flyvning påfølgende dag kl. 09.45 til Budapest. Klager bestemte seg mellom første og
andre tekstmelding å bestille en taxi på egen hånd. 

Norwegian anfører at hvis man skaffer alternativ transport utover de tilbud som blir gitt
av flyselskapet, må man være forberedt på å selv da den kostnaden dette vil medføre.
Norwegian anser at de hadde et godt tilbud om å fortsette flyvningen påfølgende dag,
og mener derfor at klagers kostnad til taxi ikke var nødvendig, og derfor ikke kan lastes
flyselskapet. 

Selskapet avviser på ovennevnte grunnlag klagers refusjonskrav.

Nemnda bemerker

Norwegians flyvning DY1552 fra Oslo til Budapest 6. august 2017 ble forsinket med ti
timer og 38 minutter.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen kraftig regn og tordenvær i Budapest, som førte
til at flyet måtte omdirigeres til Wien, jf. fremlagt dokumentasjon. Nemnda mener at
værforholdene i dette tilfellet må anses som ekstraordinære forhold i forordningens
forstand. Nemnda mener videre at forsinkelsen som følge av værforholdene ikke kunne
vært unngått eller overvunnet til tross for at alle rimelige tiltak var truffet. Klager har
etter dette ikke krav på standarderstatning.

Klager har videre krevd dekket taxi til Wien. Nemnda viser til at klager landet i Wien kl.
21.45 lokal tid. Passasjerene fikk vite om bord på flyvningen at Norwegian arbeidet med
å finne løsninger. Passasjerene mottok melding kl. 22.21 om at man fortsatt arbeidet
med dette. Det ble sendt en ny melding kl. 00.57 om at det ble satt opp en flyvning kl.
09.45. Klager hadde på dette tidspunkt tatt taxi til Budapest.

Nemnda mener at Norwegian må gis noe tid med å finne løsninger. En flyvning neste
morgen må etter nemndas syn anses som et tilstrekkelig omrutingstilbud i dette tilfellet.
At klager selv valgte annen transport, er noe de da selv må bære kostnaden til.

Vedtak

Transportklagenemnda - fly anbefaler ikke at klager gis medhold.