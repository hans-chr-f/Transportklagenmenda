Vedtak i Pakkereisenemnda

Sammendrag

Saken gjelder sykdom, Side, Tyrkia.

Dato
21.05.2013

Saksnummer
232/12

Tjenesteyter
Tyrkiareiser AS

Sakens dokumenter ble lagt frem.

Klager: X

Turarrangør: Tyrkiareiser AS

Antall reisende: 7

Reisens pris: 35.368

Saken gjelder:

Saken gjelder sykdom, Side, Tyrkia.

Klager anfører at de ankom natt til søndag, og onsdag hadde tre av reisefølget fått
vondt i øret. Etter å ha snakket med andre gjester med samme problem, oppsøkte de
sykehuset. Legen konstaterte ørebetennelse og sa at det kom fra hotellets basseng
fordi han hadde behandlet flere andre fra hotellet. De fikk antibiotika og badeforbud i 5
dager.

Etter noen dager ble det tømt store mengder klor i bassenget.

Det ble holdt infomøte med Tyrkiareiser, men det var en ren farse.

Senere kom det noen andre fra Tyrkiareiser og sa at det ikke var høyt innhold av bakterier
i vannet. Klager krever kompensasjon slik at de tre med ørebetennelse får dekket sine
feriedager i sin helhet, mens de andre får 50 %.

Tyrkiareiser har anført at alle prøver som ble tatt av vannet var negative, dvs at det
ikke er funnet sykdomsfremkallende bakterier. Alle vanlige prosedyrer er fulgt ved
rensing av vannet, vannkvaliteten blir undersøkt tre ganger daglig, mens tilføring av
klor og kjemikalier gjøres utenfor bassengets åpningstider.

Det er riktig at det ble tilsatt ekstra mengde klor denne gangen etter et regnfall for å gi vannet
et sjokk. Dette fordi de tok på alvor at flere gjester påsto at de hadde blitt syke av forholdene
på hotellet. Derfor ble også kranvannet kloret.

Det er for øvrig ikke uvanlig med ørebetennelse i forbindelse med bading i Syden. Vann i
øregangene og soloppvarming etterpå kan føre til infeksjon.

Det anbefales derfor at barn ikke skal være i bassenget hele dagen og at det ikke skal dykkes
for mye.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Hvis en kunde blir syk på grunn av uhygieniske eller andre forhold i hotellets basseng eller
på hotellet for øvrig, kan dette etter omstendighetene utgjøre en mangel som berettiger
til prisavslag. Ørebetennelse og virusinfeksjon kan imidlertid ha ulike kilder. Det forhold at
mange gjester på samme hotell i samme periode får ørebetennelse, kan peke i retning av at
det er forhold i bassenget som er årsaken.

På den annen side må reklamasjonsnemnda legge til grunn at tester tatt av bassengvannet
ikke viser unormale bakterieansamlinger. Nemnda kan derfor ikke anse det sannsynliggjort at
det var forhold på hotellet som forårsaket sykdommen.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.