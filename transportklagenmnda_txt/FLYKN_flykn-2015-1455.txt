Vedtak i Transportklagenemnda - Fly

Sammendrag

Krav om erstatning for tapt bagasje.

Dato
02.11.2016

Saksnummer
1455/15F

Tjenesteyter
Norwegian Air Shuttle ASA

Klager har i det vesentlige anført:

Klagers sønn reiste fra Oslo Gardermoen til Barcelona den 22. juni 2015, med DY5171.

Under denne flyvningen ble bagasjen til klagers sønn borte og det ble gjort forsøk på å
finne bagasjen, samt noen fra Norwegian å rapportere til. Da dette ikke var mulig kontaktet
reisefølget Norwegian i Oslo som ga beskjed om å skrive rapport på mistet bagasje ved
hjemkomsten i Oslo, da det forelå en frist på 7 dager for å rapportere mistet bagasje.

Klager krever å få dekket verdien av innholdet i kofferten, samt kostnadene for de helt
nødvendige personlige effekter innkjøpt i Caella, pålydende 5&nbsp;824 kr.

Videre hevder klager at Norwegians beslutning om kompensasjon med en verdireduksjon
på 30% grunnet alder ikke er riktig da halvparten i bagasjen var nyinnkjøpt inn for turen. Det
foreligger også en regnefeil, da 30 % av 5&nbsp;824 kr er 4&nbsp;077 kr, og ikke 3&nbsp;779
kr slik Norwegian har skrevet. Klager opprettholder derfor kravet på 5&nbsp;824 kr.

Det vises for øvrig til klagers brev.

Norwegian har i det vesentlige anført:

Norwegian viser til at et flyselskaps ansvar for forsinket bagasje er begrenset i henhold til
gjeldende luftfartsbestemmelser og transportvilkår. Normalt dekkes ikke tapt bagasje hvis det
ikke blir rapportert med en gang på flyplassen. I dette tilfellet gjøres det et unntak.

Kompensasjonen er basert på innholdet i brevet sendt av klager, med en verdireduksjon for
alder på 30 %. Norwegians kompensasjon i dette tilfellet er kr 3.779, som overføres til klagers
konto.

Norwegian anser saken som avsluttet.

Nemnda bemerker:

Norwegian er i henhold til luftfartsloven § 10-18 ansvarlig for tap som følge av at innsjekket
bagasje blir skadd eller går helt eller delvis tapt som følge av hendelser under lufttransport.

Norwegian har erkjent ansvar i saken.

Klager har angitt tapet til 5&nbsp;824 kroner. Han har oppgitt at de fleste gjenstander er nye.
Norwegian har ikke bestridt kravet, men har trukket fra 30 % pga. gjenstandenes alder.

Nemnda er av den oppfatning at erstatningen ved totalskade i utgangspunktet må baseres på
gjenanskaffelsesverdien - det beløp skadelidte må betale for å skaffe seg nye ting av samme
art. Skadelidte skal på den annen side ikke tjene på skaden, og det må derfor gjøres fradrag
for den slitasje og verdiforringelse ellers som bruken av de tapte gjenstand har medført.

Norwegian har ikke gitt noen nærmere begrunnelse for fratrekket på 30 % ut over at det
utgjør et aldersfradrag. Det er etter nemndas vurdering ikke sannsynliggjort at det er grunnlag
for fradrag i dette tilfellet. Nemnda anbefaler at Norwegian erstatter klagers tap på 5824
kroner. Til fradrag går utbetalt beløp.

Vedtak:

Transportklagenemnda-fly anbefaler at Norwegian utbetaler en erstatning på 5&nbsp;824
kroner. Til fradrag går utbetalt beløp.

Vedtaket var enstemmig.