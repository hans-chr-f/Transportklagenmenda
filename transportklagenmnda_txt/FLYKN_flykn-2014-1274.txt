Vedtak i Transportklagenemnda - Fly

Sammendrag

Krav om refusjon av returbillett.

Dato
28.08.2015

Saksnummer
1274/14F

Tjenesteyter
Air France

Klager har i det vesentlige anført:

Klager hadde bestilt en reise t/r Stavanger - Paris for reise 14. - 18. oktober 2014. Før avreise
fikk klager påvist en øyesykdom som medførte at han ikke kunne fly på en stund. Han
bestemte seg for å ta tog t/r i stedet.

Da klager skulle returnere med tog hjem den 18. oktober var han friskmeldt. Det var meldt om
togstreik i Tyskland, klager valgte derfor å benytte seg av sin flybillett hjem. Men ved innsjekk
fikk han beskjed om at returbilletten var kansellert da utreisen ikke var benyttet.

Klager måtte betale nesten 300 euro for ny billett hjem, han stiller seg undrende til om dette
kan være lovlig.

Klager krever refundert 297,48 euro.

Det vises for øvrig til klagers brev.

Air France har i det vesentlige anført:

I Air France sine regler og vilkår kommer det frem at dersom en flybillett ikke benyttes i den
rekkefølgen den er kjøpt, vil det forekomme endring i pris. Dersom for eksempel en utreise
på en t/r billett ikke benyttes, må den rekalkuleres til en enveisbillett. En enveisbillett er ofte
dyrere enn en t/r billett.

Da klager ikke møtte opp til sin utreise måtte hans returbillett rekalkuleres. Det vises
til fremlagt regnestykke som viser at klager skulle ha betalt 340,60 euro for endring til
enveisbillett. Klager har betalt 297,48 euro, altså mindre enn han pliktet.

Air France kan på grunnlag av ovennevnte ikke imøtekomme klagers krav.

Nemnda bemerker:

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen.

Det fremkommer av Air France sine transportvilkår under avsnittet «Billetter» overskriften
«Flykupong bruksrekkefølge», vilkårene punkt 3.4, at en dersom det er flere flygninger på en
og samme billett, og en endrer rekkefølgen eller utelater en flygning, for eksempel utelater
utreisen ved en tur/retur reise, må man betale en eventuell prisdifferanse mellom opprinnelig
pris for strekningen og prisen for en enveisbillett for strekningen på bestillingstidspunktet.

Slik den norske teksten er formulert (eller antagelig oversatt) er innholdet etter nemndas
vurdering et ikke lett tilgjengelig. Det går likevel frem at man må være forberedt på å måtte
betale ett tillegg om man ikke benytter flygningene i den rekkefølgen som fremkommer av
billetten.

Nemnda er av den oppfatning at Air France hadde anledning til å kreve en eventuell
prisdifferanse mellom opprinnelig pris for strekningen (returreisen) og prisen for enveisbillett
for samme strekning på bestillingstidspunktet. Air France hadde etter nemndas vurdering ikke
rett til å kreve et tillegg basert på differansen på omgjøringstidspunktet.

Nemnda legger på bakgrunn av de foreliggende opplysninger til grunn at det var rimeligere
å kjøpe en ny billett enn å endre den opprinnelige billetten. Nemnda finner etter dette ikke å
kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.