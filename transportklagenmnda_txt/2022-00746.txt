Vedtak i Transportklagenemnda - Fly

Sammendrag

Krav om refusjon av billett grunnet fikk ikke endret denne hos reisebyrå.

Dato
23.09.2022

Saksnummer
2022-00746

Tjenesteytere
Bravofly
Turkish Airlines

Klager har i det vesentlige anført

Klager (to personer) hadde bestilt en reise hos Bravofly med Türkish Airlines for reise t/r
Oslo - Karachi for reise 5. - 20. februar 2022. Pris kroner 15 797,99 t/r. 
Klager ønsket å endre avreisedatoen. Den 4. februar sendte klager derfor en epost til
Bravofly og ba om at avreisen den 5. februar ble endret til den 9. februar.  

Klager fikk imidlertid svar fra Bravofly om at hun hadde forespurt endring av billetten for
sent, og at alle endringer må gjøres minst 24 timer før avreise. Klager stiller seg kritisk
til dette. Avreisen fra Gardermoen var den 5. februar kl 12.05, og hun sendte epost til
Bravofly den 4. februar mellom kl 08.00 og kl 10.00.  

Klager endte opp med å kjøpe ny utreisebillett. Klager fikk benyttet den opprinnelige
returbilletten. 

Klager krever refusjon av halve flybilletten fra Bravofly kr 7 898,99.

Tjenesteyterne har i det vesentlige anført
Bravofly har ikke avgitt uttalelse til nemnda. Til klager har flyselskapet i det vesentlige
anført: 

Bravofly var ikke i stand til å endre klagers flyvning, da reiseselskapet mottok
forespørselen om endringer under 24 timer før avreise, som er for sent. 

Türkish Airlines har i det vesentlige anført:

Türkish Airlines mener dette er en sak mellom passasjeren og reisebyrået. Passasjeren
aksepterer alle vilkår og betingelser for reisebyrået før kjøp av billetten.

Nemnda bemerker

Nemnda bemerker at ved bestilling av en flyreise på internett, er man selv ansvarlig for
at informasjonen som blir lagt inn, er riktig. Det er viktig å sjekke at navn på reisende,
kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende og klager har ikke krav på
refusjon av billettene verken på avtalerettslig, erstatningsrettslig eller annet grunnlag. 

Klager hadde i dette tilfellet kjøpt en flybillett hun ønsket å endre dagen før avreise. Hun
sendte en epost til reisebyrået dagen før avreise. 

Etter nemndas syn har selskapet ikke påvist at det er avtalt noe som er til hinder for å
endre avreise slik klager gjorde. Det fremgår av vilkårene for "Fullflex" som klager har
fremlagt, at endring kan foretas når som helst før avreise. Selskapet kan derfor ikke avslå
kravet under henvisning til at endringen ble foretatt for sent. 

Nemnda anbefaler etter dette at klager gis fullt medhold.

Vedtak

Transportklagenemnda anbefaler at klager gis medhold.