Vedtak i Transportklagenemnda - Fly

Sammendrag

Krav om refusjon av flybilletter som følge av kansellering. Covid-19.

Dato
14.01.2021

Saksnummer
2020-01882

Tjenesteytere
Bravofly
Qatar Airways

Klager har i det vesentlige anført

Den 16. juni 2020 skulle klager reise fra Oslo til Teheran via Doha med QR176 og QR490.
Klager skulle returnere via samme reiserute den 18. august 2020. Reisen var bestilt
gjennom reisebyrået Bravofly.

Den 10. juni mottok klager e-post fra Bravofly om at reisen var blitt kansellert som følge
av covid-19. Klager kontaktet reisebyrået og ba om å få refundert billettene. Bravofly
informerte om at de ville refundere pengene, men at de ikke kunne gjøre det før Qatar
Airways hadde bekreftet refusjonsforespørselen.

Klager krever refusjon av flybilletter pålydende NOK 8 636.

Tjenesteyterne har i det vesentlige anført
Bravofly har ikke inngitt tilsvar i saken, selv etter gjentatte forespørsler.

Qatar Airways har i sitt tilsvar vist til at klager har rett til refusjon pålydende NOK 8
636 i henhold til flyselskapets retningslinjer. Qatar Airways viser videre til at de ikke er
ansvarlige for et eventuelt administrasjonsgebyr fra reisebyrået sin side.

Qatar Airways viser videre til at ettersom billetten er kjøpt gjennom et reisebyrå, er det
reisebyråets ansvar å refundere passasjeren. Flyselskapet viser til at billetten fremdeles
er under reisebyråets kontroll. Qatar Airways har forklart at billettens status er åpen/
ubrukt, noe som viser at reisebyrået ikke har sendt en refusjonsforespørsel, da denne
ville blitt behandlet automatisk i bookingsystemet. Qatar Airways visere videre til at de
heller ikke kan se å ha mottatt refusjonsforespørsel hos reisebyrå-avdelingen sin eller
kundeserviceavdelingen.

Nemnda bemerker

Kansellering gir passasjeren rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artiklene
5 og 7.  Flyselskapet har ikke dokumentert at kanselleringen skyldes ekstraordinære
omstendigheter som ikke kunne vært unngått dersom alle rimelige tiltak var truffet.
Klager har derfor krav på standarderstatning på 600 euro. 

Klager har videre krav på full refusjon av flybillettene jf. EU-forordning artikkel 8
nummer 1. I dette tilfellet har flyselskapet vist til at reisebyrået må sende inn en
refusjonsforespørsel, mens reisebyrået anfører at de ikke kan utbetale refusjon da de
venter på godkjenning av refusjonsforespørselen de har sendt inn.

Det følger av EU-forordning 261/2004 at ved kansellering er det transporterende
luftfartsselskapet som skal tilby omruting eller eventuelt refusjon av differanse mellom
opprinnelige flybilletter og nye billetter/transportutgifter. Nemnda mener derfor at Qatar
Airlines må refundere klagers billettutgifter.

Vedtak

Transportklagenemnda – Fly anbefaler at Qatar Airlines refunderer klagers billettutgifter
samt standarderstatning på 600 euro.