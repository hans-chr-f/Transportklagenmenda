Vedtak i Transportklagenemnda - Fly

Sammendrag

Krav om erstatning for ekstra utgifter på grunn av feil i flyselskapets bestillingssystem.

Dato
26.02.2020

Saksnummer
2019-01833

Tjenesteytere
SAS

Klager har i det vesentlige anført

Klager og hans ektefelle skulle bestille billetter fra Oslo til Gran Canaria på SAS' nettsider
den 22. februar 2019. Med hjelp fra en bekjent la de inn en bestilling med avreise den
27. februar. Rett før bestillingen skulle avsluttes fikk de en feilmelding og beskjed om at
bestillingen måtte gjentas fra start. Dette forsøkte de gjentatte ganger, uten å lykkes. Ved
tidligere bestillinger har de erfart at de mottar en bekreftelse med billetter vedlagt på e-
post og da etter maks 5-10 minutter, men det skjedde ikke denne gang. Etter en stund
valgte de å se etter alternative billetter og bestilte i stedet billetter hos Norwegian med
avreise den 1. mars.

Stor var derfor overraskelsen da de mottok regningen fra kortselskapet Norwegian
Bank den 1. mars og så at betalingen for SAS billettene var trukket. De mottok aldri
billettene for reisen. Etter å ha klaget til SAS fikk klagers bekjente, som opptrer som
klagers representant i klagesaken, beskjed om at det var sendt en e-post den  22.
februar kl. 15.45 og at han derfor måtte ha slettet denne ved en feil. Dette mener klagers
representant er utelukket for ved sletting havner e-posten uansett i mappen "slettede
elementer" og der fant han den heller ikke. SAS mente da at de burde ha sett at beløpet
var trukket fra konto, men kontoutdraget for betalingskortet kommer den 1ste i hver
måned, så da var jo dette uaktuelt. 

Klagers representant har i sin korrespondanse med SAS etterspurt kopi av
internettbestillingen, samt en kopi av e-posten med billettvedlegget som skal ha vært
sendt ham den 22. februar, men dette har han ikke fått. Etter en tid mottok han kun kopi
av billettene og tilbud om refusjon av skatter og avgifter på billettene, noe som utgjør
192 NOK pr. person. Klagers representant avviser SAS' anførsel om at de burde ha skjønt
at de hadde billetter med SAS siden de dagen før avreise mottok en SMS vedrørende
tilbud om setereservasjoner og ekstra bagasje. 

Klager krever at SAS erstatter ekstrautgiftene de ble påført ved å reise med Norwegian
med totalt 6458 NOK.

Tjenesteyterne har i det vesentlige anført
Klager bestilte den 22. februar 2019 billetter på www.SAS.no for reise den 27.februar fra
Oslo til Gran Canaria. Bestillingen ble sluttført ved at klager la inn Visakort og aksepterte
billettenes vilkår. Ved bestilling sendes det automatisk ut e-post til kunden, i dette
tilfellet er det sendt ut 5 e-poster til klagers representant: en bestillingsbekreftelse,
2 billettkvitteringer og 2 kvitteringer for setebestilling. SAS viser til fremlagt kopi av
bestillingshistorikken (såkalt PNR).

Den 26. februar ble det sendt SMS med informasjon om at man nå kunne sjekke inn på
SK4697. Man kunne da forvente at SAS ble kontaktet for
å sjekke opp om bestillingen allikevel var gått gjennom. Denne SMSen ble imidlertid
oversett og flyet gikk derfor med 2 NO SHOW. 

SAS anser det som lite sannsynlig at klager ikke har mottatt noen av e-postene og kan
ikke imøtekomme klagers krav.

Nemnda bemerker

Det springende spørsmål i saken er hvorvidt klager/klagers representant i klagesaken,
som også er den person som foretok bestillingen for klager og hans ektefelle, mottok
e-post fra SAS med bekreftelse for bestilling, billettkvitteringer og kvitteringer for
setebestillinger den 22. februar, eller ei. Klagers representant har flere ganger bedt SAS
fremlegge bevis for at slik e-post med vedlagte billetter ble sendt ut den 22. februar. SAS
har lagt frem en utskrift av bestillingshistorikken (såkalt PNR) og anført at det ble sendt
ut totalt fem e-poster vedrørende bestillingen, men har ikke lagt frem kopi av noen av
dem, verken for klager eller for nemnda. SAS har heller ikke kommentert klagers anførsel
om at han fikk feilmelding med beskjed om at bestillingen måtte gjentas fra start da de
forsøkte å bestille på SAS' nettsider den 22. februar.

Nemnda kan ikke se at den fremlagte PNR viser at SAS bekreftet billettkjøpet pr
epost den 22. februar slik det anføres, og finner det ikke sannsynliggjort at klagers
representant mottok noen slik bestillingsbekreftelse. Det er uomtvistet at klager mottok
en SMS den 26 februar vedrørende mulighet for innsjekk, kjøp av ekstra bagasjevekt, og
setevalg. Nemnda finner at SMSen fire dager etter ikke kan endre saken, så lenge klager
ikke mottok noen bekreftelse på at noen av forsøkene på bestilling hadde gått igjennom. 

Nemnda mener at SAS i dette tilfelle er nærmest til å bære ansvaret for at klager pådro
seg ekstra utgifter på 6458 NOK ved kjøp av alternative billetter med Norwegian og
anbefaler at SAS refunderer klagers utgifter, fratrukket refundert beløp på SAS-billettene
med 384 NOK dersom dette allerede er refundert klager.

Vedtak

Transportklagenemnda-fly anbefaler at SAS refunderer klagers utgifter på 6458 NOK,
fratrukket refundert beløp på SAS-billettene med 384 NOK dersom dette allerede er
refundert klager.