Vedtak i Transportklagenemnda - Fly

Sammendrag

Krav om erstatning for påløpne utgifter på grunn av kansellert
flyavgang fra Rygge som følge av askesky fra vulkanutbrudd på Island.

Dato
10.04.2011

Saksnummer
230/10F

Tjenesteyter
Ryanair

Krav om erstatning for påløpne utgifter på grunn av kansellert flyavgang fra Rygge som følge
av askesky fra vulkanutbrudd på Island.

Klagerne har i det vesentlige anført:

Klagerne skulle returnere fra Rygge til Valencia, Spania den 18. april 2010. Flyavgangen ble
kansellert som følge av askesky fra vulkanutbruddet på Island.

Klagerne ble ikke tilbudt noen alternativ flygning eller assistanse av Ryanair. De reisende
måtte selv endre billettene gjennom Ryanair sin web-side. Når klager prøvde på dette ble
returen stadig utsatt, og den første returen ble satt opp til 25. april. Det var ingen Ryanair
representanter på Rygge flyplass som kunne hjelpe.

Klagerne besluttet å ta buss hjem til Spania. Dette har påført klager og hennes medreisende,
merutgifter som ønskes dekket av Ryanair.

Ryanair har ikke avgitt uttalelse til nemnda. Til klagerne ar Ryanair i det vesentlige
anført:

Innstillingen skyldtes stengt luftrom som følge av askeskyen fra Island. Dette var en hendelse
helt utenfor Ryanairs kontroll.

Passasjerer som velger ikke å vente på omruting etter forordningen har ikke automatisk rett til
å reise med andre transportmidler på flyselskapets regning.

De som benytter annet transport midler har ikke rett til erstatning ut over refusjon av
flybilletten.

Ryanair har tilbudt klager EUR 288,20.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Ryanair har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Innstillingen skyldtes i dette tilfellet stengt luftrom på grunn av askeskyen fra Island. Dette
er et forhold utenfor arrangørens kontroll, og innstillingen gir ikke rett til standarderstatning
etter EU forordningen.

Ved innstilling av en flyvning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Nemnda har ved den videre vurdering delt seg i et flertall og et mindretall.

Nemndas flertall, lederen og forbrukernes representanter, finner det på bakgrunn
av Ryanairs manglende uttalelse i saken uklart hvilken informasjon som ble gitt av
Ryanair via deres hjemmeside eller annet steds. Klager har opplyst at de ikke ble
tilbudt noen alternativ flygning eller assistanse av Ryanair, og at de ble overlatt til
seg selv. Klager har videre opplyst at første mulige hjemreise med Ryanair var 25.
april, d.v.s. en uke senere. Ryanair har ikke kommentert dette og flertallet legger
klagers opplysninger til grunn. Flertallet legger således også til grunn at klager ikke ble
tilbudt hotell, mat eller forfriskninger. De foreliggende opplysninger gir etter flertallets
vurdering heller ikke grunn til å anta at det på Ryanairs hjemmeside var gitt noen
konkrete opplysninger om rettigheter til refusjon av utgifter til mat og hotell i den
ekstraordinære situasjon som var oppstått som følge av askeskyen.

Klagerne var i den oppståtte situasjon overlatt til seg selv, og nemndas flertall er av den
oppfatning at det etter omstendighetene var forståelig at klageren valgte å komme seg hjem
på egenhånd. Klagerne ble påført utgifter til buss, hotell og mat. Nemndas flertall er av den
oppfatning at Ryanair i den foreliggende situasjon plikter å erstatte klagernes tap. Til fradrag
går EUR 288,20 som er utbetalt av Ryanair.

Nemndas mindretall, flyselskapenes representanter, har et annet syn på saken.

Innstillingen skyltes at luftrommet ble stengt, og myndighetene kunne ikke opplyse hvor lenge
stengningen ville vare. Dette skapte en vanskelig situasjon både for flyselskap og passasjerer.
Generelt ble passasjerer oppfordret til ikke å komme til  flyplassene, men å følge med på
flyselskapenes hjemmesider og i massemedia. Det kan derfor ikke legges vekt på at klager
ikke fikk en brosjyre med sine rettigheter, eller at forpleining ikke var arrangert av Ryanair.
Passasjerenes rettigheter var og er lagt ut på Ryanair sine hjemmesider.

Det fremgår av EU forordning 261/04 punkt 8.1.(b) at ved innstilling skal flyselskapet
tilby passasjeren omlegging av reiseruten under sammenliknbare transport forhold til
bestemmelsessted. Dette var umulig for Ryanair den 18-19 april da luftrommet var  stengt.
Klager ble i første omgang ombooket til ny avreise 25. april. Klager valgte å ikke benytte seg av
Ryanairs tilbud, eller forpliktelsen de hadde til å dekke forpleining mot kvitteringer i ettertid,
og avvente til luftrommet åpnet slik at Ryanair ev. kunne tilby et bedre alternativ, men valgte
selv å arrangere bakketransport til Valencia.

Bakketransport fra Oslo til Valencia er overhodet ikke sammenliknbart med flytransport.
Heller ikke prisen som er et element er sammenliknbart. Bakke transporten kostet EUR 240 i
tillegg til utlegg underveis, og flybilletten med Ryanair  kostet EUR 12. Mindretallet kan ikke se
noen grunn til at klagers egen arrangerte bakke transport skulle falle inn under artikkel 8. 1.
(b) som regulerer forholdet, og kan for øvrig ikke se noen hjemmel for at Ryanair skal dekke
utlegget. Mindretallet viser i denne sammenheng også til Ryanairs henvisning til den Irske
NEB (Irlands «Flyklagenemnd») som  støtter Ryanair sitt syn. Mindretallet viser også til at en
bransjerepresentant på møte i Flyklagenemnda 14. mars gjorde rede for at den Spanske NEB
også har dette syn.

Mindretallet mener derfor at klager ikke skal ha noen erstatning utover det Ryanair har tilbudt
seg å dekke, som er forpleining frem til de startet sin bakketransport hjem.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Ryanair erstatter klagernes dokumenterte utgifter til alternativ
hjemreise. Til fradrag går EUR 288,20 som er utbetalt.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS