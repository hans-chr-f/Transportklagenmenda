Vedtak i Pakkereisenemnda

Sammendrag

Krav om standarderstatning i henhold til EU-forordning 261/2004 ved
forsinkelse på flyreisen fra Værnes, Trondheim til Tenerife 08.03.15.

Dato
31.05.2016

Saksnummer
212/15PF

Tjenesteyter
Ving Norge AS

Saken gjelder:

Krav om standarderstatning i henhold til EU-forordning 261/2004 ved forsinkelse på flyreisen
fra Værnes, Trondheim til Tenerife 08.03.15.

Klager har i det vesentlige anført:

Klager bestilte en reise for to personer, fly med Norwegian og innkvartering i Sunprime Coral
Suites, Playa de las Americas, Tenerife i perioden 08.03.15 - 15.03.15.

På grunn av sent innkommet fly, ble reisen utsatt mer enn 5 timer. Klager krever en
kompensasjon på 600 euro.

Klager fikk ikke sine forhåndsbestilte seter hverken på ut- eller hjemreisen. Klager ønsker
utlegget for seter refundert, samt en kompensasjon fordi de fikk dårligere seter på flyet enn
bestilt.

Det vises for øvrig til klagers brev.

Ving har i det vesentlige anført:

Ving bekrefter til klager at forsinkelsen skyldtes tekniske problem på en tidligere flyvning og
har vedlagt dokumentasjon fra flyselskapet Air Explore. Det fremgår av dokumentasjonen at
det samme flyet på en tidligere flyvning fikk uforutsett teknisk svikt som krevde umiddelbare
sikkerhetstiltak.

For å minimere forsinkelsen, ble det leiet inn fly for å frakte nødvendige reservedeler da det
pga. streiken i Norwegian ikke fantes andre tilgjengelige fly for å gjennomføre flyvningen.

Ving har refundert kr 1.000 som kompensasjon i forbindelse med seteplasseringen om bord.

Det vises for øvrig til brev fra Ving.

Nemnda bemerker:

Så vidt nemnda forstår saken, skulle klageren opprinnelig ha reist med Norwegian. På grunn
av streik blant pilotene ble det imidlertid leid inn alternativ flytransport. Flyet som skulle
transportere klageren var et fly fra Air Explore. Det var dette flyet som ble forsinket med
over 5 timer. Forsinkelsen var angivelig en følgeforsinkelse etter at flyet hadde fått et teknisk
problem på en tidligere flyvning. Problemet måtte løses før flyet igjen var operativt.

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009(C-402/07) og i sak
Nelson m.fl. av 23. oktober 2012(C-581/10).

EU-domstolen avsa dom i sak C-257/14 17. september 2015 - Corina van der Lans - KLM.
I dommen har domstolen uttalt at «en teknisk feil, [. ], som oppstår plutselig, som ikke
kan tilskrives manglende vedlikehold, og som heller ikke er blitt oppdaget under vanlig
vedlikehold, ikke er omfattet av begrepet «ekstraordinære omstendigheter» [..]. »

Det fremgår av dommen at unntak kan tenkes ved fabrikasjonsfeil og ved skader på flyet pga.
sabotasje eller terrorhandlinger. Noe slikt foreligger det ikke opplysninger om i denne saken.

Teknisk feil vil, etter dette, som hovedregel ikke anses om en ekstraordinær omstendighet
som fritar for plikten til å betale standarderstatning etter forordningen. Erstatningen beløper
seg etter artikkel 7 nr. 1 c) til 400 euro pr. person da flyvningen foregikk innen EU. Klagerens
reisefølge besto av to betalende passasjerer. Erstatningen blir da 400 euro pr. person, totalt
800 euro. I tillegg har klageren etter det som er opplyst fått refundert det han hadde innbetalt
for seteplasseringer etc. hos Norwegian.

Vedtak:

Pakkereisenemnda anbefaler at klageren får erstatning etter EU-forordning 261/2004
med 400 euro pr. person, totalt 800 euro, i tillegg til refusjon av kr 1.000 i forbindelse med
seteplassering etc. på det flyet som ble kansellert.

Vedtaket er enstemmig.