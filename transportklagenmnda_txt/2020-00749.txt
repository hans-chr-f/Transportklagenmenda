Vedtak i Transportklagenemnda - Fly

Sammendrag

Krav om dobbel standarderstatning grunnet kanselleringer.

Dato
06.10.2020

Saksnummer
2020-00749

Tjenesteytere
Widerøe

Klager har i det vesentlige anført

Klager skulle reise fra Oslo til Røros den 9. januar 2020 med WF58 kl. 19:30, men denne
flyvningen ble kansellert. Klager ble så booket om til den 10. januar med WF50 kl. 06:10
denne avgangen ble også kansellert. Klager fikk så tilbud om å være med WF56 kl. 15:00,
men takket nei til dette og tok toget kl. 06:59 med ankomst kl. 11:30.

Klager har fått ubenyttet flybillett refundert. 

Flyselskapet har utbetalt en gang 250 euro for den første kanselleringen og
hotellovernatting. 

Klager krever ytterligere standarderstatning på 250 euro i henhold til EU-forordning
261/2004, samt tapt arbeidsfortjeneste pålydende 5500 NOK.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har selskapet i det vesentlige
anført:

Widerøe dekker ikke togbilletten til klager, men har refundert flybilletten til kortet som
var brukt ved booking. Selskapet har også kompensert klager for hendelsen på 2465
NOK.

Widerøe viser til at reisene til klager hadde samme booking referanse. Klager hadde
en billett 9. januar 2020 og denne ble kansellert har man krav på erstatning for
kanselleringen den 9. januar. Klager har da ikke krav på ytterligere erstatning for samme
reise Oslo – Røros.

Widerøe dekker ikke for tapt arbeidsfortjeneste da dette faller utenfor deres
ansvarsområde.

Nemnda bemerker

Flyselskapet Widerøe har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Klagers flyvning WF58 fra Oslo til Røros den 9. januar 2020 ble kansellert. Klager ble
omrutet til ny avgang morgenen etter, men også denne avgangen ble kansellert. Klager
ble på nytt tilbudt ombooking men valgte å avslå for å ta tog på strekningen. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Flyselskapet Widerøe har ikke avgitt uttalelse til nemnda. I følge klager har flyselskapet
uttalt at WF58 ble kansellert som følge av tekniske årsaker. Flyselskapet har ikke
dokumentert eller forklart dette nærmere. Selskapet har følgelig ikke godtgjort at
kanselleringen skyldtes en ekstraordinær omstendighet som ikke kunne vært unngått.
Klager har etter nemndas syn derfor krav på standardkompensasjon på 250 euro. 

Widerøe har utbetalt 250 euro til klager for kanselleringen av WF58.  

Nemnda mener at klager har rett på standardkompensasjon for begge kanselleringen jf.
EU-dom av 12. mars 2020 i sak C-832/18. 

De to kanselleringene gir da klager rett til standarderstatning på 250 euro for hver av
hendelsene, totalt 500 euro.

Klager mottok forpleining, men tapte arbeidsinntekt. Han har sannsynliggjort at dette
utgjorde kroner 5 500 fredag den 10. januar 2020.

I henhold til luftfartsloven § 10-20 er fraktføreren ansvarlig for tap som følge av
forsinkelse ved lufttransport av passasjerer, med mindre han godtgjør at han selv og
hans folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig. 

Widerøe har som nevnt ikke forklart hva som forårsaket kanselleringene eller
underbygget med dokumentasjon. Flyselskapet kan ikke sies å ha godtgjort at det har
tatt alle forholdsregler som med rimelighet kan kreves for å unngå tapet. Selskapet er
dermed ansvarlig for det tap klager led som følge av kanselleringene.

I henhold til EU-forordning 261/2004 om flypassasjerers rettigheter artikkel 12 skal
standarderstatning etter EU-forordningen trekkes fra erstatning på annet grunnlag.
Passasjeren har således alltid krav på å få utbetalt standarderstatningen dersom
vilkårene er til stede for dette. Har passasjeren også rett til erstatning på annet
grunnlag, og denne overstiger standarderstatningen som i nærværende sak, kommer
standarderstatningen til fradrag. Transportklagenemndas praksis i tilsvarende saker
bekrefter dette prinsippet. 

Klager har etter dette bare krav på å få utbetalt den delen av den individuelle
erstatningen som overskyter standarderstatningen.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Widerøe utbetaler ytterligere 250 euro til klager.
Nemnda anbefaler videre at Widerøe erstatter klagers tap av arbeidsinntekt med kroner
5 500 med fradrag av 500 euro.