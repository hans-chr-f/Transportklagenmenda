Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.09.2017

Saksnummer
2017-00172

Tjenesteytere
SAS

Klager har i det vesentlige anført

Klager skulle reise fra Bodø til Oslo den 1. januar 2017 kl 17.30. med SK4117. Avgangen
ble kansellert grunnet snøvær, og klager ble booket om til tidlig neste morgen. Kl 23.22
mottok klager en sms om at også denne avgangen var kansellert. Klager ble satt på
stand-by, og kom med et fly ca kl 10.30.

Klager stiller seg kritisk til manglende informasjon underveis, og at han ikke ble informert
om sine rettigheter. Videre stiller han seg kritisk til at SAS ikke satte opp et ekstrafly
samme dag, da rullebanen åpnet igjen, slik Norwegian gjorde. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4117 ble kansellert som følge av værforholdene i Bodø, det vises til fremlagt
dokumentasjon. Flymaskinen som skulle operere avgangen fikk ikke landingstillatelse i
Bodø og måtte av den grunn returnere til Oslo. Mannskapet på samme flymaskin skulle
overnatte i Bodø og operere som mannskap på morgenflyet, SK4105, dagen etter. Da det
ikke var mulig å få mannskapet til Bodø måtte også denne avgangen kanselleres. 

SAS satte inn en større flymaskin for å få med seg alle passasjerer som var værfaste i
Bodø, SK4107.

Hendelsen er ikke kompensasjonsberettiget i henhold til EU-forordning 261/21004, da
hendelsen var ekstraordinære omstendigheter utenfor SAS kontroll. 

SAS kan ikke imøtekomme klagers krav.

Nemnda bemerker

SAS har ikke bestridt at klageren ikke fikk informasjon om sine rettigheter etter
forordningen. Brudd på denne informasjonsplikten gir imidlertid ikke rett til erstatning i
seg selv, jf eksempelvis fremstillingen i Morten Kjelland "Flypassasjerers rettigheter ved
forsinkelse og kansellering" side 243-244.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at kanselleringen av klagerens
opprinnelige flygning 01.01.2017 kl 1730, skyldtes en ekstraordinær omstendighet som
ikke var til å unngå, nemlig dårlig vær i Bodø: 

Dokumentasjonen viser at denne flygningen ble kansellert fordi flymaskinen som skulle
operere denne flygningen, ikke fikk landingstillatelse i Bodø og måtte returnere til Oslo. 

Flertallet - lederen og flyselskapenes representanter - mener at SAS også under tvil har
godtgjort kanselleringen av flygningen som klageren ble omrutet til 02.01.2017 kl 0705,
skyldtes en ekstraordinær omstendighet som ikke var til å unngå:

Besetningen på flymaskinen som måtte returnere til Oslo 01.01.2017,  var planlagt
som mannskap på morgenflyet fra Bodø til Oslo 02.01.2017 kl 0705. Morgenflyet ble
kansellert fordi besetningen befant seg i Oslo. At besetningen befant seg i Oslo, hadde
slik sett sammenheng med værforholdene 01.01.2017. 

Klageren har opplyst at værforholdene bedret seg og at Norwegian landet fly i Bodø
senere på kvelden 01.01.2017.   

Flertallet savner derfor en redegjørelse fra SAS for at det ikke lot seg gjøre å fly den
tiltenkte besetningen til Bodø etter at været bedret seg eller skaffe annen besetning,
men betviler ikke at dette ikke lot seg gjøre.  

Mindretallet - forbrukernes representanter - mener at SAS ikke har dokumentert
i tilstrekkelig grad at omrutingen ble kansellert som følge av ekstraordinære
omstendigheter.

Vedtak

Transportklagenemnda - fly anbefaler ikke at klageren gis medhold.