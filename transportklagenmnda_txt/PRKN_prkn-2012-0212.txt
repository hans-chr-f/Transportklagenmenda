Vedtak i Pakkereisenemnda

Sammendrag

Saken gjelder utilfredsstillende a/c anlegg, Izmir, Tyrkia.

Dato
21.05.2013

Saksnummer
212/12

Tjenesteyter
Nazar Nordic AB

Sakens dokumenter ble lagt frem.

Klager: X

Turarrangør: Nazar Nordic AB

Antall reisende: 4

Reisens pris: 28.210

Saken gjelder:

Saken gjelder utilfredsstillende a/c anlegg, Izmir, Tyrkia.

Klager anfører at rommet manglet a/c som fungerte. På det meste var det 29 grader på
rommet om kvelden og de fleste dagene var det over 25 grader.

Etter henvendelse til resepsjonen var alt i orden den 29. mai, men dagen etter var det som før.
Da fikk de opplyst at a/c var på fra kl 0600-0800, 1400-1600 og 2300 - 0100. De henvendte seg
til Nazars representant, som bare svarte at anlegget var sentralstyrt og hadde ingen forståelse
for at det ikke var levelig på rommet med en liten baby i slike temperaturer. Etter dette ga de
opp - også fordi klager og samboer ble matforgiftet. Dagen før hjemreise fikk de opplyst av
en annen Nazar representant at hotellet nå hadde opplyst at årsaken til problemet var at en
generator i anlegget var ødelagt. Klager anfører også at badet ikke hadde 5* hotell standard.

Han krever 50 % av reisens pris refundert.

Nazar har henvist til at a/c-anlegg på mange hoteller er sentralstyrt og at det ofte
bare er på noen timer i døgnet. Det er heller ikke på når man forlater rommet og tar
ut nøkkelkortet fra holderen som regulerer elektrisiteten. I dette tilfelle var a/c på 6 t
i døgnet. Antall timer er bl.a avhengig av utetemperatur. Hotellet har opplyst at i det
aktuelle tidsrom var ca. 23 grader den minimumstemperatur man kunne få på rommet,
hvilket var 10-15 grader under utetemperaturen i solen. Det har ikke vært andre klager
på a/c fra denne perioden. Når det gjelder klagen på badets standard, tok ikke klageren
dette opp med Nazars guide.

Nazar avviser at klagers sykdom skyldes forhold på hotellet.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra til turoperatør.

Opplysninger på nettet eller i kataloger og lignende inngår som en del av avtalen. Når det i en
hotellomtale er opplyst at det er a/c på rommet, vil det i utgangspunktet være en mangel hvis
det ikke er a/c eller den ikke virker normalt.

I dette tilfelle var det a/c som virket, men i et begrenset antall timer i døgnet.

Dette er det gitt opplysninger om under avsnittet «Luftkondisjonering» på Nazars
hjemmesider:

«På hoteller hvor luftkondisjonering er sentralstyrt er den aktiv til bestemte tider av døgnet.
Tidene kan også avhenge av vær og utetemperatur.

På de fleste av våre hoteller aktiveres strømmen på hotellrommet av nøkkelbrikken. Og
luftkondisjoneringen vil dermed være avslått når man ikke befinner seg på rommet/
leiligheten».

I dette tilfelle hadde hotellet et sentralstyrt a/c anlegg som var satt på 2 t om morgen, 2 t midt
på dagen og 2 t omkring midnatt. Reklamasjonsnemnda er delt i den oppfatning at dette ikke
utgjør en mangel ved reisen i pakkereiselovens forstand da det ligger innenfor det kunden må
forvente.

Når det gjelder standarden på badet, er det ikke sannsynliggjort at den var slik at det
foreligger en mangel. Reklamasjonsnemnda har ikke forstått klager slik at det anføres at
sykdommen skyldes forhold på hotellet, og det foreligger heller ikke opplysninger som
sannsynliggjør det.

Mindretallet, forbrukernes representanter, har kommet til et annet resultat enn
Flertallet hva gjelder airconditionanlegget. Selv om det er inntatt et generelt
forbehold på arrangørs hjemmeside om at anlegget er sentralstyrt og kun aktiv til
bestemte tider av døgnet, må det etter mindretallets vurdering kunne forventes at
airconditionanlegget fungerer tilfredsstillende på et 5- stjerners hotell.

På bakgrunn av klagers dokumentasjon av romtemperatur, samt opplysninger fra
arrangør om at anlegget kun var funksjonelt på visse tider av døgnet, finner mindretallet at
luftkondisjoneringen avvek fra det klager hadde grunn til å forvente. Mindretallet finner etter
dette at det forelå en mangel ved reisen.

På bakgrunn av flertallets vurdering traff nemnda slikt

Vedtak:

Reklamasjonsnemnda for pakkereiser kan ikke anbefale at det gis prisavslag.