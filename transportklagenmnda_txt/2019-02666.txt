Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
08.06.2020

Saksnummer
2019-02666

Tjenesteytere
SAS
Qatar Airways
Ticket

Klager har i det vesentlige anført

Klager skulle reise med SAS og Qatar Airways fra Bergen til Ho Chi Minh via Oslo og Doha
den 13. mai 2019 kl 14.25 med ankomst dagen etter kl 13.45 . SK268 fra Bergen til Oslo
ble forsinket slik at klager mistet sin videreforbindelse. Hun ble av SAS booket om til å fly
med Türkish Airlines via Istanbul, og ankom endelig bestemmelsessted kl 17.00, tre timer
og 15 minutter forsinket.  

Da klager skulle reise tilbake fra Ho Chi Minh til Oslo med Qatar Airways fikk hun beskjed
om at hjemreisen ikke lenger var gyldig grunnet omskrivingen av billetten på utreisen.
Klagers mann kontaktet Qatar Airways og fikk hjelp til ombooking, men det viste seg at
klager ikke rakk denne avgangen da hun kun hadde 50 minutter på seg til å passere pass-
og sikkerhetskontroller. 

Klager måtte kjøpe nye billetter med annet selskap, pris kroner 5 667, som hun krever
refundert. Videre krever klager refusjon av utgifter til telefon kroner 520, taxi kroner 260,
samt hotell, mat og drikke kroner 1 553. Samlet krav kroner 8 000. Klager har utover
dette tapt to dagers arbeidsinntekt. 

Det vises for øvrig til klagers brev.

Tjenesteyterne har i det vesentlige anført
Ticket har i det vesentlige anført: 

Ticket er kun en formidler av flybilletter og har ikke noe med selve utførelsen av reisen å
gjøre. Klager bes henvende seg til transporterende flyselskap. 

SAS har i det vesentlige anført: 

SK268 fra Bergen til Oslo ble forsinket med 34 minutter, og klager mistet sin
videreforbindelse med Qatar Airways. SAS booket om klagers utreise til Türkish Airlines
via Istanbul. Klager ankom Ho Chi Minh kl 17.00, under tre timer forsinket. Opprinnelig
ankomst var kl 13.45. 

Qatar Airways har i det vesentlige anført:

Klagers avgang med SAS ble forsinket slik at klager mistet sin videreforbindelse med
Qatar Airways. SAS skrev om klagers billett. En slik omskriving kan også få følger for
returbilletten. Klager bes henvende seg til SAS for eventuell erstatning i forbindelse med
dette.

Da klager skulle returnere fra Ho Chi Minh oppdaget hun at returbilletten ikke lenger
var gyldig. Qatar Airways var i dialog med klagers mann per telefon. Han trodde hans
kone befant seg på flyplassen, og takket derfor ja til gratis ombooking til en avgang
60 minutter senere. Da klager ikke rakk denne avgangen ble hun tilbudt å endre
billetten mot gebyr i henhold til reglene. Hun avslo tilbudet. Qatar Airways har refundert
refunderbare skatter og avgifter med kroner 1 721. 

Qatar Airways kan ikke imøtekomme klagers krav utover dette.

Nemnda bemerker

En passasjer som kommer mer enn 4 timer forsinket frem til sitt endelige
bestemmelsessted på flyvninger på over 3500 kilometer, har rett til standarderstatning
med mindre flyselskapet godtgjør at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet,
jf EU-forordning 261/2004 artiklene 5, 6 og 7, samt EU-domstolens avgjørelser i
sakene Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

Flyselskapet SAS anfører at klager ankom endelig bestemmelsessted mindre enn tre
timer forsinket. SAS har imidlertid fremlagt utskrift fra klagers bookinghistorie som
viser at hun ankom Ho Chi Minh tre timer og trettifire minutter senere enn opprinnelig
ankomsttid.  Nemnda legger dette til grunn.

Nemnda har ikke mottatt dokumentasjon med forklaring som viser hva som var
årsaken til forsinkelsen. Nemnda mener at flyselskapet med dette ikke har godtgjort at
forsinkelsen ikke kunne vært unngått selv om alle rimelige tiltak var truffet. Klager har
dermed krav på standarderstatning.

Når en passasjer tilbys omruting i henhold til Artikkel 8 og dette flyet ankommer
endelig bestemmelsessted mindre enn fire timer etter opprinnelig planlagt ankomsttid,
reduseres erstatningen med 50 % , jf. Artikkel 7, pkt 2 c).  I dette tilfellet kom
klager mindre enn fire timer forsinket frem, og forsinkelsen gir etter dette rett til
standarderstatning med 300 euro.

Klager ble booket om av SAS til å fly med Türkish Airlines via Istanbul. Klager hadde
gjennomgående billett t/r på ett billettnummer. Ved uregelmessigheter er det viktig at
hele billetten skrives om for å unngå problemer med videre reise. Bookinghistorien viser
at kun utreisen ble skrevet om. Qatar Airways kansellerte etter dette klagers returbillett.
SAS forsøkte å booke plass til klager på de samme avgangene, men igjen uten også å
skrive om returbilletten. Klager hadde som en følge av dette ingen returbillett. 

Nemnda legger til grunn at SAS kjenner til at ved uregelmessigheter er det viktig at
hele billetten skrives om for å unngå problemer. Slik nemnda ser det  er det følgelig
i dette tilfellet SAS som er årsaken til de oppståtte problemene, imidlertid ble disse
avhjulpet av at Qatar tilbød klager gratis ombooking innen en time. Ombookingen ble
akseptert av klagers ektemann som opptrådte på hennes vegne overfor selskapet.
Dette har klager ikke bestridt. Ektemannen må dermed etter flertallets syn - leder og
bransjerepresentantene - anses for å ha hatt oppdragsfullmakt. Han aksepterte også at
Qatar bare tilbød én gratis ombooking. 

At ektemannen aksepterte ombookingen på klagers vegne er etter flertallets syn
bindende for henne. At han feilaktig trodde hun var på flyplassen og ville rekke flyet er
ikke en feil som kan gå utover flyselskapet.
Utgiftene klager pådro seg videre hadde sammenheng med at klager ikke rakk flyet
hun var ombooket til og kan ikke kreves erstattet slik flertallet ser det, bortsett fra
telefonutgifter på kr 520. Det er ikke sannsynliggjort at klager ville kommet mer enn tre
timer forsinket fram om hun hadde kommet med flyet hun var ombooket til.

Mindretallet - forbrukerrepresentantene - er av den oppfatning at klager i dette tilfellet
har krav på standardkompensasjon på 600 euro også på returen, jf. forordningen art.
7 nr. 1 bokstav c) og art. 6 nr. 1 bokstav c). Det vises til at klager kom hjem først ca.
1,5 døgn etter planen. Når det gjelder utgiftene klager krever dekket til hhv. taxi og
transportutgifter trekkes fra standardkompensasjonen, mens forpleiningsutgifter i
ventetida kr. 1600,- og nye billetter grunnet omrutingen kr. 5667,-  er rettigheter som
hjemles selvstendig i forordningen og derfor kommer i tillegg, jf. forordningen art. 12 slik
mindretallet forstår bestemmelsen. Etter mindretallets syn har derfor klager rett på 600
Euro i tillegg til kr. 7.267,- for returen. 

Etter mindretallets syn kan det ikke ha avgjørende betydning for utfallet at klagers
ektefelle ved en misforståelse sa ja til en omruting som ikke lot seg gjennomføre
for klager. Det er uklart om klager hadde gitt sin ektefelle fullmakt til å avtale
retur på hennes vegne. Uansett mener mindretallet at det var SAS som var
hovedansvarlig for problemene som oppstod. Mindretallet vil i tillegg bemerke at
klager med all sannsynlighet ville ha blitt forsinket med minst 3 timer med rett på
standardkompensasjon også dersom omrutingen hadde blitt gjennomført i tråd med
tilbudet.

Etter dette anbefaler nemnda at SAS utbetaler til klager 300 euro og refunderer
telefonutgifter med 520 kr.

Vedtaket er fattet med den dissens som fremgår ovenfor.

Vedtak

Transportklagenemnda-fly anbefaler at SAS utbetaler 300 euro i standarderstatning og
520 kroner i telefonutgifter.