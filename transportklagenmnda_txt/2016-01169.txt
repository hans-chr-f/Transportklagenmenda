Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
14.03.2017

Saksnummer
2016-01169

Tjenesteytere
Lufthansa German Airlines
SAS

Klager har i det vesentlige anført

Den 28. mars 2016 bestilte klager en reise på Lufthansas nettsider t/r Haugesund -
San Francisco via Oslo og Frankfurt med SAS og Lufthansa, for reise 28. juni. Den 25.
juni mottok klager en e-post med beskjed om at SAS' rute mellom Haugesund og Oslo
var fjernet fra bestillingen, uten noen nærmere forklaring. Klager kontaktet Lufthansa
som forklarte at flyvningen nå ble operert av et ikke-samarbeidende flyselskap, og at
avgangen derfor ikke lenger var tilgjengelig. Lufthansa gav ingen nærmere forklaring,
han ble heller ikke informert om sine rettigheter. Klager kontaktet SAS som bekreftet at
flyet fra Haugesund ville operere som normalt. Han mistenker derfor Lufthansa for å ha
overbooket avgangen fra Haugesund. 

Klager ble tilbudt alternative reiseruter, disse var uaktuelle grunnet arbeid. Han endte
derfor opp med å kjøpe nye billetter fra Haugesund til Oslo med Norwegian. 

Klager krever refusjon av nye billetter med Norwegian, kroner 3 396, samt transport til
flyplassen, kroner 483, da tidligere avgang gjorde at klager ikke kunne benytte privat
transport. Videre krever klager standarderstatning 600 euro per person i henhold til EU-
forordning 261/2004.

Det vises for øvrig til klagers brev.

Tjenesteyterne har i det vesentlige anført
Lufthansa har i det vesentlige anført:

LH6179 fra Haugesund til Oslo ble operert av SAS. Lufthansa har dessverre ikke tilgang
til SAS' system, og vet av den grunn ikke årsaken til kanselleringen. Klager bes henvende
seg til SAS for nærmere forklaring, og eventuelle krav.

Lufthansa har refundert klagers ubenyttede strekning, kroner 197, men kan ikke
imøtekomme hans krav utover dette.

SAS har i det vesentlige anført:

SK309(LH6179) med avreise 28. juni ble endret til wetlease operatør CityJet. Dette
ble bestemt den 14. april. Den 15. april ble status på avgangen endret til UN i klagers
bestilling. Lufthansa mottok denne endringen direkte i sitt system, og burde umiddelbart
ha kontaktet klager for å tilby alternativ reiserute.

Nemnda bemerker

Klageren har kjøpt en sammenhengende billett for seg og reisefølget (til sammen to
personer) fra Haugesund via Oslo og Frankfurt til San Francisco, hos Lufthansa. 

Flygningen Haugesund-Oslo skulle opereres av SAS. Da det ble bestemt at denne
flygningen i stedet skulle opereres av et ikke-samarbeidende flyselskap, fjernet Lufthansa
klageren og følget fra flygningen. 

Klageren og følget ble klar over dette tre dager før planlagt avreise. De fikk tilbud
om omruting som ikke var aktuell for dem og kjøpte i stedet billett for strekningen
Haugesund-Oslo med Norwegian. De krever nå utgiften til billetten med Norwegian (3
396 kroner) refundert og utgiften til taxi til flyplassen i Haugesund erstattet med 483
kroner. De krever i tillegg standarderstatning i medhold av EU-forordning 261 / 2004 med
600 euro per person. 

EU-forordning 261 / 2004 fastsetter felles regler for erstatning, refusjon / omruting
og forpleining ved nektet ombordstigning, kansellering og forsinkelse. Det er det
transporterende luftfartsselskapet - det vil si selskapet som utfører flygningen - som er
ansvarlig etter forordningen, jf artikkel 2 bokstav b). 
Nemnda er enig med Lufthansa i at dette flyselskapet ikke kan holdes ansvarlig
etter forordningen fordi det ikke var det transporterende selskapet for strekningen
Haugesund-Oslo. 

Det var SAS / CityJet som var det transporterende selskapet for denne strekningen. Slik
nemnda ser det kan heller ikke SAS / CityJet  holdes ansvarlig etter forordningen. Dette
selskapet nektet ikke klageren og følge ombordstigning. Flygningen gikk som oppsatt.       

Nemnda mener derimot Lufthansa kan holdes ansvarlig for klagerens og følgets tap på
alminnelig erstatningsrettslig grunnlag:  

Lufthansa opptrådte som formidler av billetten med SAS, og var klar over at flygningen
Haugesund-Oslo var en del av en sammenhengende reise. Flygningen Haugesund-Oslo
gikk til planlagt tid, men med en annen operatør enn SAS. I følge SAS fjernet Lufthansa
klageren og følget fra bestillingen fordi den nye operatøren CityJet ikke var Lufthansas
samarbeidspartner. Lufthansa har tross oppfordringer ikke gitt noen redegjørelse for
hvorfor dette gjorde det nødvendig å fjerne den aktuelle bestillingen. 

Nemnda mener derfor at Lufthansa bør erstatte klagerens billetter med Norwegian med
fradrag av eventuell refusjon for billetten Haugesund-Oslo som ble kjøpt hos Lufthansa,
det vil si merutgiften ved kjøp av billettene med Norwegian. 

Nemnda mener at reisekostnader til flyplassen måtte påregnes uansett, og at utgiften til
taxi ikke kan kreves erstattet.

Vedtak

Transportklagenemnda - fly anbefaler at Lufthansa erstatter klagerens utgifter til nye
flybilletter med 3 396 kroner.