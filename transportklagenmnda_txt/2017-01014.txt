Vedtak i Transportklagenemnda - Fly

Sammendrag

Krav om erstatning for tapt arbeidsfortjeneste
ved forsinkelse. Snøvær i Oslo 24. april 2017.

Dato
27.02.2018

Saksnummer
2017-01014

Tjenesteytere
Norwegian

Klager har i det vesentlige anført

Klager reiste med Norwegians flyvning DY1303 fra London - Gatwick (LGW) til
Oslo lufthavn (OSL) 24. april 2017. Flyvningen ble forsinket, og klager mistet sin
videreforbindelse til Bergen (BGO). Han ble booket om til ny flyvning neste dag. 

Klager skulle på jobb i Bergen påfølgende dag. Han mistet derfor en arbeidsdag, og
har på ovennevnte grunnlag fremsatt krav om erstatning for tapt arbeidsfortjeneste på
kroner 2 600.

Tjenesteyterne har i det vesentlige anført
Norwegians flyvning DY1303 fra London til Oslo 24. april 2017 ble forsinket med to
timer og 57 minutter som følge av dårlige værforhold i Oslo denne dagen. Det kom
kraftige mengder snø i Oslo-området denne dagen, og været medførte forsinkelser
og kanselleringer hele dagen. Planlagt kabinpersonale gikk ut på arbeidstid som
følge av forsinkelsene. Crew ble omrokert, men det var likevel ikke mulig å unngå
driftsforstyrrelser. 

Forsinkelsen medførte at klager og hans reisefølge ikke rakk sin videreforbindelse til
Bergen. De reisende ble booket om til DY606 neste dag kl. 08.55. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak
ble truffet. Norwegian avviser på dette grunnlag klagers krav om erstatning for tapt
arbeidsfortjeneste.

Nemnda bemerker

DY1303 fra London til Oslo 24. april 2017 ble forsinket med to timer og 57 minutter.
Klager mistet derfor sin videreforbindelse til Bergen. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Forsinkelsen fra London til Oslo skyldtes et kraftig snøfall i Oslo, som førte til at en rekke
avganger ble forsinket og kansellert. Nemnda mener at værforholdene i dette tilfellet
må anses som ekstraordinære forhold i forordningens forstand. Forsinkelsen kunne ikke
vært unngått eller overvunnet til tross for at alle rimelige tiltak var truffet. Norwegian har
opplyst at det ikke var mulig å booke om klager med en ny flyvning til Bergen samme
dag, verken på egne avganger eller med andre flyselskap. 

Klager har på denne bakgrunn ikke krav på standarderstatning etter forordningen.
Nemnda kan heller ikke se at klager kan kreve erstatning på annet grunnlag.

Vedtak

Transportklagenemnda - fly anbefaler ikke at klager gis medhold.