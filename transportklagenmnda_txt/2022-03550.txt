Vedtak i Pakkereisenemnda

Sammendrag

Krav om refusjon grunnet kansellert reise.

Dato
09.03.2023

Saksnummer
2022-03550

Tjenesteytere
Royal Travel

Klager har i det vesentlige anført

Klagen gjelder en kansellert pakkereise for to personer fra Oslo til Kypros 14. oktober
2022. Totalpris 8 830 kroner.

Reisen til Kypros har blitt utsatt flere ganger fra opprinnelig reise den 20.03.2020 til den
14.10.2022.

Klager fikk den 4. februar 2022 følgende e-post fra Royal Travel: "Vi har valgt å flytte din
reise til høsten 2022, da det fortsatt er mye usikkerhet rundt reiser nå i vår. Vi anser
høsten som den fineste tiden på Kypros med tanke på både vær og temperatur og selv
om det er dyrere da, vil dere beholde prisene for din opprinnelige bestilling. Din nye
reisedato er 14. oktober. Om ikke avreisedato skulle passe, kan du velge en av våre andre
avganger."

Klager fikk en SMS den 8. august 2022 om at det ikke ville bli mulig å gjennomføre deres
planlagte turer til Kypros denne høsten og at klager skulle få mer informasjon, noe han
ikke har fått.

Klager sendte følgende påminnelse til Royal Travel den 6. november 2022:
"Jeg fikk i sommer melding om at turen vi skulle vært med på til Kypros i oktober ble
avlyst. Det ble også sagt at jeg skulle få mer informasjon senere. Det har jeg ikke fått. Så
nå lurer jeg på hvordan det ligger an med den turen som vi i utgangspunktet skulle hatt i
mars 2020."

Etter dette har klager ikke hørt noe mer fra Royal Travel.

Klagers krav: Refusjon av innbetalt beløp på 8 830 kroner.

Det vises for øvrig til korrespondanse fra klager.

Tjenesteyterne har i det vesentlige anført
Royal Travel har ikke sendt tilsvar til Pakkereisenemnda, til tross for to henvendelser. 

I korrespondansen med klager skriver Royal Travel følgende den 8. august 2022: "Vi
beklager, men det vil ikke bli mulig å gjennomføre våre planlagte turer til Kypros denne
høst. Mer info kommer. Mvh Royal Travel AS."

Det vises for øvrig til korrespondanse mellom klager og Royal Travel.

Nemnda bemerker

Klagen gjelder en planlagt pakkereise for to personer fra Oslo til Kypros 14. oktober
2022. Totalpris 8 830 kroner.

Turen den 25. mars ble den 4. februar 2022 endret til 14. oktober 2022. Deretter
fikk klager en SMS fra Royal Travel den 8. august 2022 om at det ikke ville bli mulig å
gjennomføre deres planlagte turer til Kypros høsten 2022. Slik nemnda forstår saken er
reisen avlyst fra Royal Travel uten at dette er begrunnet ytterligere. 

Det følger av pakkereiseloven § 23 at arrangøren kan avbestille reisen dersom antall
påmeldte er lavere enn angitt i avtalen og Royal Travel underretter om dette innen gitte
tidsfrister. Slik nemnda vurderer det kommer ikke § 23 til anvendelse.  I dette tilfellet har
tjenesteyter avlyst reisen uten ytterligere begrunnelse og klager har da krav på å få sitt
innbetalte beløp refundert. Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.