Vedtak i Transportklagenemnda - Fly

Sammendrag

Krav om erstatning for skadet bagasje. Klager fikk ikke ta med seg
fliser som håndbagasje, og flisene ble skadet under flyvningen.

Dato
23.05.2018

Saksnummer
2017-02055

Tjenesteytere
Norwegian

Klager har i det vesentlige anført

Klager reiste med Norwegians flyvning DY1745 fra Bilbao (BIO) til Oslo lufthavn (OSL) 26.
juli 2017. Han oppbevarte to små fliser på 20x20 cm, cirka 1,8 kilo i håndbagasjen under
reisen, Disse ble han tvunget til å sende som innsjekket bagasje da han ble nektet å gå
gjennom sikkerhetskontrollen med flisene. En av disse gikk i stykker etter innsjekking til
tross for at flisene ble pakket inn i klær og bagasjen ble merket med et klistremerke med
påskriften "fragile". 

Da klager kontaktet Norwegian avviste selskapet at de var ansvarlige, da skjøre
gjenstander ikke skal sjekkes inn. Klager anfører at det var nettopp på grunn av
bagasjens skjøre karakter at han valgte å ta flisene med som håndbagasje.

Klager har på ovennevnte grunnlag fremsatt krav om erstatning til 216,25 euro.

Tjenesteyterne har i det vesentlige anført
Klagers bagasje ble skadet under reise med Norwegian. Norwegian tar i ansvar for
innsjekket bagasje dersom den er tilstrekkelig pakket. 

Selskapet anfører at det ikke er alt som egner seg til flytransport og derfor må beskyttes
ekstra godt. Selskapet anbefaler på det sterkeste at kundene alltid pakker skjøre og
verdifulle gjenstander i hard eller polstret emballasje for å forhindre skader. Etter
flyselskapets oppfatning er fliser i høyeste grad skjøre gjenstander. 

Klager anfører at flisene var ment som håndbagasje, men ble nektet å ta med dette om
bord. Av sikkerhetsmessige årsaker er det ikke lov å medbringe slike gjenstander inn i
flyet. At klager valgte å sjekke inn en myk ryggsekk med skjøre gjenstander som ikke var
tilstrekkelig pakket, er klagers eget valg. 

Norwegian avviser på ovennevnte bakgrunn klagers erstatningskrav.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

I dette tilfellet var det aktuelle reisegodset to stk. fliser, som var innpakket i klær i
klagers bagasje. Fliser må etter nemndas syn anses å være skjøre gjenstander, som
fraktfører ikke kan være ansvarlig for etter luftfartsloven § 10-18. Skaden må sies å
skyldes "reisegodsets egen beskaffenhet". 

At klager opprinnelig ønsket å bringe med seg flisene som håndbagasje, fører ikke til
noen annen vurdering fra nemndas side. Det følger av Norwegians vilkår at blant annet
gjenstander med skarp spiss ikke kan bringes med som håndbagasje. Grensen mot hva
som tillates, kan være uklar. Nemnda mener imidlertid at det må være klagers egen
risiko at han ikke ble tillatt å frakte flisene med som håndbagasje.

Vedtak

Transportklagenemnda - fly anbefaler ikke at klager gis medhold.