Vedtak i Transportklagenemnda - Fly

Sammendrag

Krav om refusjon grunnet dobbeltbooking.

Dato
21.09.2022

Saksnummer
2022-00906

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen to personer) skulle fly fra Oslo til Haugesund. Da
flyselskapet han egentlig skulle fly med kansellerte flyvningen måtte klager ordne
seg nye flybilletter. Klager hadde dårlig tid på Oslo Lufthavn, og booket flybilletter
med Norwegian med avgang den 2. mai 2022 kl. 21:00 (Flynummer DY196). Da klager
booket med Vipps ble det gjort en dobbeltbooking. Samme billettene ble dermed kjøpt,
med tre minutters mellomrom. Da klager skulle sjekke inn hadde han kun mottatt én
bookingbekreftelse. Han oppdaget dermed ikke dobbeltbookingen før han satt på
flyet. Klager kontaktet en flyvert og forklarte situasjonen. Kundeservice hadde stengt
for kvelden. Klager sendte inn klage til Norwegian på morgenen den 3. mai hvor han
forklarte situasjonen. Klager fikk avslag på søknaden. Avslaget var begrunnet med at han
hadde kjøpt ikke-refunderbare billetter. Norwegian skrev videre at de i noen tilfeller gjør
unntak dersom en av bookingene blir kansellert, men ettersom den ikke ble kansellert
kunne de ikke refundere noe annet en refunderbare skatter og avgifter (256 NOK). 

Klager krever refusjon pålydende 3498 NOK.  Denne klagen gjelder kun
dobbeltbookingen med Norwegian.

Tjenesteyterne har i det vesentlige anført
Vedrørende dobbeltbooking av reise DY196 02.05.2022:

Klager forklarer at han dobbeltbooket reise på flyvning DY196 02.05.2022. Klager krever
nå refusjon av den ubrukte bookingen.

Det følger av Norwegian sine vilkår at ved kjøp av en LowFare-billlett får en full refusjon
for bestillinger gjort mindre enn 24 timer før planlagt avreise og kansellert innen 4 timer
etter opprinnelig kjøp, men ikke senere enn 4 timer før planlagt avgangstid. Se vedlegg 1.

Ettersom det var under 4 timer til klagers avgang når dobbeltbookingen ble gjennomført
kan ikke Norwegian refundere den ubenyttede bookingen.

Nemnda bemerker

Saken gjelder krav om full refusjon av dobbeltbooking (duplikat) gjort gjennom
Norwegian kort tid før avgang. 

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen som den store
hovedregel bindende. 

I henhold til vilkårene for kjøpet er bookingen ikke refunderbar. Nemnda kan dermed
ikke anbefale medhold i henhold til avtalevilkårene.

Nemndas mindretall - forbrukerrepresentantene - mener at avtalelovens § 32 første ledd
må komme til anvendelse i denne saken. Det vises til at Norwegian burde ha forstått
at klagers siste booking var en feiltakelse. Klager må derfor anses ubundet av den siste
bookingen.  

Nemndas flertall - bransjerepresentantene og nemndas leder - finner det ikke godtgjort
at dobbeltbookingen skjedde grunnet forsømmelse fra Norwegian sin side, eller at
avtaleloven § 32 første ledd kommer til anvendelse. Nemnda er av den oppfatning
at klager selv er nærmest til å bære risikoen for å ha bestilt flybilletter så kort tid før
flyavgang. En slik hastebestilling kunne vært foretatt i billettskranke på flyplassen eller via
kundeservice, og det er ikke gitt at Norwegian burde forstått at det skjedde en utilsiktet
dobbeltbooking.

På bakgrunn av ovenstående finner nemndas flertall ikke grunnlag for å gi klager
medhold.

Vedtak

Transportklagenemnda anbefaler ikke at klager gis medhold.