Vedtak i Transportklagenemnda - Fly

Sammendrag

Krav om kompensasjon for reise med annen flytype enn bestilt.

Dato
28.04.2014

Saksnummer
960/13F

Tjenesteyter
Norwegian Air Shuttle ASA

Krav om kompensasjon for reise med annen flytype enn bestilt.

Klager har i det vesentlige anført:

Klager skulle reise fra Oslo til New York den 17. september kl. 18:00 med DY7001. Flyselskapet
hadde på forhånd annonsert at turen skulle være med deres nyinnkjøpte fly, Dreamliner.

I ettertid endret Norwegian til en gammel flytype. Hovedgrunnen til at klager kjøpte billetter
med Norwegian var fordi flyreisen skulle utføres av Dreamliner.

Klager hadde ikke mulighet til å kansellere reisen, da de ikke ville tape penger på transport og
hotell i USA.

Klager krever kompensasjon for at Norwegian ikke leverte produktet hun ble lovet ved
bestilling av reisen. Videre krever hun refusjon av halve billettprisen, samt refusjon av
forhåndsbetalt setegebyr, til sammen kroner 4 094,50.

Det vises for øvrig til klagers brev.

Norwegian har i det vesentlige anført:

DY7001 ble kansellert avreisedato som følge av uforutsett teknisk problem. Det vises til
fremlagt logg. Norwegian valgte å leie inn ekstern kapasitet for å kunne frakte passasjerene i
henhold til opprinnelig ruteplan.

Norwegian har full forståelse for at klager ble skuffet over ikke å få reise med Dreamliner
maskinen, men alternativet ville ha vært å kansellere avgangen og kjøpe billetter med andre
selskaper. Dette hadde medført at passasjerene hadde fått andre avgsangstider, siden andre
selskaper opererer med andre tidspunkt. De hadde fått en reise med en annen flymaskin,
siden Norwegian er de eneste som flyr med Dreamliner på denne strekningen. Dersom
Transportklagenemnda anbefaler at Norwegian betaler prisavslag i dette tilfelle, gir de
føringer på at Norwegian kun kan ombooke passasjerene til andre operatører som flyr
den aktuelle strekning med Dreamliner og dette er definitivt en ulempe for Norwegians
passasjerer.

Et transporterende luftfartsselskap skal ikke være pålagt å betale erstatning i samsvar
med artikkel 7 i EU-forordning 261/2004 dersom det kan godtgjøre at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak var
truffet. Innleie er et slikt tiltak, og dersom Norwegian skal anbefales å betale prisavslag for at
selskapet satte inn annet fly enn Dreamliner for å unngå kansellering, blir selskapet straffet
for å gjøre sitt ytterste for å minimere konsekvensene for sine passasjerer.

Det er en del av befordringsavtalen mellom selskapet og passasjerene at selskapet har
anledning til å foreta endringer av denne type på grunn av forhold utenfor selskapets kontroll.

I Norwegians regler og vilkår står følgende:

«På hvilket som helst tidspunkt etter at bestillingen er gjort kan flyselskapet endre rutetabell
eller kansellere, endre, omdirigere eller forsinke en flygning hvis rettferdiggjort av årsaker
utenfor flyselskapets kontroll, eller av sikkerhetsmessige årsaker.»

Norwegian ønsker å refundere seteavgift, men kan dessverre ikke imøtekomme klagers krav
utover dette.

Det vises for øvrig til Norwegians brev.

Nemnda bemerker:

Norwegian hadde opprinnelig planlagt å benytte sitt nyinnkjøpte Dreamliner-fly på flygningen.
Grunnet teknisk feil på Dreamlineren besluttet Norwegian å operere avgangen med et
innleid fly fra selskapet Hi Fly. Nemnda legger til grunn at beslutningen ble truffet kort tid før
flyavgang. Flygningen ble gjennomført med en annen flytype enn Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda var av den oppfatning at de
som hadde kjøpt billetter før Norwegian besluttet ikke å benytte Dreamlineren på flygningen
hadde rett til prisavslag. Nemnda viser til begrunnelsen gitt i sak 494/13F (FLYKN-2013-494)
som er vedlagt.

Nemnda legger på bakgrunn av de foreliggende opplysninger til grunn at bestillingsdialogen
mellom klager og Norwegian var den samme som det er redegjort for i ovennevnte vedtak.
Nemnda er av den oppfatning at det er et avvik fra det avtalte at klager ikke fikk fly med
Dreamlineren og anbefaler at klager gis et prisavslag på 10 % av billettprisen.

Foranlediget av Norwegians synspunkter i brev av 5. februar 2014 bemerker nemnda at
Norwegian etter nemndas vurdering i den foreliggende situasjon ikke kunne ha innstilt
flygningen uten at passasjerene hadde rett til en standarderstatning på 600 euro per person,
jf. EU-forordning 261/204 artikkel 5, jf. artikkel 7. Selv om den tekniske feilen hadde blitt ansett
som en ekstraordinær omstendighet, viser valget om å sette inn erstatningsfly at innstillingen
kunne unngås. Unntaksbestemmelsen i artikkel 5 nr. 2 kommer således ikke til anvendelse.

Nemnda bemerker videre at om situasjonen hadde vært den at Norwegian ikke kunne ha
unngått innstillingen selv om alle rimelige tiltak var truffet, og det således ikke var grunnlag
for standarderstatning, ville Norwegian vært pliktig til å tilby omruting snarest mulig på
tilsvarende transportvilkår etter forordningen artikkel 5 jf. artikkel 8. En omruting med annet
selskap med en annen flytype enn Dreamlineren ville imidlertid etter nemndas vurdering
ikke fratatt en passasjer som hadde avtale om flygning med Dreamlieren, rett til prisavslag.
Forordningen omhandler ikke prisavslag, og utelukker ikke passasjerens rett til erstatning på
annet grunnlag, jf. artikkel 12.

Vedtak:

Transportklagenemnda - fly anbefaler at klager gis et prisavslag på 10 % av billettprisen.

Vedtaket var enstemmig.