Vedtak i Transportklagenemnda - Fly

Sammendrag

Krav om standarderstatning. Fly omdirigert til annen lufthavn grunnet
vær. Manglende transport fra ny lufthavn til opprinnelig lufthavn.

Dato
26.09.2024

Saksnummer
2024-00122

Tjenesteytere
Wizz Air

Klager har i det vesentlige anført

Klager hadde billett med Wizz Air fra Stavanger med W68146 kl. 18:25 med ankomst
Kaunas kl. 21:25 den 25. desember 2023. Ombord på flyet fikk klager beskjed om at
flyvningen måtte omdirigeres til flyplassen i Riga (Latvia) på grunn av værforholdene i
Kaunas (Litauen). Klager fikk beskjed om å ta kontakt med informasjonen etter landing
for å få vite hvordan de skulle komme seg til Kaunas. Det ble fortalt at det sannsynligvis
ville gå en buss fra Litauen til Riga og deretter fra Riga til Litauen, men dette var ikke
garantert, for Wizz Air-agenten tok ikke telefonen.

Klager ventet til kl. 23:30 og ringte da noen slektninger som kunne komme og hente han
i Riga. Klager ventet på slektningene på flyplassen og kan bekrefte at det fortsatt ikke
hadde kommet noen buss kl. 02:30. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Wizz Air anfører at W68146 ble omdirigert til Riga i Latvia grunnet vind på flyplassen i
Kaunas. Wizz Air mener dette faller inn under kategorien ekstraordinær omstendighet i
henhold til EU-forordning 261/2004 og at ingen erstatning skal betales ut.

Wizz Air viser til:
“(14) As under the Montreal Convention, obligations on operating air carriers should
be limited or excluded in cases where an event has been caused by extraordinary
circumstances which could not have been avoided even if all reasonable measures had
been taken. Such circumstances may, in particular, occur in cases of political instability,
meteorological conditions incompatible with the operation of the flight concerned,
security risks, unexpected flight safety shortcomings and strikes that affect the operation
of an operating air carrier.”

Det vises også til EU-forordning 261/2004:
“An operating air carrier shall not be obliged to pay compensation in accordance with
Article 7, if it can prove that the cancellation is caused by extraordinary circumstances
which could not have been avoided even if all reasonable measures had been taken.”

Angående klagers ekstrautgifter grunnet omdirigeringen, som f.eks. mat/drikke og
transport til opprinnelig destinasjon, ber Wizz Air om at klager videresende alle relaterte
fakturaer/kvitteringer, som tydelig viser detaljene om reisens destinasjon og ankomst, tid
og beløp for utgiftene (tog, taxi, flybillett etc.), slik at Wizz Air kan fastsette en eventuell
kompensasjon. Uten dette vil Wizz Air ikke kunne utbetale.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Det
følger videre av EU-forordning 261/2004 artikkel 5 nr. 3 og blant annet EU-domstolens
avgjørelse i C-74/19 at et flyselskap som påberoper seg en ekstraordinær omstendighet
bare er fritatt fra plikten til å betale standarderstatning der de har «adopted appropriate
measures» for å unngå konsekvensene av de ekstraordinære omstendighetene. I dette
ligger en plikt til å forsøke å omrute passasjeren med eget eller andre flyselskaper. 

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå kanselleringen. 

Wizz Air viser til at omdirigeringen skyldtes værforholdene på flyplassen i Kaunas (vind).
Wizz Air har imidlertid ikke dokumentert værforholdene. Fremlagt METAR-rapport er for
en annen flyplass. Wizz Air har blitt forespurt om å laste opp korrekt METAR-rapport,
men har ikke respondert på dette. Klager har videre anført at han ikke fikk noen hjelp på
flyplassen i Riga. Han måtte selv ordne med transport til Kaunas ved å bli hentet av noen
slektninger.

Nemnda har basert på ovenstående kommet frem til at Wizz Air ikke har godtgjort at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Klager har rett på standarderstatning på 250 EUR i
henhold til EU-forordning 261/2004 artikkel 7 bokstav a).

Vedtak

Transportklagenemnda anbefaler at Wizz Air utbetaler 250 EUR til klager.