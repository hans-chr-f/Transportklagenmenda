Vedtak i Transportklagenemnda - Fly

Sammendrag

Krav om erstatning grunnet kansellering som følge av streik.

Dato
04.03.2016

Saksnummer
0691/15F

Tjenesteyter
Norwegian Air Shuttle ASA

Krav om erstatning grunnet kansellering som følge av streik.

Klager har i det vesentlige anført:

Den 21. februar bestilte klager en billett fra Oslo til København for reise den 7. mars 2015
kl. 12:30 med DY940. Så starter streikekaoset, og den 5. mars bestemmer klager seg for å
kjøpe en ny billett med SAS med avgang den 7. mars kl. 13:30. Klagers formål med reisen var å
besøke sin bestemor.

Om formiddagen den 7. mars fikk klager beskjed om at DY940 var kansellert, og at det var satt
opp buss på strekningen. Klager reiste med SAS.

Klager krever refusjon av ny billett med SAS, kroner 1&nbsp;499.

Det vises for øvrig til klagers brev.

Norwegian har i det vesentlige anført:

DY940 ble kansellert som følge av pilotstreik, det vises til fremlagt dokumentasjon. Det ble satt
opp buss på strekningen, men klager valgte å avbryte reisen. Norwegian har derfor refundert
de ubenyttede billettene.

Klager valgte å kjøpe ny billett med annet selskap to dager før kanselleringen fant sted. På
dette tidspunktet hadde ikke Norwegian noen indikasjoner på at denne aktuelle flyvningen
ville bli berørt.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand.

I dette tilfellet skyldtes kanselleringen pilotstreik. Flertallet er av den oppfatning at en slik
streik faller utenfor det som må anses som en del av selskapets ordinære drift. Flertallet er
videre av den oppfatning at kanselleringen ikke kunne vært unngått selv om alle rimelige tiltak
var truffet.

Etter flertallets vurdering gir således kanselleringen ikke rett til standarderstatning etter EU-
forordningen.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

En samlet nemnd bemerker videre:

Ved kansellering har passasjeren valget mellom refusjon av billettprisen og omruting snarest
mulig, på tilsvarende transportvilkår, til bestemmelsesstedet. Ved vurderingen av om
flyselskapet har tilbudt omruting «snarest mulig, på tilsvarende transportvilkår», må man etter
nemndas vurdering foreta en helhetsvurdering av de forskjellige omrutingsalternativer med
eget eller andre selskap. Sentrale momenter i vurderingen er kostnader og fordeler/ulemper
ved de forskjellige alternativer.

Norwegian tilbød omruting med buss. Det er om lag 60 mil mellom Gardermoen og
København, og kjøretiden anslås til omlag syv timer. Bussavgang var kl. 14.00, dvs. etter at
klager skulle vært i København.

Klager hadde to dager tidligere kjøpt billett med SAS for å sikre seg reise den 7. mars. Billetten
kostet 1&nbsp;499 kroner. Etter nemndas vurdering bør Norwegian erstatte den merutgift
klager ble påført. Nemnda viser til at Norwegian ikke hadde fremsatt et tilfredsstillende
omrutingsalternativ. Det fremsatte tilbud ville ført til en lengre forsinkelse og reisen ville være
slitsom. Merutgiften for Norwegian er på ca. 1&nbsp;000 kroner med fratrekk av måltider og
forfriskninger som Norwegian ellers måtte tilbudt under bussreisen.

Nemnda bemerker avslutningsvis at dersom Norwegians flygning den 7. mars ikke hadde
blitt kansellert, måtte klager selv bære utgiftene til begge billettene. Det samme ville etter
nemndas vurdering være tilfelle dersom Norwegian den 7. mars hadde tilbudt omruting
snarest mulig, på tilsvarende transportvilkår, til København.

Nemnda traff etter dette slikt

Vedtak:

Transportklagenemnda-fly anbefaler at Norwegian erstatter klagers merutgift til billett med
SAS.