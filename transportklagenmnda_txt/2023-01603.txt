Vedtak i Transportklagenemnda
- Kollektivreiser

Sammendrag

Krav om dekning av utgifter til drosje som følge av forsinket
buss. Spørsmål om hvorvidt ett utlegg til alternativ transport

gir rett til utbetaling til flere personer i et reisefølge.

Dato
17.04.2024

Saksnummer
2023-03318

Tjenesteytere
Finnmark Boreal

Klager har i det vesentlige anført

Klager og to medreisende skulle ta buss fra Vadsø bussterminal til Kirkenes lufthavn den
15. juni 2023 for å reise til Oslo kl. 20:30. Avgang fra Vadsø bussterminal skulle være kl.
17:15, og bussen skulle være på Kirkenes lufthavn kl. 19:42.  

Klager anfører at det kl. 17:25 ikke var kommet noe informasjon på opplysningstavlen
om at bussen var forsinket. Klager anfører at de bestilte drosje for å rekke flyavgangen.
Klager anfører at det cirka kl. 17:35 kom opplysning om at bussen var 38 minutter
forsinket. Klager anfører at bussen ankom like etterpå og at bussjåføren sa at han tvilte
på at klager og medreisende ville rekke flyet. Klager anfører at de da satte seg inn i
drosjen som var bestilt. 

Klager anfører at de rakk flyet, og at drosjeregningen kom på 5137 kroner. Klager
anfører at han sendte inn krav om dekning av denne regningen, men fikk avslag som
ble begrunnet med at det ikke var krav om korrespondanse med fly, at det var veiarbeid
på strekningen og det ble henvist til «Reisegaranti for buss i Finnmark». Klager anfører
at selskapet har unnlatt å nevne at veiarbeidet som de henviser til hadde pågått over
flere dager, slik at forsinkelser kunne vært varslet av bussjåfør og kunder fortløpende
informert via informasjonstavle/app.

Klager anfører at selskapet ikke har oppfylt sine plikter ved forsinkelse. Klager anfører
at informasjon om forsinkelsen antagelig kunne blitt gitt så tidlig som kl. 16:55. Klager
anfører at de ville gitt han og medreisende tid til å ordne alternativ transport og den
store drosjeregningen kunne vært unngått. Klager anfører at 825 kroner, som er beløpet
for 40 minutters forsinkelse, ble ubetalt fra selskapet etter flere e-poster. Klager anfører
at han påpekte at det måtte være en misforståelse, da de var tre personer som reiste. 

I kommentar til tjenesteyters tilsvar, anfører klager at veiarbeid selvfølgelig er utenfor
tjenesteyters kontroll, men at det her var totalt svik i informasjon, da de visste at
veiarbeid av og til ville forsinke trafikken. Klager anfører at veien heller ikke var
stengt i timer, men i kanskje 10 til 15 minutter. Klager anfører at tjenesteyter kunne
anslå forsinkelsen, og at det var en sjåfør i bussen med mobiltelefon som kunne
informere trafikksentralen når større forsinkelser oppstod. Klager anfører at det på
informasjonstavlen i Vadsø kom opp melding om forsinkelsen cirka 20 minutter etter at
rutetid var passert. Klager anfører at tjenesteyter ikke svarer på spørsmål om hvorfor
bare en av de tre i reisefølget har fått utbetalt 825 kroner.  

I ny kommentar til tjenesteyters tilsvar, anfører klager at han har presisert til tjenesteyter
at de var tre personer i drosjen, og at klager betalte for alle tre. Klager anfører at navn på
hver enkelt person ble oppgitt. 

Klager anfører at refusjonskravet er på 5147 kroner med fratrekk for bussbillettene:
5147 kroner - én voksen á 296 kroner - to pensjonist á 139 kroner = 4573 kroner. 
Klager anfører at refusjon for de ubrukte billetter har de to andre i reisefølget ordnet opp
direkte og gjelder derfor ikke denne saken.

I kommentar til mottatt dokumentasjon fra tjenesteyter, anfører klager at det er
sanntidsoppdatering på bussen og tavle om bord som hele tiden viser tidspunktet
til neste stoppested. Klager anfører at man må anta at sjåføren også visste hvor han
var og at vedkommende kunne gi melding til trafikksentralen om forsinkelser uansett
type. Klager anfører at oppdatering på infotavlen i Vadsø kom først 20 minutter etter at
bussen skulle hatt avgang og like før bussen. 

Klager krever at det utbetales 825 kroner i dekning av utgifter til alternativ transport til
hver enkelt person i reisefølget.

Tjenesteyterne har i det vesentlige anført
Tjenesteyter viser til Boreals svar til klager den 10. juli 2023:
«Vedrørende ditt krav til dekning av drosjeregning grunnet forsinkelse viser vi til
regelverket for reisegaranti.

Forsinkelse denne dagen skyldtes veiarbeid og stengt vei mellom Skallelv og Krampenes
som ligger i busstrase noe før Vadsø – det er utenfor vår kontroll når problemer oppstår
og veien stenges på bakgrunn av dette. Det er ikke noe krav til at bussruten skal rekke
flyplass i Kirkenes så forsinkelse legges ut fortløpende når vi vet hvor mye bussen er
forsinket etter at veien er åpnet igjen.

Vi kan dekke inntil 825,- av dokumenterte utgifter som dere har hatt. Ber om at ett
kontonummer sendes oss slik at vi kan utbetale dette.

Vedlagt utdrag av reisegarantivilkår og svar sendt deg av driftsleder for samferdsel på
Troms og Finnmark fylkeskommune vedrørende svar på forbindelse med fly og info om
forsinkelse i billett app.»

Forsinkelsen skyltes veiarbeid og stengt vei. Dette er utenfor tjenesteyters kontroll.
Klager er tilbudt 825 kroner i henhold til reisegarantien. 

I denne saken mener tjenesteyter at reisegarantien i utgangspunktet ikke er gjeldende
da forsinkelsen skyldes forhold utfor deres kontroll, herunder veiarbeid, hvor de ikke
kunne anslå forsinkelsen. På dette tidspunktet var det ikke sanntidssystem ut til kundene
i Snelandia (TFFK) sitt anbud i Finnmark og tjenesteyter fulgte de rapporteringsrutinene
de hadde overfor oppdragsgiver for å få ut informasjonen.

Tjenesteyter valgte å imøtekomme kunden uansett i dette tilfellet å utbetale 825 kroner
til kunden, da tjenesteyter har fått dokumentert et utlegg. Oppdragsgiver (Snelandia) er
enig i tjenesteyters vurdering, herunder at ett utlegg vil gi én utbetaling.

Tjenesteyters forståelse, sammen med oppdragsgiver Snelandia, er at dersom det er
flere som har tatt drosje sammen, må hvert enkelt utlegg søkes om og dokumenteres. I
dette tilfellet har tjenesteyter mottatt dokumentasjon på kun ett utlegg.

Tjenesteyter ikke arkiv på trafikkmeldinger, men de har grunnlaget de har meldt inn til
HT safe som legger ut meldinger. I Finnmark var det ikke sanntidsinformasjon i busser på
dette tidspunktet. Dette ble innført som en del av nytt anbud fra 1. oktober 2023.

Tjenesteyter mener at denne saken i utgangspunktet ikke gir rett på dekning i henhold til
reisegarantiordningen.

Nemnda bemerker

Klager og to medreisende hadde planlagt å reise med buss fra Vadsø bussterminal til
Kirkenes lufthavn den 15. juni 2023 kl. 17:15: Planlagt ankomst Kirkenes lufthavn var
kl. 19:42, og fly videre til Oslo hadde avgang kl. 20:30. Bussen ble imidlertid forsinket,
og klager med reisefølge måtte ta drosje fra Vadsø for å rekke flyavgangen. Klager har
fremsatt krav om dekning av utgifter til drosje som følge av forsinkelsen.

Det følger av Finnmark Boreals reisegaranti at dokumenterte utlegg til drosje vil
refunderes med inntil 825 kroner dersom den reisende blir mer enn 40 minutter
forsinket på reiser mellom én og tre timer. Reisegarantien gjelder ikke dersom
forsinkelsen skyldes forhold utenfor Finnmark Boreals/transportørens kontroll, som for
eksempel veiarbeid. 

Finnmark Boreal har oppgitt at forsinkelsen skyldtes veiarbeid og stengt vei mellom
Skallelv og Krampenes som ligger i busstrase noe før Vadsø. Det er fremlagt kopi av
melding som ble lagt ut angående forsinkelsen. Videre har Finnmark Boreal oppgitt
at reisegarantien etter deres mening ikke er gjeldende i denne saken, da forsinkelsen
skyldtes forhold utenfor deres kontroll. Finnmark Boreal har likevel valgt å imøtekomme
klager, og de har utbetalt 825 kroner i dekning av utgifter til drosje. Klager krever
imidlertid at det også utbetales 825 kroner til de to andre som han tok drosje sammen
med.

Finnmark Boreal har ikke opplyst bussens faktisk ankomst- og avgangstidspunkt
på Vadsø bussterminal. I utgangspunktet fremstår ikke reisegarantien å komme til
anvendelse. Boreal har likevel utbetalt 825 kroner i henhold til reisegarantien, og det er
for nemnda da uklart på hvilket grunnlag dette er gjort. 

Mindretallet, representanten fra Vy mener reisegarantien ikke kommer til anvendelse i
dette tilfellet, og kan ikke se at det er grunnlag for refusjon utover beløpet som Finnmark
Boreal allerede har refundert – som også ville være beløpet som ville blitt refundert om
reisegarantien kom til anvendelse.

Flertallet, nemndsleder, bransjerepresentanten fra Innlandstrafikk og
forbrukerrepresentantene, bemerker at det må anses sannsynliggjort at det var tre
passasjerer som tok taxi sammen. Tjenesteyter har ikke bestridt dette, og nemnda legger
dette til grunn. Tjenesteyters avslag er begrunnet med at de kun har mottatt ett utlegg
for taxi. Dette skyldtes imidlertid at de tre tok taxi sammen. Da tjenesteyter har valgt
å utbetale i henhold til reisegarantien, er det flertallets oppfatning at de da også må
utbetale i henhold til denne til de andre to passasjerene som tok taxi, med 825 kroner
hver. Etter flertallets syn kan det ikke kreves at alle tre fremsetter egne krav, da det må
anses uomtvistet at de var tre stykker.

Vedtak

Transportklagenemnda anbefale at klager gis medhold. Dissens.