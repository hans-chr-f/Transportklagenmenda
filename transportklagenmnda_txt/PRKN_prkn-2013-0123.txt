Vedtak i Pakkereisenemnda

Sammendrag

Saken gjelder byggestøy, Kypros

Dato
..

Saksnummer
123/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Kypros

Antall reisende: 2

Reisens pris: 15.000 nok.

Tidsrom: 310513- 140613

Saken gjelder:

Saken gjelder byggestøy, Kypros

Klager anfører at de var plaget av byggestøy under hele oppholdet.

Det ble ikke opplyst noe om dette på forhånd eller da de kom frem.

Etter 1 uke ble de lei alt bråket og støvet og tok kontakt med Ving-verten, som sa at alle som
var utsatt for støy, skulle få refusjon. Klager var ikke fornøyd med de tilbudte €120, og Ving-
verten opplyste da at alle skulle få 10 % enten de klaget eller ikke.

Klager anfører at de hadde et av de rommene som var mest utsatt.

Vinduet var vendt mot det hotellet som var under bygging, og de måtte ha vinduet åpent fordi
de ikke kunne sove med a/c på og den var sentralstyrt.

Ving har beklaget byggestøyen. Arbeidet skulle opprinnelig ha vært avsluttet 1. mai. På
grunn av streiker m.m. ble det en forsinkelse, og da arbeidet ble gjenopptatt 1. juni var
det for sent å informere. Alle gjester fikk tilbud om 10 % av reisens pris, og de som ville
bytte hotell, fikk gjøre det. Bare 2 av ca. 100 gjester ønsket det.

Klager ønsket ikke å bytte hotell. Ving har nå tilbudt kr.3.000,- i prisavslag, som tilsvarer 20 %
av reisens pris.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. Byggestøy på nabotomten av en slik karakter som her, utgjør en mangel som
berettiger til prisavslag. Etter en helhetsvurdering finnen nemnda at det tilbudte prisavslag på
kr.3.000,- er en passende kompensasjon.

For ordens skyld skal opplyses at nemnda i dag også har hatt til behandling en annen sak fra
samme hotell på samme tidspunkt.

Resultatet ble der det samme - en kompensasjon på 20 % av reisens pris.

Vedtak:

Reklamasjonsnemnda for pakkereiser kan ikke anbefale prisavslag utover de tilbudte
kr.3.000,-.

Vedtaket var enstemmig.