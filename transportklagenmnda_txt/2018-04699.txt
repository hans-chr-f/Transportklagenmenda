Vedtak i Transportklagenemnda
- Kollektivreiser

Sammendrag

Refusjon av utgift til ny flybillett

Dato
06.02.2019

Saksnummer
2018-04699

Tjenesteytere
AtB AS

Klager har i det vesentlige anført

Klager tok reiste 2. desember 2018 med buss fra Orkanger kl. 14.15 som hadde planlagt
ankomst på Værnes kl. 15.38. Bussen ble forsinket, og ankom Værnes kl. 16.10. Dette
resulterte i at klager ikke rakk planlagt flyvning til Oslo med avgang kl.16.20, og måtte
kjøpe ny flybillett. til 750 kroner. 

Klager hadde beregnet nesten en time på flyplassen, men det hjalp lite når bussen ble en
halvtime forsinket. 

Klager krever at AtB refunderer kostnaden på 750 kroner til ny flybillett.

Tjenesteyterne har i det vesentlige anført
Klager tok bussen fra Orkanger kl. 14.15. Bussen skulle ha ankommet Værnes kl. 15.38
og klager anfører at han hadde beregnet én time på Værnes før flyavgang for å ta høyde
for eventuelle forsinkelser. Bussen ankom Værnes kl. 16.10, altså 32 minutter senere enn
oppsatt ankomst. Forsinkelsen førte til at Klager mistet flyet til Oslo og måtte kjøpe nye
billetter. Klager ønsker å få utgifter til nye flybilletter dekt av AtB idet dette bør dekkes av
reisegarantien.

AtBs regler om reisegaranti er fastsatt i tråd med Bransjestandarden for reisegaranti som
er en nasjonal ordning utarbeidet av Kollektivtrafikkforeningen og Transportbedriftenes
Landsforening. Reglene knyttet til reisegaranti er således lik for alle aktørene i
kollektivtrafikken i Norge, herunder bl.a. Ruter, Kolumbus, Skyss og Troms fylkestrafikk.

Det fremgår av AtBs Reisegaranti at reisegarantien ikke omfatter følgeskader av
forsinkelsen for eksempel ved at man ikke rekker flyavgang. På bakgrunn av dette vil
ikke flybilletter kompenseres. AtB kan heller ikke på annet grunnlag at vi kan være
erstatningspliktig overfor klager.

AtB opprettholder med dette vår avgjørelse og viser til våre tidligere begrunnelser gitt til
klager.

Nemnda bemerker

Klager tok reiste 2. desember 2018 med buss fra Orkanger kl. 14.15 som hadde planlagt
ankomst på Værnes kl. 15.38. Bussen ble forsinket, og det resulterte i at klager ikke rakk
planlagt flyvning til Oslo . Han krever dekket utgifter til nye flybillett med 750 kroner.

AtB følger den nasjonale bransjestandard om reisegaranti som er inngått ved avtale
mellom Transportbedriftenes Landsforbund og Kollektivtrafikkforeningen. 

Reisegarantien gir på visse vilkår rett til å få dekket utgifter til alternativ transport ved
forsinkelse av en viss lengde, f.eks. at man må ta taxi til bestemmelsesstedet fordi
bussen er forsinket. 

I reisegarantien er det imidlertid klart presisert at garantien ikke omfatter ikke
følgeskader av forsinkelsen for eksempel ved at man ikke rekker tannlegetime,
forretningsavtale eller en flyavgang.

Nemnda kan på denne bakgrunn ikke se at det er grunnlag for å anbefale at utgiftene til
ny flybillett erstattes. 

Nemnda bemerker for øvrig at Flytoget og NSB, for tog direkte til de største flyplassene
på visse vilkår også dekker utgifter til nye flybillett ved forsinkelser av betydning. Det
forutsettes imidlertid da den reisende har beregnet tilstrekkelig tid på flyplassen, dvs. 30
minutter før siste innsjekking. 

Klagers buss hadde planlagt ankomst til Værnes kl. kl.15.38. Flyavgangen var kl. 16.20,
dvs. 42 minutter senere. Det ville da ikke blitt erstatning for utgift til  ny flybillett etter
Flytogets og NSBs regler.

Vedtak

Transportklagenemnda Kollektivtransport finner ikke å kunne anbefale at klager gis
medhold.