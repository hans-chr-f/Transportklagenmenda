Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
29.03.2023

Saksnummer
2022-02328

Tjenesteytere
Loganair

Klager har i det vesentlige anført

Klager (fire personer) skulle reise fra Bergen til Edinburgh den 26. juni 2022 med
Loganair kl 13.25. Avgangen ble kansellert grunnet værforhold, og klager ble booket om
til ny avgang dagen etter.  

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Loganair har ikke avgitt uttalelse til nemnda angående saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Loganair har
tross oppfordring ikke avgitt uttalelse til nemnda. Til klager har flyselskapet uttalt at
LM382 ble kansellert som følge av dårlige værforhold.  

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. 

Loganair har som nevnt ikke avgitt uttalelse til nemnda. Flyselskapet har følgelig
ikke godtgjort at innstillingen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, eller at klager ble informert
om ruteendringen mer enn to uker før avreise. Klager har etter dette rett på
standarderstatning 250 euro per person i henhold til EU-forordning 261/2004 artikkel 5
og 7. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Loganair utbetaler 250 euro til hver av klagerne.