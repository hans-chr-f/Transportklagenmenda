Vedtak i Pakkereisenemnda

Sammendrag

Krav om bedre assistanse for bevegelseshemmede.

Dato
20.06.2019

Saksnummer
2019-01557

Tjenesteytere
Ving Norge AS
Thomas Cook Airlines

Klager har i det vesentlige anført

Klager kjøpte en pakkereise for to voksne, et barn på 10 år og et spedbarn med
innkvartering i et dobbeltrom juniorsuite med direkte bassengutgang på Hotel Zafiro
Palace Alcudia, Alcudia, Mallorca i perioden 15.09.2018 - 22.09.2018. Totalpris kr. 24.085.

Klager hadde bestilt assistanse ved flyet, og gitt beskjed om at rullestol skulle leveres
ved gate. Det dukket ikke opp noen assistanse, og de måtte bære sin multihandikappete
sønn på 10 år, da hans rullestol ikke dukket opp. Assistanseavdelingen på Palma flyplass
sa de ikke hadde mottatt bestilling på assistanse.

Ving var lite behjelpelige i forhold til spesialtransport fra Palma til Alcudia da de i tillegg
ønsket et barnesete for sin datter på ca. 15 måneder. 

Klager trodde de hadde bestilt det samme rommet som to ganger tidligere på Zafiro
Palace med soverom og kjøkkenkrok, samt direkte bassengtilgang. Klager fikk imidlertid
et vanlig hotellrom uten kjøkkenkrok og eget soverom. For å få et rom hvor de kunne få
laget mat til eldstemann, måtte de først henvende seg i resepsjonen, så ringe til Ving som
ikke kunne gjøre noe, deretter måtte de nok en gang opp i resepsjonen. Klager fikk til
slutt oppgradert rommet mot å betale et tillegg. De oppgraderte til et rom med soverom
og kjøkkenkrok, men uten direkte bassengutgang da rommet lå i tredje etasje, noe som
ikke var spesielt praktisk med et barn i rullestol og et barn i vogn.

Klagers krav:

"Vi har bedt om en fornuftig forklaring og at de gjennomgår rutiner. Vi ba i
utgangspunktet ikke om erstatning/kompensasjon, da vi ikke har betalt ekstra for
assistanse. Men vurderer det da vi har opplevd så og si det samme for 3. året på rappen.
Ving virker ikke å bry seg, eller interessert i å levere på et så enkelt punkt."

Det vises for øvrig til korrespondanse fra klager.

Tjenesteyterne har i det vesentlige anført
Slik det fremgår fra klagers informasjon og i Vings reisehistorikk, har klager blitt
informert om problemstillingen vedrørende muligheten for å få spesialrullestol ved gate
ved tidligere reiser og fikk da samme informasjon som ved denne reisen. Ving kan som
arrangør ikke garantere leveranse av denne tjenesten da dette er noe som leveres og
håndteres på den enkelte flyplass.

Ving viser til informasjon innsendt av flyselskapet. Videre er det lagt ved e-
postkorrespondanse mellom klager og Ving i forkant av reisen hvor Ving har forklart
hvilke muligheter som finnes og at Ving ikke kan garantere å få til en løsning slik klager
ønsker på flyplassene. Både i Vings informasjon og i informasjon fra Thomas Cook
Airlines har det blitt forklart at det ikke er mulig å oppfylle klagers ønske og behov fullt
ut.

Ved de to tidligere oppholdene på hotellet har klager, i henhold til billetten, fått bekreftet
to roms leilighetsuite med direkte utgang basseng. For den siste reisen ble det bekreftet
dobbeltrom juniorsuite med direkte utgang basseng. Hotellet har mange og ulike
romtyper og Ving forstår at en kan komme til å velge feil.

Da Ving fikk spørsmålet fra klager den 15. september om ettermiddagen om bytte fra
vanlig rom til leilighet, ble dette fulgt opp med det samme. Allerede samme ettermiddag
fikk Ving bekreftet at de ikke hadde ledig kapasitet ut fra sin kontrakt med hotellet, noe
klager ble informert om. Klager ble derfor henvist til resepsjonen slik at de kunne avklare
direkte med hotellet om de hadde ledige leiligheter som Ving ikke hadde tilgang til. 

Ving kan ikke se at de kan stilles ansvarlig i denne saken.

Det vises for øvrig til korrespondanse fra Ving Norge AS og Thomas Cook Airlines.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Pakkereiseloven § 3-3 første ledd inneholder regler om at arrangøren før avtalen inngås
skal gi kunden informasjon om avtalevilkårene.

Nemnda legger til grunn at assistanse i forbindelse med flyreiser er et område hvor
arrangøren og flyselskapene er avhengig av samarbeidspartnere på de forskjellige
flyplassene. Behov for assistanse kartlegges ved bestilling, registreres og formidles til
flyselskapet. Flyselskapet bestiller deretter nødvendig assistanse.

Slik det fremgår av klagerens fremstilling av saken, er det vanligvis helt uproblematisk å
få assistanse på Gardermoen.  Ved landing i Las Palmas er det imidlertid svært vanskelig
å få den hjelpen man har behov for.

Etter nemndas syn fremgår det av de vedlagte dokumentene at det er bestilt assistanse
ved landing i Las Palmas, nemlig (wheelchair carry) som det opplyses betyr at den det
gjelder skal bæres ombord og fra borde.

Nemnda har stor forståelse for at det er svært problematisk når denne tjenesten gang på
gang viser seg ikke å fungere.  Nemnda finner at det nærmer seg ansvarsfraskrivelse når
det spørres om klageren har tatt kontakt med flybesetningen når tjenesten ikke fungerer.
At den ikke fungerer vet klageren ikke før han har gått fra borde.  Etter nemndas syn
burde det heller fungere slik at besetningen har oversikt over hvem som trenger hjelp
etter landing slik at de kan iverksette tiltak hvis hjelpen ikke ankommer. 

Nemnda har delt seg i et flertall og et mindretall.

Nemndas flertall, lederen og forbrukerrepresentantene, finner at leveransen er
mangelfull i og med at mottaksfunksjonen ikke fungerer. Mindretallet foreslår at
det gis et prisavslag på 10 % for å markere at arrangøren må gjøre mer for å få
underleverandøren på flyplassen til å levere det arrangøren bestiller.

Nemndas mindretall, de to bransjerepresentantene, kan ikke se at det finnes noen
sanksjonsmulighet, ut over at arrangøren vil miste kunder hvis det viser seg at de ikke tar
støttefunksjoner alvorlig.

Når det gjelder hotellrommet, viser nemnda til at det ikke var lagt inn bestilling på den
samme romtypen som var benyttet de to foregående årene.  Arrangøren hadde ikke
flere disponible rom i denne kategorien i sin avtale med hotellet.  Problemet løste seg
imidlertid, slik nemnda forstår saken, ved en kontakt til resepsjonen da det var ledige
rom som kunne disponeres utenom avtalen med Ving.

Nemnda anbefaler at det gis et prisavslag på 10 %, hvilket avrundet utgjør kr. 2.400.

Avgjørelsen er truffet med den dissens som fremgår ovenfor.

Vedtak

Pakkereisenemnda anbefaler at det blir gitt et prisavslag på 10 % av reisens pris,
avrundet til kr. 2.400.

Avgjørelsen er truffet med den dissens som fremgår ovenfor.