Vedtak i Pakkereisenemnda

Sammendrag

Krav om prisavslag grunnet manglende aircondition.

Dato
16.01.2020

Saksnummer
2019-04082

Tjenesteytere
Ving Norge AS

Klager har i det vesentlige anført

Klagen gjelder pakkereise for fire personer med innkvartering i en 2-romsleilighet med
begrenset havutsikt på Hotel Inturotel Esmeralda Park, Cala d'Or, Mallorca, i perioden
22.06.2019 - 06.07.2019. Totalpris 42 860 kroner. 

Klager bestilte rom med aircondition, men anlegget fungerte ikke de 14 dagene de var på
reisemålet. De første dagene lå temperaturen på 25 - 26 grader. Klager tenkte at det tar
noen dager før de klarte å akklimatisere seg. Derfor sa de ikke noe de første dagene. Så
steg temperaturen til 32 - 34 grader, da merket de veldig godt at anlegget ikke fungerte.
Klager fant det naturlig å gi beskjed til resepsjon på hotellet som forsøkte å reparere
anlegget, men de lyktes ikke. 

Ving ble kontaktet og klager fikk et annet rom i det samme bygget og med det samme
airconditionanlegget som fortsatt ikke fungerte. 

Klager anfører at pakkereisen de bestilte var mangelfull. De bestilte rom med
aircondition og det fikk de ikke. 

Klagers krav: 50 % av reisens pris, ca. 21 500 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager ankom reisemålet 22.06. og kontaktet Ving på reisemålet den 01.07 og informerte
om at aircondition ikke fungerte som den skulle. Den 03.07 byttet klager rom.

På morgenen den 04.07 utvekslet klager og Ving SMS der klager fortalte at det har vært
en bedre og kjøligere natt og at det nå fungerte. Ving har svart at det er bra og ber klager
kontakte de igjen dersom de trengte mer hjelp. Etter dette har klager ikke tatt kontakt
med Ving i forbindelse med manglende aircondition, kun et spørsmål om opphenting før
hjemreisen.

I Vings reisevilkår som man ved bestilling av reise må krysse i for at man har lest og
forstått, har Ving generell informasjon og forbehold om hva som gjelder ved aircondition
under https://www.ving.no/hotellet:
«Aircondition
For å spare energi benyttes ofte nøkkelen til rommet som kontakt for hovedbryteren.
Aircondition fungerer da bare når man oppholder seg på rommet. Hoteller har ofte
sentral styring av aircondition og benytter den av miljøhensyn ved behov, og vanligvis
ikke under for- og ettersesong. Restriksjoner ved innstilling av temperatur forekommer
(23-26 grader i rom/leilighet). I svært varme perioder kan effekten iblant oppfattes mer
som svalende enn kjølende.» 

Ving opplyser om og oppfordrer til å ta kontakt med representantene på reisemålet så
fort som mulig dersom man opplever problemer. Dersom de ikke blir gjort oppmerksom
på et problem og dermed ikke har mulighet til å forsøke å hjelpe og til å finne en løsning
på problemet, vil man ikke få mulighet til kompensasjon i etterkant. Informasjon om
dette samt informasjon om vårt servicenummer har kunde fått skriftlig på sitt reisebevis,
(side 1 og 4). Klager har også ved ankomst til reisemålet mottatt SMS med informasjon
om at Ving er tilgjengelige 24timer, samt nummer til å sende de SMS, e-post adresse
samt telefonnummer.

Klager kontaktet ikke Ving før det har gått 9 dager av ferien. Klager kontaktet Ving 01.07
og problemet var løst natten til den 04.07. Ving har valgt å kompensere for to dager
utover dette som goodwill og skjønn for at klager først har forsøkt å løse problemet med
hotellet. 

Ving har tilbudt klager 20 % av 6 dagsandeler av reisens grunnpris, samt ytterligere 500
kroner for ulempe med å bruke tid på å bytte rom. Totalt 4 034 kroner. Ving har også
tilbudt klager muligheten til å velge å ta ut kompensasjonen i form av et Vinggavekort
mot at beløpet høyes til 5 550 kroner. Klager har ikke kommet tilbake til Ving på dette
tilbudet.

Det vises for øvrig til korrespondanse fra Ving Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32.

Klager har fremmet krav om refusjon av 50 % av reisens totalsum begrunnet i at
airconditionanlegget ikke fungerte. Klager ankom reisemålet 22.06 og tok kontakt med
hotellet etter noen dager som forsøkte å reparere anlegget. Klager kontaktet deretter
Ving på reisemålet den 01.07 og informerte om at aircondition anlegget ikke fungerte
som den skulle. Den 03.07 byttet klager rom pga. anlegget. Den 04.07 utvekslet klager
og Ving SMS der klager fortalte at det har vært en bedre og kjøligere natt og at det nå
fungerte. 

Klager har bestilt hotell med airconditionanlegg, og da må det forventes at anlegget
fungerer. Forholdet utgjør et avvik fra hva som er avtalt mellom partene. 

Ving har tilbudt klager 20 % av 6 dagsandeler av reisens grunnpris, samt ytterligere 500
kroner for ulempe med å bruke tid på å bytte rom. Totalt 4 034 kroner. Ving har også
tilbudt klager muligheten til å velge å ta ut kompensasjonen i form av et Vinggavekort
mot at beløpet høyes til 5 500 kroner.

Pakkereisenemnda anbefaler at Ving utbetaler 8 000 kroner til klager som prisavslag
grunnet feil ved airconditionanlegget.

Vedtak

Pakkereisenemnda anbefaler at klager får delvis medhold.