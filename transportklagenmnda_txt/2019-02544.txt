Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss - Bruk
av kvittering som dokumentasjon for gyldig billett

Dato
08.11.2019

Saksnummer
2019-02544

Tjenesteytere
Ruter

Klager har i det vesentlige anført

Klager reiste med buss fra Jernbanetorget da hun ble ilagt gebyr. Ettersom hun hadde
glemt lommeboken hjemme og sim-kortet på telefonen ikke fungerte, fikk hun en kollega
til å kjøpe en bussbillett for henne. Klager mottok ikke billetten, men hun fikk tilsendt
kvittering for billettkjøpet per e-post. Kontrollørene nektet å godta dette, til tross for at
klager anførte at hun hadde gyldig billett med ordrenummer. 

Klager jobber i Flytoget og der har de en billettløsning som åpner opp for at man digitalt
kan kjøpe billett for andre, og klager var derfor overbevist om at dette også var mulig
med en Ruterbillett. 

Klager fastholder at hun hadde gyldig billett og ber om at Ruter frafaller gebyret.

Tjenesteyterne har i det vesentlige anført
Klager ble 28. mai 2019 ilagt gebyr på bussen fordi hun ikke kunne fremvise gyldig billett. 

Billetten må kunne fremvises for at den skal være gyldig. Det er ikke adgang til å reise
med et skjermbilde eller kvittering, den kan noen andre reisende benytte samtidig, og vil
derfor ikke bli godtatt. 

Dialogen mellom klager og hennes kollega tyder også på at klager forstår at hun må
ha en billett som kan vises frem, dette fremkommer ved at hun ber kollegaen kjøpe en
papirbillett og ikke en mobilbillett, fordi hun ikke kan få vist frem elektronisk billett på
grunn av problemer med mobiltelefonen. Når klager likevel velger å reise med kun et
skjermbilde så tar hun en risiko for å bli ilagt gebyr. 

Det er fullt mulig å kjøpe en billett for andre på mobil, men da må mottaker ha en
fungerende telefon slik at billett kan fremvises. 

Ruter kan på bakgrunn av overnevnte ikke se noen grunn til å endre standpunkt i denne
saken.

Nemnda bemerker

Klager ble ved en kontroll på bussen ilagt gebyr fordi hun ikke hadde gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager kunne ved kontrollen ikke vise gyldig billett og vilkårene for å ilegge var til stede. 

Nemnda legger til grunn at klager hadde glemt lommeboken hjemme og telefonen virket
ikke på grunn av problemer med sim-kortet. Klager fikk en venn til å kjøpe en billett og
kvitteringen ble sendt til klagers Ipad. 

Nemndas flertall, nemndas leder, bransjerepresentantene og forbrukerrepresentanten
Sørli, bemerker at en kvittering for kjøp av billett ikke kan anses som gyldig billett da en
slik billett også kan brukes av andre.  Flertallet viser for øvrig til Ruters redegjørelse.

Flertallet kan ikke se at det er grunnlag for å anbefale at klager gis medhold.

Mindretallet, forbrukerrepresentanten Faye-lund, mener at klager bør gis medhold i sin
klage. Selv om mindretallet er enig med flertallet i at en skjermdumpet billett normalt
ikke kan anses som gyldig, er klager av den oppfatning at klager i denne saken har
dokumentert via fremlagte tekstmeldinger at billetten var kjøpt til den aktuelle reisen.
For henne var dette den eneste muligheten til å skaffe seg en gyldig billett ettersom hun
hadde glemt lommeboka hjemme samtidig som sim-kortet var låst.

Vedtak fattes i samsvar med flertallets syn.

Vedtak

Transportklagenemnda Kollektivtransport finner ikke å kunne anbefale at klager gis
medhold.