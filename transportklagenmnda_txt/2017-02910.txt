Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av ugyldig overgangsbillett.

Dato
16.02.2018

Saksnummer
2017-02910

Tjenesteytere
Unibuss
AtB AS

Klager har i det vesentlige anført

Klager ble ilagt gebyr på buss nummer 8 den 23. oktober 2017 da han fremviste en
overgangsbillett fra Værnes Bussekspress. Den aktuelle tur/retur billetten ble kjøpt 18.
oktober 2017 og ble benyttet samme dag, samt ved retur den 23. oktober . 

Ved påstigning på AtBs busslinje nummer 8, gikk klager og kontrollørene ombord
samtidig. Klager viste billetten til bussjåføren som godkjente billetten som gyldig.
Billettkontrollørene hevdet under kontrollen at billetten ikke var gyldig, og klager ble
derfor ilagt et gebyr på kroner 750. 

Klager informerer at det er opplyst på Værnesekspressen sine internettsider at deres
billetter er gyldig som overgang på lokalbusser i Trondheim. Bussjåfører fra både
Værnesekspressen og AtB har også tidligere opplyst at billetten kan brukes som
overgang. 

På bakgrunn av overnevnte mener klager boten er ilagt på feilaktig grunnla og krever
derfor at AtB frafaller gebyret.

Tjenesteyterne har i det vesentlige anført
Klager ble den 23.oktober ilagt et tilleggsgebyr da han ved billettkontroll ikke kunne
fremvise en gyldig billett,

Det følger av AtBs reglement at man har rett til transport ved kjøp av gyldig reisebevis.
Dersom man ved billettkontroll ikke kan fremvise gyldig reisebevis, blir man ilagt et
tilleggsgebyr. Når det gjelder reglene om overgang fra flybuss til AtBs busser, kan man
bruke samme billett dersom flybussbilletten er enkeltbillett og det er innenfor sonen

Stor-Trondheim. Selv om billetten ble akseptert av sjåføren ved påstigning, er det ikke
sjåførens ansvar å kontrollere gyldigheten til hver enkelt billett. En slik praksis hadde
blant annet ført til lange opphold ved holdeplassene, og det gjennomføres i stedet egne
billettkontroller. 

Det fremgår både av kontrollørrapporten og av
klagers forklaring at billetten var en tur/returbillett og ikke en enkeltbillett. Det er
passasjerens ansvar å sette seg inn i vilkårene for å reise med AtB. All informasjon
man trenger for å gjøre seg kjent med vilkårene for å reise med AtB finner man på våre
nettsider.

Billettsystemet som Værnesekspressen bruker er et annet enn det AtB bruker. Ved
påstigning på Værnesekspressen validerer sjåføren eller kontrollører papirbilletten ved
å skanne QR-koden på billetten. På denne måten kan ikke passasjeren bruke billetten
om igjen på Værnesekspressen. AtB har ikke lignende billettsystem og ved påstigning
ser AtBs sjåfører på papirbilletten om den fremstår som gyldig. Det innebærer at i tillegg
til at det følger direkte av AtBs vilkår for bruk av flybussbillett på AtBs busser, er det et
sentralt moment at billetter utstedt av Værnesekspressen må være utstedt samme dag
som de brukes på AtBs busser. Uten forbeholdet om enkeltbillett ville overgangsreglene
ført til at kunder kunne brukt den samme tur/retur-billetten i tre måneder på reiser med
AtB. Det hadde åpenbart vært en uakseptabel praksis for AtB.

Når det gjelder klagers subsidiære krav om kr 850 i erstatning, ser ikke AtB at det
foreligger et rettslig grunnlag for kravet. Det følger av yrkestransportlova § 33 (2) og
AtBs transportvedtekter at kontrollørene i konkrete tilfeller kan holde passasjeren
igjen dersom passasjeren ikke fremviser gyldig billett, ikke betaler tilleggsgebyret på
stedet og nekter å oppgi korrekt navn, adresse og fødselsdato. Som allerede beskrevet
ovenfor fremviste klager ikke en gyldig billett ved kontroll. Det kommer tydelig frem
av kontrollørrapporten at klager nektet å gi korrekte opplysninger om sine personalia.
Klager betalte heller ikke tilleggsgebyret på stedet. Kontrollørene hadde derfor rett til å
holde klager tilbake, frem til opplysningene om han var verifisert av politiet.

Når det gjelder klagers krav med grunnlag i den tiden han har brukt på å skrive klagene
og at han ikke fikk lov å bruke billetten sin, er AtB ikke erstatningspliktig uavhengig av om
klager gis medhold eller ikke. Hensikten med erstatning er å gjenopprette et tap, slik at
forholdene for den skadelidte er slik de var før den aktuelle hendelsen. Klager har ikke
lidt noen form for ubegrunnet økonomisk tap i forbindelse med denne saken og kan
følgelig ikke kreve erstatning. Det foreligger
heller ikke ansvarsgrunnlag.

AtB avviser kravet om erstatning, samt opprettholder vår tidligere avgjørelse om
tilleggsgebyret og viser til selskapets begrunnelse i tidligere svar til klager.

Nemnda bemerker

Klager ble ved kontroll på AtBs busslinje 8 den 23. oktober 2017 ilagt tilleggsavgift da han
ikke kunne vise gyldig billett, men viste en tur/retur billett fra Værnes-ekspressen som
ikke var gyldig som overgangsbillett. 

Klager viser til at det på AtBs nettsider er opplyst om adgang til overgang til flybussen og
at sjåfører i begge selskaper har bekreftet dette. Han krever tilleggsavgiften frafalt og har
i tillegg fremmet følgende krav: 
- 50 kr Selskapet har nektet meg å bruke en billett.
- 400 kr For å ha blitt urettmessig anholdt av selskapets vektere.
- 200 kr For tid brukt på å skrive klage til selskapet.
- 200 kr For tid brukt på å skrive klage til Transportklagenemda.

Det fremgår av AtBs reisevilkår pk.t 2 og 6 at passasjerer har plikt til å ha gyldig billett ved
påstigning eller ved inntreden i kontrollsone, og at tilleggsavgift kan ilegges når gyldig
billett ikke kan vises.

Nemnda viser til at det på AtBs nettside fremgår at overgangsreglene til og fra flybuss
bare gjelder ved kjøp av voksenbillett en vei. En tur/returbillett i studentkategori gir
derfor ikke adgang til overgang til AtBs busser.

Klager hadde en tur/returbillett for student. 

Vilkårene for å ilegge tilleggsavgift var dermed til stede. 

Nemnda bemerker at reisende selv har ansvar for å sette seg inn i vilkårene for med AtB
derunder mulighetene for bruk av billetter fra andre selskapet som overgangsbillett. 

Det forhold at bussføreren godtok billetten, kan etter nemndas syn ikke føre til at
tilleggsavgiften bør frafalles. Nemnda viser til AtBs redegjørelse for bussførerens og
kontrollørenes oppgaver.

I følge AtBs transportvilkår pkt. 6.3 har busselskapet adgang til å holde passasjerer
tilbake dersom en passasjer ikke har gyldig billett, ikke betaler tilleggsavgift og ikke
oppgir korrekte personlige data. Så vidt nemnda forstår var disse forutsetninger til
stede. 

Nemnda finner etter dette at det ikke er grunnlag for å anbefale at tilleggsavgiften
frafalles. Det er heller ikke grunnlag for noen av erstatningskravene.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.