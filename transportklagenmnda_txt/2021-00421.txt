Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
25.08.2021

Saksnummer
2021-00421

Tjenesteytere
Ruter

Klager har i det vesentlige anført

Klager ble ilagt gebyr 10. februar 2021. Klager forklarer at han er syk og 3 dager etter
fødselen ble han behandlet for epilepsi og andre psykiske problemer på flere sykehus
og hos spesialister. Videre forklarer klager at etter at de fant diagnosen så har fastlegen
skrevet ut resepter for både for behandling og oppfølgning. Klager forklarer at problemet
er at han glemmer. 

Klager går på spesialskole for pasienter med kognitive problemer, for de som har
vansker med innlæring, oppmerksomhet og hukommelse. Klager forklarer at hjemme
minner klagers foreldre på at han må spise, vaske seg og lignende. I tidlig barndom
ble han kjørt av taxi til skolen som kommunen betalte for og deretter kjøpte skolen
månedskort. Klager forklarer at i starten av dette året begynte de å kjøpe billett og dette
er årsaken til at klager glemte det denne gangen. Klager forklarte til kontrolløren at han
gikk på spesialskole, men ble ikke anbefalt å vise frem attest fra leger, spesialister og
skolen. 

Klager mener at gebyret må frafalles fordi klager har alvorlig sykdom og kognitiv svikt.
Klager viser til innsendt legeerklæring. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 10. februar 2021 om bord på T-banelinje 5 fordi han ikke kunne
fremvise gyldig billett under billettkontrollen. Klager fremviste et reisekort med
reisekortnummer med siste fire siffer 5649. Siste billett i dette kortet utløp 10. oktober
2020. 

Viser til Ruters reisevilkår, punkt 3:
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 10. februar 2021 fordi han ikke kunne fremvise gyldig billett under
billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. 

Klager anfører at han glemte å kjøpe billett på grunn av alvorlig sykdom og kognitiv svikt.
Klager har anført at han glemte å kjøpe billett på grunn av sykdommen. Klager viser til
innsendt legeerklæring. 

Nemnda bemerker at klagere påberoper forskjellige helsemessige årsaker til at de
ikke har kjøpt billett. Nemnda bemerker at gebyrreglene er objektive og gebyr ilegges
uavhengig av om vedkommende hadde ment å ikke kjøpe billett eller ikke. Det føres
en streng praksis da det påberopes ulike grunner til at man ikke har billett blant annet
sykdom og helseproblemer.

Nemnda har forståelse for at det kan oppleves strengt å bli ilagt gebyr dersom helsen er
betydelig svekket og evnen til å greie seg selv er redusert. Nemnda finner imidlertid at
det ikke kan anbefales at gebyr frafalles i slike tilfeller.

Vedtak

Transportklagenemnda finner ikke å kunne anbefale at klager gis medhold.