Vedtak i Pakkereisenemnda

Sammendrag

Krav om standarderstatning på 400 euro pr. person i henhold
til Eu-forordning 261/2004 på grunn av forsinkelse på utreisen.

Dato
09.10.2015

Saksnummer
186/14PF

Tjenesteyter
Ving Norge AS

Saken gjelder:

Krav om standarderstatning på 400 euro pr. person i henhold til Eu-forordning 261/2004 på
grunn av forsinkelse på utreisen.

Klager har i det vesentlige anført:

Klager og hans reisefølge skulle reise fra Oslo Lufthavn Gardermoen 26.07.14 kl. 18.45 med
Malmö Aviation, rute TF776. Flyet ankom Split 16 timer og 34 minutter forsinket.

Klager har fått refundert kr 685 per person fra Ving.

Det vises for øvrig til klagers brev.

Ving har i det vesentlige anført:

Forsinkelsen var på 16 timer og 34 minutter, og var forårsaket av tekniske problemer. I
henhold til alminnelige vilkår for pakkereiser har Ving kompensert med en dagsandel av
reisens pris.

Ving har ikke kompensert i henhold til EU forordning 261/04, da forsinkelsen skyldes
ekstraordinære omstendigheter som ikke kunne ha vært unngått selv om alle rimelige tiltak
var truffet. Ving viser til redegjørelse og teknisk dokumentasjon fra Malmö Aviation.

Klager kommenterer størrelse på kompensasjon og at andre har fått andre beløp i sin klage
til pakkereisenemnda. Siden reisens pris varierer etter hvor lang reisen er og hvor man skal
bo, vil kompensasjonens størrelse variere fra bestilling til bestilling da kompensasjonen er en
dagsandel av reisens pris.

Det vises for øvrig til Vings brev.

Nemnda bemerker:

Den rett til erstatning flypassasjerer har etter Art.7 i Eu-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Pakkereisenemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfeller er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
alle rimelige tiltak for å unngå forsinkelsen er truffet.

I det foreliggende tilfelle har flyselskapet opplyst at feilen skyldtes en defekt ved
belysningssystemet i flykabinen. Defekten førte til at det luktet brent ved seterad 4, og
kapteinen besluttet å returnere til Gardermoen. Slik nemnda ser saken, oppsto feilen plutselig
under flyvningen. Denne feilen kunne etter nemndas syn ikke forhindres, og må dermed
karakteriseres som en ekstraordinær omstendighet som medfører at selskapet i første
omgang fritas for ansvar.

Flyselskapet valgte deretter å sende et annet fly for å overta flyvningen til Split. Den
opprinnelige avgangen var kl. 18.45. Det nye flyet ankom ca. kl. 22.30, ca 3 timer og 45
minutter etter planlagt avgang. Besetningen om bord hadde imidlertid, etter flyselskapets
forklaring, krav på døgnhvile etter landing på Gardermoen. Flyet ble parkert, og ved neste
morgens avgangssjekk viste det seg at dette flyet hadde en feil på Stall Warning Systemet.
Feilen måtte utbedres før flyet kunne ta av. Flyreisen ble etter dette forsinket med 16 timer og
34 minutter. Luftfartstilsynet har ikke hatt bemerkninger til flyselskapets beskrivelse av den
tekniske feilen.

Pakkereisenemnda finner at forsinkelsen som oppsto på grunn av mannskapets døgnhvile må
lastes selskapet. Slik saken er opplyst legger nemnda til grunn at det fra hjemmebasen Malmø
ble sendt opp et fly med et mannskap som ikke kunne fly lenger enn til Oslo fordi de etter å
ha landet i Oslo hadde krav på døgnhvile. Nemnda tar ikke stilling til om den feilen som ble
oppdaget neste morgen utgjør en ekstraordinær og uventet omstendighet, da passasjerene
under enhver omstendighet ble forsinket mer enn 3 timer på grunn av mangelfull planlegging
av mannskapsrotasjonen på flyvningene.

Forsinkelsen gir etter nemndas syn rett til erstatning etter Eu-forordning 261/2004 artikkel 6
nr. 1 c). Erstatningen beløper seg etter artikkel 7 nr. 1 b) til 400 euro pr. person.

Reisearrangøren/flyselskapet har etter Eu-forordningen et omsorgsansvar for passasjerene.
Rett til forpleining etc. fremgår av forordningens artikkel 9. Dette er så vidt nemnda kan se
ivaretatt, i det passasjerene ble kjørt til et hotell og tilbragte natten der.

Vedtak:

Pakkereisenemnda anbefaler at det gis en kompensasjon på 400 euro pr. passasjer, totalt 800
euro. Den dagsandelen som allerede er utbetalt går til fradrag, jfr. forordningen artikkel 12.

Vedtaket er enstemmig.