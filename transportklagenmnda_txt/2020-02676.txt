Vedtak i Transportklagenemnda
- Kollektivreiser

Sammendrag

Krav om kompensasjon ved forsinket buss

Dato
13.10.2020

Saksnummer
2020-02676

Tjenesteytere
Vy Buss AS

Klager har i det vesentlige anført

Klager reiste med Vy Buss fra Oslo til Kragerø rutebilstasjon den 30. juli 2020. Klager
forklarer at bussen skulle ankomme Tangen for bussbytte kl. 12:59. Klager anfører at
bussen var 31 minutter forsinket, som resulterte i at klager mistet bussen han skulle ta
videre fra Tangen kl. 13:05. Videre forklarer klager at faktisk ankomsttid ved Tangen ble
kl. 13:30 og at ny buss videre ikke kom før kl. 14:05. På bakgrunn av dette ankom klager
sin endedestinasjon kl. 14:28 istedenfor kl. 13:28. 

Klager forklarer at Vy Buss mener dette skyldes trafikale forhold, men klager anfører
at det ikke var noen kø, ingen uhell, samt at bussen var halvfull på grunn av Covid-19,
hvilket betyr at det ikke var noen hendelser som skulle tilsi at bussen skulle bli forsinket.
Klager mener derfor at det ikke stemmer at bussen ble forsinket på grunn av trafikale
forhold. 

Etter at klager har mottatt Vy Buss sitt tilsvar i saken påpeker klager at det Vy Buss svarer
ikke medfører riktighet og mener selskapet fraskriver seg ansvaret. Klager presiserer at
det ikke var mye trafikk og bussen var ca. 55 % full på grunn av Covid-19. 

Klager krever å få en innrømmelse fra Vy Buss at de har bommet på tidsangivelsen på
hvor lang tid bussturen faktisk ville ta og ettersom det ikke var noen konkret årsak til
forsinkelsen krever klager å få en kompensasjon.

Tjenesteyterne har i det vesentlige anført
Vy Buss forklarer at det var mange reisende og stor trafikk som medførte forsinkelse
fra Oslo til Tangen. Klager hadde en gjennomgående billett til Kragerø rutebilstasjon. Vy
Buss har følgende informasjon som fremkommer ved billettkjøp angående forsinkelse:
"Det er ikke direkte korrespondanse mellom V190 og lokalbuss 459/607/609 på Tangen.

Ved eventuell forsinkelse, kan reisende til Kragerø benytte neste lokalbuss med samme
billett." 

Vy Buss beklager ulempene det medførte for klager ved at det ble ventetid ved
bussbytte, men Vy Buss har informert om at det ikke er direkte korrespondanse på
Tangen.

Nemnda bemerker

Klager krever å få en innrømmelse fra Vy Buss at de har bommet på tidsangivelsen på
hvor lang tid bussturen faktisk ville ta og ettersom det ikke var noen konkret årsak til
forsinkelsen krever klager å få en kompensasjon.

Vy Buss har beklaget ulempene det medførte for klager ved at det ble ventetid ved
bussbytte, men Vy Buss har informert om at det ikke er direkte korrespondanse på
Tangen.

Tjenesteyter har løyve til å drive persontransport i henhold til yrkestransportlova og er
dermed en profesjonell part til å vurdere trafikale forhold.

Uavhengig av hva som var årsaken til forsinkelsen, er det ikke dokumentert at
klager hadde noen utgifter som følge av dette, som gir grunnlag for refusjon etter
reisevilkårene.

Vedtak

Transportklagenemnda for kollektivtransport finner ikke å kunne anbefale at klager gis
medhold.