Vedtak i Pakkereisenemnda

Sammendrag

Krav om tapt ferie ved tidligere hjemreise grunnet Covid-19.

Dato
09.12.2020

Saksnummer
2020-03269

Tjenesteytere
Aller Travel

Klager har i det vesentlige anført

Klagen gjelder en pakkereise for en person til Calahonda, Spania i perioden 04.03.2020 -
01.04.2020. Totalpris 17 900 kroner.

Klager skriver at hun ble beordret hjemsendt av Aller Travels verter kl. 23:30 på natten
den 14. mars. Klager sto klar til avreise i resepsjonen neste morgen kl. 10:00 etter å
ha pakket frem til kl. 02:30 på natten. Klager hadde kastet all mat, tømt leiligheten og
sjekket ut lenge før Aller Travel sendte e-post om evakueringen kl. 10:13. Hun sto da
i kø og ventet på bussen. Klager mottok først e-posten da hun satt i bussen på vei til
Malaga flyplassen. Klager reagerer på at Aller Travel velger å kalle dette «god tid» og i
tillegg skriver at dette ikke var ekstraordinære omstendigheter. Bussene stod klare til
å frakte klager til flyplassene ca. kl. 10:30. Vertene informerte aldri om at hjemreisen
måtte dekkes av den enkelte. De hadde mere enn nok å gjøre med å fordele og sende
gjestene i riktig buss. Vertene ringte til alle rundt midnatt med følgende beskjed: "Dere
må pakke og være klare i resepsjonen i god tid før kl. 11. Da går bussene til flyplassen."
Alt av innkjøpt mat og drikke til ca. 1 000 kroner måtte hun la stå igjen. 

Da hun kom hjem, fikk klager krav om å innbetale 5 500 kroner for ekstraordinær
hjemreise. Klager skriver at dette beløpet vil bli betalt dersom eller når klagers
forsikringsselskap dekker tapt ferie. Klager anfører at hun også fikk beskjed fra
Aller Travel om å kontakte sitt forsikringsselskap for å få dekket tap av feriedager
og ekstraordinær hjemreise. Gjensidige har dekket hjemreisen, men ikke andre tap.
Gjensidige ba klager kontakte Aller for å få dekket tapet. Det har gått utallige e-poster
mellom klager, Aller Travel og forsikringsselskapet. Klager skriver at alle hennes
medreisende har fått dekket hele eller deler av avbrutt reise. Klager kjenner bare til
Gjensidige som mener reisen hjem var en anbefaling og ikke en beordring og derfor
ikke vil dekke tapet. Gjensidige henviser til UDs reiseråd. Klager har kontaktet UD, som
sier de ikke har gitt noen føringer til forsikringsselskapene. Klager har klaget avslaget til
forsikringsklagenemnda/Gjensidiges egen klagenemnd og har fått avslag. 

Klagers krav: Dekket 17 tapte reisedager av reisens totale kostnad på 17 900 kroner.
Reisen skulle ha vart i 28 dager. Klager skriver hun har hatt et tap på 14 220 kroner i
tillegg til mat og drikke til 1 000 kroner som hun måtte la stå igjen i leiligheten.

Klager har søkt forsikringsselskapet Gjensidige om dekning/erstatning. Klager har ikke
blitt tilkjent dekning/erstatning.

Det vises for øvrig til korrespondanse fra klager.

Tjenesteyterne har i det vesentlige anført
Utenriksdepartementet anbefalte 14. mars alle nordmenn å returnere til Norge, i samråd
med sitt reisebyrå. 

Aller Travel valgte vi å tilby sine gjester chartret flyvning med tidligere retur til Norge.
Både opprinnelig flybestilling og hotellreservasjon var aktive for resterende periode, og
de reisende kunne velge å bli igjen på eget ansvar. Aller Travel er informert om klagers
dialog med Club Marbella og som de selv sier, så stengte ikke hotellet ned så lenge det
var gjester der. Dette var også Aller Travels avtale med hotellet.

Aller Travel anser ikke at de kansellerte oppholdet, og det forelå heller ingen mangel
på pakkereisen. Aller Travel anfører at de har fulgt sin plikt til bistand i henhold
til pakkereiseloven, og mener derfor i samråd med Virkes jurister at det ikke er
turoperatørens ansvar å dekke tapte feriedager.

Aller Travel skrev følgende til klager i e-post av 19. mars 2020 kl. 19:23: "Det ble holdt
informasjonsmøter på våre resorter og det ble sendt ut en mail til alle de reisende som
jeg legger ved her. Her står det tydelig at «De fleste forsikringsselskap vil dekke denne
ekstraordinære hjemreisen. Dere vil derfor motta en faktura fra oss for flyreisen, og må
siden ta dette videre med deres forsikringsselskap. Skulle noen mot formodning ikke
akseptere denne løsningen og velge å bli igjen i Spania, skjer dette på eget ansvar. Vi ber
om skriftlig beskjed innen kl. 11.00 i dag søndag 15. mars." Du var velkommen til å ordne
hjemreise selv eller å bli i Spania, men ettersom du ikke ga oss beskjed om annet ordnet
vi med billett til deg. Jeg ønsker samtidig å minne om at UD anbefalte alle nordmenn å
komme hjem så fort som mulig og at hotellene i Spania varslet en mulig stenging. 

Når det gjelder avbrutt reise så har vi som arrangør i henhold til pakkereiseloven
en forpliktelse til å hjelpe våre reisende med å finne nye hjemreiser, men har ingen
plikt til å dekke kostnadene for nye billetter. Den reisende har ikke krav på refusjon
av arrangør for deler av pakkereisen som ikke er brukt. Eventuelle krav må rettes til
reiseforsikringsselskapet ditt. 

Når det gjelder betaling av flybilletten din så er disse allerede betalt av oss til flyselskapet
som fraktet dere hjem. Istedenfor å kreve at den reisende betalte på stedet for flyturen
til Norge valgte vi å legge ut for alle våre reisende som skulle hjem og det er ikke urimelig
at dette blir krevet inn med kort frist.

Vi anser oss ferdige med denne saken og opprettholder vårt krav om betaling innen
fristen." 

UDs anbefaling om å returnere til Norge, utgjør i seg selv ikke en mangel, og foreligger
det ingen mangel vil verken pakkereiseloven eller de alminnelige vilkårenes punkt 6.2
tredje avsnitt gitt rett til prisavslag. Når det gjelder de alminnelige vilkårene, følger det
av henvisningen til punkt 6.2 første ledd at en forutsetning for prisavslag må være at
«pakkereisen ikke kan gjennomføres» - med andre ord at det foreligger en betydelig
mangel.

Aller Travel gjør oppmerksom på at kostnad for ekstraordinær hjemreise med fly,
pålydende 5 500 kroner fortsatt står som ubetalt hos Aller Travel. Klager har informert
Aller Travel om at dette beløpet er refundert av klagers forsikringsselskap. Aller Travel
avslår derfor krav om å dekke tapte feriedager.

Det vises for øvrig til korrespondanse fra Aller Travel.

Nemnda bemerker

Klager skriver den 20.10.2020 at saken er til behandling hos Finansklagenemnda. Saken
ble sendt dit i august 2020 og klager hadde den 20.10.2020 fortsatt ikke hørt noe fra
Finansklagenemnda. 

Sekretariatet har avvist saken i og med at hun ikke kan klage til to nemnder samtidig.
Hun har først klaget til Finansklagenemnda, august 2020 og deretter Pakkereisenemnda,
20.10.2020. Klager har innbetalt 200 kroner i protest gebyr for å få saken behandlet i
Pakkereisenemnda.

Slik nemnda vurderer det skal klagen avvises når en annen klage er sendt til et annet
klageorgan jf. Avtale og vedtekter for klagenemnd for pakkereiser, Pakkereisenemnda,
punkt 5.1 bokstav c: Avvisning 5.1. "Avvisningsgrunner c) saken er under behandling eller
har blitt behandlet av et innmeldt klageorgan, eller av domstol". 

Pakkereisenemnda avviser saken.  

Vedtak

Pakkereisenemnda avviser saken.