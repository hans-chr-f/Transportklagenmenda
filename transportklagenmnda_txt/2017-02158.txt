Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet forsinkelse.

Dato
16.08.2018

Saksnummer
2017-02158

Tjenesteytere
Lufthansa German Airlines

Klager har i det vesentlige anført

Klager skulle reise hjem fra Orlando til Bergen via Frankfurt og Oslo den 20. juli 2017
kl 20.05. LH465 fra Orlando til Frankfurt ble forsinket til kl 00.15. Klager og hennes
reisefølge ble forklart ombord at de var booket om fra Frankfurt, og at det bare var å
hente ut nye boardingpass ved ankomst.

Vel fremme i Frankfurt oppdaget klager etter halvannen time i kø at reisefølget likevel
ikke var booket om, og de fikk beskjed om at det ikke var ledige fly samme dag. De ble
satt på stand-by til København og ble lovet hotell der på Lufthansas regning, samt fly
videre til Bergen dagen etter. 

Reisefølget fikk plass på flyet til København, men måtte dekke overnatting selv. Klager
viser til fremlagt utskrift av bookinghistorien hvor det ligger en melding inne fra
Lufthansa om at klager skal få dekket overnatting i København.

Klager hadde betalt for plass på SAS Plus men ble plassert på SAS Go, vanlig økonomi,
mellom København og Bergen. 

Klager stiller seg videre kritisk til dårlig service både ombord på flyene og på flyplassene. 

Reisefølget ankom endelig bestemmelsessted mer enn 15 timer forsinket. 

Klager krever standarderstatning 600 euro per person i henhold til EU-forordning
261/2004. 

Videre krever klager refusjon av utgifter til hotell, mat, parkering og seteavgift for
tilsammen 1 736 euro samt erstatning for ikke økonomiske tap. Samlet krav er 5 336
euro for seks personer. 

Det vises for øvrig til klagers brev.

Tjenesteyterne har i det vesentlige anført
LH465 ble forsinket som følge av dårlige værforhold i Orlando den dagen. Hendelsen
er ikke kompensasjonsberettiget i henhold til EU-forordning 261/2004 da årsaken var
ekstraordinære omstendigheter utenfor Lufthansas kontroll. 

Lufthansa ønsker å refundere klagers utgifter til hotell og mat, men kan ikke refundere
utgifter til parkering da dette er å anse som følgekostnader. Slike kostnader er ikke
dekningsmessige i henhold til forordningen. 

Da klager hadde økonomiklasse billetter kan Lufthansa ikke imøtekomme klagers krav
om refusjon av seteavgift.

Nemnda bemerker

Forsinkelse som medfører at passasjerene kommer mer enn 3 timer senere frem enn
planlagt til det endelige bestemmelsesstedet,  utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Flyselskapet Lufthansa anfører at flyvningen ble forsinket som følge av dårlige
værforhold. Det er imidlertid ikke fremlagt noen dokumentasjon. Selskapet har følgelig
ikke godtgjort at forsinkelsen skyldtes en ekstraordinær omstendighet som ikke kunne
vært unngått. Klager med reisefølge har da rett til standarderstatning. 

I tillegg til standarderstatning har klager med reisefølge krav på dekning av utgifter
til hotell og mat, noe Lufthansa har sagt seg villig til å dekke. Klager har også krav på
refusjon av 30% av billettprisen København  - Bergen ettersom reisefølget ble plassert
i en lavere klasse enn den billetten var kjøpt til, jf Artikkel 10. Når det gjelder øvrige
utgifter, herunder parkering, anser nemnda at standarderstatningen dekker disse. Det
samme gjelder kravet på kompensasjon for ikke-økonomisk tap.

Vedtak

Transportklagenemnda - fly anbefaler at Lufthansa betaler standarderstatning til klager
med 600 euro per person, i tillegg til å dekke hotell og mat samt å refundere 30 % av
billettprisen København - Bergen.