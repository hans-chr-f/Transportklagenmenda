Vedtak i Transportklagenemnda - Fly

Sammendrag

Krav om refusjon av returbillett, grunnet kansellering av utreisebillett.

Dato
05.06.2023

Saksnummer
2022-03389

Tjenesteytere
Tripmonster / Tripmate
Turkish Airlines

Klager har i det vesentlige anført

Klager (to personer) hadde bestilt flybilletter t/r Oslo - Sharm el Sheik for reise 4.
- 9. oktober 2022. Billettene kostet til sammen kroner 13 153, og var bestilt hos
reisearrangøren Tripmonster:

04OCT22 OSL IST 18.15 - 23.10 Türkish Airlines
05OCT22 IST SSH 00.55 - 02.35 Türkish Airlines

09OCT22 SSH IST 03.20 - 06.55 Pegasus Airlines
09OCT22 IST OSL 10.45 - 13.40 Pegasus Airlines

Den 16. september 2022 mottok klager e-post fra Türkish Airlines om at
utreiseflyvningene var kansellert. 

Klager har mottatt refusjon av utreisebillettene, men krever også refusjon av
returbillettene.

Tjenesteyterne har i det vesentlige anført
Türkish Airlines har refundert klagers utreisebilletter og anser saken som avsluttet.

Tripmonster har ikke avgitt uttalelse til nemnda.

Nemnda bemerker

Basert på sakens opplysninger legger nemnda til grunn at klagers flyvninger mellom Oslo
og Sharm el Sheik ble kansellert mer enn 14 dager i forveien. Klager har derfor ikke rett
på standarderstatning i henhold til EU-forordning 261/2004 artikkel 5 nummer 1 bokstav
c punkt i). Dette er heller ikke krevet. 

Forordningen er imidlertid ikke til hinder for ansvar på annet grunnlag, jf. forordningen
artikkel 12.

Klager har krevet erstatning fra Turkish Airlines for returbillettene som klager hadde
med Pegasus Airlines og som han ikke brukte fordi utreisen ble kansellert. Det kommer
frem av klagers reisebekreftelse at han hadde separate billetter, da det er ulike
bestillingskoder og ulike billettnummer på utreise og returbillettene.  

Klager hadde separate billetter, det vil si to ulike kontrakter med to forskjellige flyselskap.
Etter nemndas syn kan Türkish Airlines kun svare for strekningen Oslo - Sharm el
Sheik. Nemnda viser til tidligere nemndspraksis, eksempel FLYKN-2020-3588 og
FLYKN-2022-2227, og kan ikke anbefale at klager gis medhold i refusjon av returbilletter
med Pegasus Airlines. Nemnda anbefaler klager å kontakte sitt forsikringsselskap.

Mindretallet – forbrukerrepresentantene – mener det er grunnlag for å få erstattet de
ubenyttede returbillettene i medhold av luftfartsloven § 10-20/Montrealkonvensjonen
art. 19 av Turkish Airlines. Tapt returreise fra reisemålet med et annet flyselskap er etter
mindretallets syn en påregnelig følge av kanselleringen, spesielt tatt i betraktning at
selskapet i dette tilfellet heller ikke har tilbudt klageren omruting. Nemnda har i saker
også konkludert med at brudd på omrutingsplikten kan utgjøre et selvstendig grunnlag
for ansvar, se blant annet FLYKN-2022-89 og FLYKN-2022-1582.

Vedtak

Transportklagenemnda kan ikke anbefale at klager gis medhold.