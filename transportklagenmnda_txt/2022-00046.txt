Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
30.03.2022

Saksnummer
2022-00046

Tjenesteytere
Turkish Airlines

Klager har i det vesentlige anført

Klager skulle reise fra Stavanger via Oslo og Istanbul til Hurghada med Turkish Airlines
den 10. desember 2021. Planlagt ankomst Hurgada var 11. desember 2021 kl. 02:40.

Avgang fra Oslo ble forsinket grunnet sjekk av covid dokumentasjon, samt deicing. Klager
mener det var en dårlig og ineffektiv organisering av innsjekk i Oslo, og at dette var en
del av årsaken til forsinkelsen. Da klager ankom Istanbul 1 time og 15 minutter forsinket,
rakk han ikke sin videreforbindelse til Hurghada. Klager ble booket om til senere avgang
via Cairo, og ankom Hurghada den 11. desember 2021 kl. 15:00, mer enn 12 timer senere
enn opprinnelig reiserute.

Klager krever standarderstatning med 600 Euro

Tjenesteyterne har i det vesentlige anført
Turkish Airlines viser til at klagers flight var forsinket grunnet sjekk av dokumentasjon
knyttet til covid-19, samt deicing som følge av snøvær den dagen. De viser til at klager
ble omrutet fra Istanbul til Hurgada. Selskapet kan ikke imøtekomme klagers krav
om standard kompensasjon da forsinkelsen skyldes forhold som var utenfor deres
kontroll. Turkish Airlines har ikke kommentert den totale forsinkelsen til klagers endelige
destinasjon.

Til klager har selskapet bekreftet at de vil refundere 1178 kroner som klager hadde
betalt for forhåndsreserverte seter han ikke fikk benyttet som følge av forsinkelsen og ny
reiserute.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10.

Klager mistet videre forbindelse fra Istanbul som følge av forsinkelsen fra Oslo, og ankom
endelig destinasjon 12 timer senere enn planlagt. 

Turkish Airlines har opplyst til nemnda at flyvningen ble forsinket som følge av
dokumentkontroll knyttet til covid-19, samt værforhold den dagen, uten at dette er
videre dokumentert av flyselskapet. Nemnda mener at Turkish Airlines ikke har godtgjort
at forsinkelsen ikke kunne vært unngått selv om alle rimelige tiltak var truffet. Klager har
etter dette krav på standarderstatning.

Turkish Airlines har oppgitt til klager at de vi refundere kr 1178 kroner som klager hadde
betalt for forhåndsreserverte seter han ikke fikk benyttet som følge av forsinkelsen og ny
reiserute. Nemnda anbefaler slik refusjon, hvis det ikke allerede er gjort.

Vedtak

Transportklagenemda anbefaler at Turkish Airlines utbetaler standarderstatning til
klager.