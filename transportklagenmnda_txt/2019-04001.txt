Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.04.2020

Saksnummer
2019-04001

Tjenesteytere
Croatia Airlines

Klager har i det vesentlige anført

Klager skulle reise fra Oslo til Zagreb den 8. august 2019 med OU489 kl. 18:45 og
ankomst kl. 21:15. Flyvningen ble forsinket og ny avgang ble kl. 22:05 med ankomst
Zagreb kl. 00:25 den 9. august.

Klager krever 400 euro i standarderstatning i henholdt til EU-forordning 261/2004.

Tjenesteyterne har i det vesentlige anført
Flyvningen OU489 fra Oslo til Zagreb den 8. august 2019 ble forsinket grunnet
foregående flyvning OU488 fra Zagreb til Oslo. Denne flyvningen var forsinket med to
timer og ni minutter grunnet tekniske årsaker. Av denne forsinkelsen så var 53 minutter
av de forårsaket av ATFM (Air Traffic Flow Management) noe som ansees for å være
utenfor flyselskapet faktiske kontroll. 

Croatia Airlines viser til EU-domstolens avgjørelsen i saken Peskova mot Travel Service AS
når forsinkelsen av flyreisen er over tre timer, men delvis forårsaket av en ekstraordinær
omstendighet transportøren ikke kunne unngå. Denne delen av forsinkelsen trekkes fra
den totale forsinkelsestiden for å avgjøre om passasjer har rett til å kreve erstatning. 

Flyselskapet mener at en del av forsinkelsen i dette tilfellet var forårsaket av en grunn
utenfor operatørens faktiske kontroll. 

Croatia Airlines kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Croatia Airlines anfører at OU489 ble to timer og ni minutter grunnet
teknisk feil samt restriksjoner i luftrommet. Flyselskapet har imidlertid ikke forklart dette
nærmere eller underbygget med tilstrekkelig dokumentasjon. Selskapet kan da ikke sies
å ha godtgjort at forsinkelsen skyldtes en ekstraordinær omstendighet som ikke kunne
vært unngått. Klager har således rett til standarderstatning i henhold til forordningen.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda - fly anbefaler at Croatia Airlines betaler standarderstatning til
klager med 400 euro.