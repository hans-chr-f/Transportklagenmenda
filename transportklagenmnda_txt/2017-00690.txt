Vedtak i Transportklagenemnda - Fly

Sammendrag

Krav om standardkompensasjon ved kansellering. Radarproblemer i Lisboa.

Dato
19.12.2017

Saksnummer
2017-00690

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY605 fra Bergen (BGO) til Oslo lufthavn
(OSL) 12. mars 2017 kl. 07.30. Hun skulle deretter reise videre med DY330 fra Oslo til
Bardufoss (BDU) kl. 09.00. Flyvningen ble Bergen ble kansellert, og klager mistet sin
videreforbindelse. Hun ble booket om til et senere fly, og ankom Bardufoss kl. 15.30,
cirka fire timer og 40 minutter forsinket. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY605 fra Bergen til Oslo 12. mars 2017 ble kansellert. Maskinen
som vare planlagt til å operere flyvningen stod fast på Las Palmas som følge av
problemer med radaren i Lisboa. Luftrommet var stengt, og maskinen kunne ikke flys til
Bergen som planlagt. 

Flyselskapene har ingen kontroll over tillatelser og luftromsrestriksjoner, og kan derfor
ikke stå ansvarlig når kapasiteten begrenses over luftrommet. Norwegian anfører at
radarproblemer er en slik ekstraordinær omstendighet som fritar flyselskapene for sitt
erstatningsansvar etter EU-forordning 261/2004, og at kanselleringen ikke kunne vært
unngått selv om alle rimelige tiltak ble truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

DY605 fra Bergen til Oslo 12. mars 2017 ble kansellert. Klager mistet dermed sin
videreforbindelse til Bardufoss, og kom først frem fire timer og førti minutter forsinket.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

På bakgrunn av fremlagt dokumentasjon, legger nemnda til grunn at flyet som skulle
betjene flyvningen fra Bergen til Oslo sto fast på Las Palmas. Årsaken til dette var
luftromsrestriksjoner som følge av radarproblemer i Lisboa. Nemnda mener at dette
må anses som en ekstraordinær omstendighet i forordningens forstand. Følgene av
luftromsrestriksjonene kunne ikke vært unngått til tross for at alle rimelige tiltak var
truffet. Det kan etter nemndas syn ikke forventes at Norwegian hadde et fly og komplett
mannskap tilgjengelig i Bergen.

Nemnda kan etter dette ikke se at klager har krav på standarderstatning etter
forordningen.

Vedtak

Transportklagenemnda - fly anbefaler ikke at klager gis medhold.