Vedtak i Transportklagenemnda - Fly

Sammendrag

Krav om standardkompensasjon og refusjon av utgifter
ved kansellering. Drone ved London - Gatwick lufthavn.

Dato
29.08.2019

Saksnummer
2019-00500

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1314 fra Bergen (BGO) til London -
Gatwick (LGW) 20. desember 2018. Flyvningen ble kansellert, og klager ble booket
om til ny flyvning neste dag kl. 19.10. Som følge av kanselleringen pådro klager seg
utgifter til flybuss tur/retur Flesland 20. og 21. desember. Han måtte også overnatte ved
London - Gatwick etter ankomst 21. til 22. desember, da det ikke gikk tog videre etter
ankomsttidspunktet. Hotellovernattingen kostet kroner 489,25, og klager har fremsatt
krav om refusjon av disse utgiftene. 

Klager pådro seg også kostnader til nye togbilletter til 92,90 britiske pund, og han
har også fremsatt krav om refusjon av denne utgiften. Videre har klager krevd
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY1314 fra Bergen til London 20. desember 2018 ble kansellert.
Denne dagen ble det oppdaget droneaktivitet over London - Gatwick lufthavn. Dette er
en alvorlig hendelse og brudd på sikkerhetsreglene ved flyplassen, og det var nødvendig
å stenge lufthavnen i en lengre periode for å undersøke saken og fastslå et trusselbilde. 

Det er ikke ønskelig for noe flyselskap å lande andre steder enn planlagt. Dette går
utover besetningens arbeidstid, de neste avganger og krever mye av en flyplass som ikke
forventer en ankomst. 

Dronen som ble observert over London viste seg å være harmløs, men medførte at
London - Gatwick ble stengt over ett døgn. Klager ble booket om til DY1319 neste dag,
21. desember. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.
Klager har tidligere fått refundert sine utgifter til flybuss i Bergen til kroner 309.

Nemnda bemerker

Norwegians flyvning DY1314 fra Bergen til London 20. desember 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Norwegian har forklart at kanselleringen skyldtes droneaktivitet i luftrommet over
London - Gatwick denne dagen. Nemnda er av den oppfatning at ukjent droneaktivitet
utgjør en sikkerhetsrisiko for lufttrafikken, og at stengning av flyplassen som følge av
dette må anses som en ekstraordinær omstendighet i forordningens forstand. 

Nemnda legger til grunn at forsinkelsen for klager ikke kunne vært unngått selv om
alle rimelige tiltak var truffet. Passasjeren ble omrutet til ny flyvning neste dag, et
omrutingstilbud som i dette tilfellet må anses som rimelig. Kanselleringen gir etter dette
ikke rett til standarderstatning, og nemnda anbefaler ikke at klager gis medhold i sitt
krav. Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.