Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
27.05.2014

Saksnummer
597/13F

Tjenesteyter
SAS

Klager har i det vesentlige anført:

Klager skulle reise fra Sharm El Sheik til Trondheim den 26. januar 2013 kl. 15:10 med SK7320.
Flyet måtte mellomlande i Istanbul da en passasjer ble alvorlig syk. Flyet kunne ikke fortsette
til Trondheim da crewet ville gå ut på arbeidstid, så først dagen etter kl. 12:00 kunne flyet
fortsette fra Istanbul.

Som følge av denne hendelsen mistet klager sin videreforbindelse til Reykjavik den 27. januar
kl. 12:00.

Klager krever refusjon av nye flybilletter Trondheim - Reykjavik, kroner 11 081 for to personer.
Videre krever klager refundert en dags tapt arbeidsfortjeneste for to personer.

Det vises for øvrig til klagers brev.

SAS har i det vesentlige anført:

SK7320 måtte mellomlande i Istanbul da en passasjer ble alvorlig syk og bevistløs. Det vises til
fremlagt logg.

En lege om bord anbefalte å lande så snart som mulig for medisinsk assistanse. Flyet kunne
ikke ta av fra Istanbul før dagen etter, da crewets arbeidstid ville utløpt.

Hendelsen er ikke kompensasjonsberettiget da årsaken var en nødsituasjon utenfor SAS sin
kontroll.

SAS kan på grunnlag av ovennevnte ikke imøtekomme klagers krav.

Det vises for øvrig til SAS brev.

Nemnda bemerker:

SAS er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Nemnda legger på bakgrunn av de foreliggende opplysninger til grunn at forsinkelsen var en
følge av at en passasjer ble syk og at flyet måtte mellomlande i Istanbul. Mellomlandingen
førte til at flyets mannskap måtte hvile grunnet arbeidstidsbestemmelsene.

Nemnda er av den oppfatning at SAS i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Ved lengre forsinkelser plikter flyselskapet å tilby passasjerene gratis hotell og mat, jf. EU-
forordning 261/2004 artikkel 6 jf. artikkel 9. Forordningen sier ikke noe om kvaliteten på
tilbudet. Nemnda legger til grunn at man må kunne forvente normal grei standard. Nemnda
legger til grunn at klagerne fikk dette. Hvorvidt det var konkrete feil med rommet, måtte man
eventuelt ta opp med hotellet der og da.

SAS hadde ikke ansvar for klagers reise etter Trondheim. SAS hadde således ingen plikt til å
hjelpe klagerne med videre reise.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.