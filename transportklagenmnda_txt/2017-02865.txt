Vedtak i Transportklagenemnda - Sjø

Sammendrag

Krav om refusjon grunnet kansellering.

Dato
20.12.2017

Saksnummer
2017-02865

Tjenesteytere
Norled AS

Klager har i det vesentlige anført

Klager skulle reise med ferjen mellom Hodnanes og Jektavik den 4. november 2017.
Klager kom seg om bord og løste billett, men ferjen måtte snu og returnere da den ble
rammet av tekniske problemer. 

Klager krever å få refundert utgiftene og kompensert for de vel 3 timene med forlenget
reisetid som ble pådratt samt en unnskyldning.

Tjenesteyterne har i det vesentlige anført
Norled beklager den frustrasjonen og de ulempene som ble påført alle våre reisende
da MF Folgefonn opplevde problemer lørdag 4. november etter avgang kl. 17:15
fra Hodnanes. Det bør også komme tydelig frem i svaret som klager mottok den 6.
november. Norled har refundert billetten som klager kjøpte om bord på MF Folgefonn
den aktuelle dagen.

Norled ønsker ikke å imøtekomme krav om ytterligere kompensasjon til reisende i
form av godtgjørelse for lenger/alternativ reisevei eller for ventetid. Da situasjonen på
sambandet oppstod, ble det raskt gjort tiltak for å skaffe reservefartøy, og da det ble
klart at dette ville ta tid, ble reisende informert om dette. Det ble satt inn skyssbåt på
kvelden for å frakte personer, men reservefartøy kom på plass først i løpet av natten for
en ekstratur, og første normale rutetur var søndag morgen. Situasjonen som forårsaket
driftsstans er nå utbedret, og skyldes ikke manglende vedlikehold fra Norleds side. 

Avslutningsvis vil Norled presisere at vårt oppdrag på sambandet Jektavik - Hodnanes
- Nordhuglo reguleres av vår kontrakt med Skyss. Ved uplanlagte driftsavbrudd kreves
reserveferge på plass innen 12 timer, med mulighet for passasjertransport innen 4 timer.
Norleds respons ved hendelsen 4. november 2017 møtte disse forpliktelsene.

Nemnda bemerker

Klager skulle den 4. november 2017 ta fergen fra Hodnanes til Jektavik, men fergen ble
innstilt på grunn av tekniske problemer. Klager har fått refundert billettutgiften, men
krever erstattet utgiftene til alternativ transport og kompensasjon for tre timers lengre
reisetid.  

Fergeselskapers ansvar ved forsinkelser reguleres i sjølovens kap. 15 og i EU-forordning
nr. 1177/2010 om passasjerers rettigheter ved sjøreiser mv. 

Sjølovens §418 d om erstatning for tap som følge av forsinkelse gjelder imidlertid bare
dersom forsinkelsen skyldes feil eller forsømmelse av bortfrakterens selv eller noen
bortfrakteren svarer for. 

Nemnda legger til grunn at kanselleringen skyldtes tekniske problemer som det ikke er
sannsynliggjort at skyldtes uaktsomhet fra selskapets side. Klager har dermed ikke krav
på å få dekket merutgifter som følge av forsinkelsen.

EU-forordningen kap. III, artikkel 16,17, 18 og 19, gir regler om informasjon og assistanse
ved avlyste eller forsinkede reiser og om omlegging av reiser og hel eller delvis
tilbakebetaling av billettutgifter. Reglene gjelder i stor grad bare for reisende ved
havneterminaler hvilket ikke er tilfelle i denne saken. 

Nemnda kan ikke se at det er grunnlag for å kreve dekket utgifter til alternativ transport
eller annen kompensasjon for følger av den aktuelle kanselleringen.

Vedtak

Transportklagenemnda Sjø finner ikke å kunne anbefale at klager gis medhold. 

Vedtaket er enstemmig.