Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
12.05.2017

Saksnummer
2016-00845

Tjenesteytere
BMI

Klager har i det vesentlige anført

Klager skulle reise fra Stavanger til Newcastle den 3. juli 2016 kl. 16.15 med flight
BM1136.

Da klager ankom flyplassen avreisedagen ble de informert om at flyet var kansellert.
Ingen årsak ble oppgitt. Klager måtte være i Newcastle innen neste dag, og valgte derfor
å kjøpe nye billetter med annet selskap til Aberdeen. Pris kroner 8 717 for tre personer. 

Da klager ankom Aberdeen var det ikke lenger mulig å komme seg videre helt til
Newcastle med tog, klager måtte derfor ta inn på hotell i Edinburgh på vei sørover. 

Klager krever refusjon av nye flybilletter kroner 8 717, og/eller refusjon av opprinnelige
billetter, samt hotell i Edinburgh, GBP 84,55. Videre krever klager refusjon av transport
mellom Aberdeen og Newcastle(klager har ikke fremlagt kvittering for transport på
strekningen).

Tjenesteyterne har i det vesentlige anført
BMI har ikke avgitt uttalelse til nemnda. Til klager har selskapet i det vesentlige anført:

Flight BM1136 ble kansellert som følge av ekstraordinære omstendigheter, hendelsen er
derfor ikke kompensasjonsberettiget. 

BMI beklager hendelsen men kan ikke imøtekomme klagers krav.

Nemnda bemerker

Flyselskapet BMI har tross oppfordring ikke avgitt uttalelse til nemnda. Nemnda treffer
derfor vedtak på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klageren og hans reisefølge (til sammen 3 personer)
ble informert om at deres flygning Stavanger-Newcastle 03.07.2016 kl 1615 var kansellert
da de møtte opp på flyplassen for avreise.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

BMI har opplyst at kanselleringen skyldtes ekstraordinære omstendigheter, men har
ikke redegjort for hva disse omstendighetene besto i og hva som ble gjort for å unngå
kanselleringen. Kanselleringen gir da rett til en standarderstatning på 250 euro per
person. 

BMI pliktet i den foreliggende situasjon å gi klageren og følget valget mellom refusjon
eller omruting etter forordningen artikkel 8, samt forpleining etter artikkel 9. 

BMI har ikke opplyst hva selskapet gjorde for å oppfylle disse pliktene. Klageren og følget
måtte komme seg til Newcastle som planlagt, og kjøpte nye billetter til Aberdeen med
annet selskap og fikk utgifter til videre transport fra Aberdeen til Newcastle og utgifter til
hotell i Edinburgh. Nemnda mener at BMI plikter å refundere disse utgiftene så langt de
er dokumentert, det vil si med 9 782 kroner.

Vedtak

Transportklagenemnda -fly anbefaler at BMI betaler standarderstatning til klageren med
250 euro per person og refusjon av utgifter med 9 782 kroner.