Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00179

Tjenesteytere
Norwegian

Klager har i det vesentlige anført

Klager reiste med Norwegians flyvning DY371 fra Tromsø (TOS) til Oslo lufthavn (OSL)
8. januar 2017 kl. 06.30. Flyvningen ble forsinket med cirka fem timer, og klager har
fremsatt krav om standardkompensasjon i henhold til EU-forordning 261/2004 på 400
euro. 

Klager anfører at Norwegian ikke kan påberope seg dårlig vær, da andre fly fra SAS og
Widerøe landet og tok av med bare 20-30 minutters forsinkelse.

Tjenesteyterne har i det vesentlige anført
Norwegians flyvning DY371 fra Tromsø til Oslo 8. januar 2017 ble forsinket med fire
timer og 57 minutter ved ankomst. Forsinkelsen skyldtes utfordrende værforhold ved
flyplassen i Tromsø. 

Norwegians besetning har sikkerhet som sin førsteprioritet, og anså det ikke
hensiktsmessig å fly før værforholdene bedret seg. Det var sterk vind og glatte rullebaner
som forårsaket forsinkelsen. At andre flyselskaper har tatt av i samme tidsperiode er ikke
sammenlignbart, da alle flymaskiner har ulike restriksjoner. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY371 fra Tromsø til Oslo 8. januar 2017 ble forsinket med fire timer
og 57 minutter ved ankomst. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at kapteinen anså det som uforsvarlig å ta av
på oppsatt avreisetidspunkt. Det var glatte rullebaner og vind, og flyet ventet til
værforholdene bedret seg. 

Nemnda mener at de ovennevnte værforhold må anses som en ekstraordinær
omstendighet i forordningen forstand. Nemnda legger til grunn at forsinkelsen for
passasjerene ikke ville vært særlig kortere dersom tiltak hadde blitt truffet. Nemnda
legger til grunn at en forsinkelse på mer enn tre timer ikke kunne vært unngått selv om
alle rimelige tiltak var truffet. Forsinkelsen gir etter dette ikke rett til standarderstatning,
og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.