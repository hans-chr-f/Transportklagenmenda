Vedtak i Transportklagenemnda - Fly

Sammendrag

Krav om refusjon av utgifter grunnet feil ved ombooking av billett.

Dato
12.05.2017

Saksnummer
2016-00719

Tjenesteytere
Emirates

Klager har i det vesentlige anført

Klagers svigerfar skulle reise fra Thiruvananthapuram i India til Bergen via Dubai og
København den 23. juli 2016. Han er en eldre mann som aldri før hadde reiste med fly
utenfor India. Årsaken til at denne ruten ble valgt var at han da kunne reise sammen
med et par som skulle samme strekning men kun til København. 

Da svigerfaren og hans reisefølge kom til København var siste strekning til Bergen endret
til dagen etter. Reisefølget måtte dra videre, så svigerfaren ble overlatt til seg selv. Klager
ble innlosjert på hotell og mottok togbillett, men var ute av stand til å ta seg frem til
hotellet uten hjelp.

Klager fikk etterhvert tak i noen bekjente i København som kunne hente svigerfaren og ta
seg av han. 

Klager stiller seg sterkt kritisk til at billetten ble endret uten at man ble informert på
forhånd. Svigerfaren ankom Bergen 20 timer forsinket. Han har mottatt 250 euro for
hendelsen. Svigerfaren fikk utgifter i ventetiden til mat og drikke. Videre fikk klagers
bekjente utgifter til togbilletter og drivstoff. 

Klager krever på vegne av sin svigerfar refusjon av ovennevnte utgifter, tilsammen kroner
2 248.

Det vises for øvrig til klagers brev.

Tjenesteyterne har i det vesentlige anført
Flight EK523 fra Thiruvananthapuram til Dubai ble forsinket 27 minutter grunnet sent
innkommet fly. Hendelsen oppstod uforutsett. Som følge av dette booket Emirates om
klagers billett til neste avgang for å unngå at han skulle miste sin videreforbindelse i

Dubai. Deretter ble det besluttet å booke om billetten igjen til opprinnelig avgang, men
kun strekningen Dubai - København. Dessverre ble ikke strekningen fra København til
Bergen endret tilbake til opprinnelig avgang. 

Emirates beklager hendelsen og har av godvilje tilbudt klager 50 000 bonuspoeng. 

Emirates mener hendelsen ikke er kompensasjonsberettiget, og at saken ikke skal
behandles i norsk nemnd, da billettene ble kjøpt og betalt i India, passasjeren er indisk
statsborger, og strekningen forsinkelsen oppstod på er utenfor EU.

Emirates kan ikke imøtekomme krav utover det som er tilbudt.  

Det vises for øvrig til Emirates brev.

Nemnda bemerker

Klagerens svigerfar hadde kjøpt gjennomgående billett hos flyselskapet Emirates fra
Thiruvananthapuram til Bergen via Dubai og København. 
Billettene er kjøpt utenfor Norge. Nemnda behandler saken likevel siden reisen gikk hit til
landet og klageren er bosatt i Norge, jf transportklagenemndforskriften § 1-3 andre ledd.

På grunn av en 27 minutters forsinkelse fra Thiruvananthapuram,  booket flyselskapet
ham om til senere avganger på strekningen Dubai-København-Bergen. Forsinkelsen ble
imidlertid hentet inn, og selskapet booket ham tilbake til den opprinnelige flygningen
for Dubai-København, men glemte å booke ham om til den opprinnelige flygningen for
København-Bergen. Svigerfaren fikk dermed et langt opphold i København og kom 20
timer forsinket frem til Bergen.  

Når flygninger blir forsinket slik at passasjeren kommer mer enn 3 timer forsinket frem
til det endelige bestemmelsesstedet, plikter flyselskapet å betale standarderstatning
til passasjeren med mindre det godtgjør at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet, jf
EU-forordning 261 / 2004 artikkel 5, 6 og 7 og EU-domstolens avgjørelser i sak Sturgeon-
Condor av 19.11.2009 (C-402/07) og Nelson med flere av 23.10.2012 (C-581/10). Det er
det transporterende luftfartsselskapet, jf artikkel 2 bokstav b), som er ansvarssubjekt
etter forordningen. 

Alle flygningene på svigerfarens reise kom frem så å si i rute. Det skjedde da ingen
forsinkelse i forordningens forstand som kunne utløse standarderstatning. SAS har
som det transporterende luftfartsselskapet for flygningen København-Bergen, likevel
betalt standarderstatning med 250 euro. Nemnda ser ikke grunnlag for andre krav etter
forordningen.

Etter luftfartsloven § 10-20 / Montreal-konvensjonen artikkel 19 er flyselskapet
ansvarlig for forsinkelse ved lufttransport, med mindre det godtgjør at det har tatt
alle forholdsregler som med rimelighet kan kreves. Etter nemndas syn fanger disse
bestemmelsene opp flere situasjoner enn forordningen, det vil si ikke bare forsinkelse på
flygningene. 

I og med at klagerens svigerfar kom forsinket frem til Bergen fordi Emirates glemte å
booke ham tilbake til opprinnelig flygning fra København, anbefaler nemnda at dette
flyselskapet dekker påregnelig, nødvendig og dokumentert tap som følge av forsinkelsen
på dette grunnlaget. 

Klagerens svigerfar har krevd erstatning med DKK 150 for mat / drikke, DKK 700
i tog- / bilutgifter for en hjelper, 62,50 euro for bistand fra Flightright til å kreve
standarderstatning og NOK 750 for skatter / avgifter. Bare utgiften til bistand fra
Flightrihgt er dokumentert. 

Nemnda holder det likevel for mest sannsynlig at klagerens svigerfar ble påført en
utgift til mat / drikke på DKK 150. Nemnda vurderer derimot ikke utgiften til bistand fra
Flightright som nødvendig. Nemnda forstår heller ikke hva som skal være grunnlaget for
kravet om erstatning for skatter / avgifter.

Nemnda mener endelig at flyselskapet bør betale erstatning for ikke-økonomisk tap for
den belastningen som selskapets forglemmelse påførte svigerfaren. Nemnda anbefaler
at erstatningen for ikke-øknomisk tap settes til NOK 3 000.

Vedtak

Transportklagenemnda - fly anbefaler at Emirates betaler erstatning til klagerens
svigerfar med DKK 150 pluss NOK 3 000.