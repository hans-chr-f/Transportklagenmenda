Vedtak i Transportklagenemnda - Fly

Sammendrag

Krav om refusjon av billetter i form av penger. Klager mottok CashPoints.

Dato
18.01.2021

Saksnummer
2020-01848

Tjenesteytere
Norwegian Air Shuttle

Klager har i det vesentlige anført

Klager hadde bestilt billetter hos Norwegian for sin familie, totalt to voksne og to barn,
for en reise fra Stavanger via Oslo til Longyearbyen den 10. april 2020 og med returreise
den 14. april. Flyvingene ble kansellert som følge av covid-19 pandemien og klager
sendte derfor den 17. mars et krav til Norwegian om refusjon av billettene på NOK
13970. Klager mottok en e-post om at klagen var mottatt, men har ikke fått svar på sitt
refusjonskrav, verken på e-post eller telefon, og hun valgte derfor å klage selskapet inn
for Transportklagenemnda.

Norwegian har i sitt tilsvar til nemnda svart at klager sendte inn et nytt krav den 25. mars
og at hun valgte CashPoints med 20% tillegg av billettverdien. Klager kan ikke se at hun
har valgt dette og fastholder sitt krav om refusjon i penger. CashPoints som Norwegian
har gitt klager kan fint slettes ved en utbetaling til klager.

Tjenesteyterne har i det vesentlige anført
Klagers flyvning ble kansellert grunnet reiserestriksjonene påført av de nasjonale
myndighetene som en konsekvens av covid-19 pandemien. Klager sendte inn forespørsel
om refusjon den 17.mars 2020. Den 25. mars 2020 sendte klager inn ny forespørsel,
hvor hun etterspurte refusjon i form av CashPoints, reisekreditt til bruk hos Norwegian.
Klager valgte i dette tilfellet å konvertere deres krav til CashPoints, da de benyttet seg av
et tilbud som tildeler dem 20% ekstra verdi ved valg av refusjon i from av CashPoints. 

Ved innsendelse/akseptering av refusjon i form av reisekreditt, må alle passasjerer
bekrefte at de har lest og akseptert vilkårene som etterfølger. De bekrefter dermed
at deres forespørsel om refusjon i from av CashPoints er bindende, og de fraskriver
seg retten til å sende inn monetært krav i etterkant. Norwegian vil informere om at
passasjerens krav om refusjon av CashPoints allerede er imøtekommet, og kreditert
til hennes Norwegian Rewards konto. Klagers konto har blitt kreditert totalt 16764

CashPoints, tilsvarende verdi av 16764 NOK til bruk hos Norwegian. Det vises til fremlagt
dokumentasjon for krediteringen til klagers konto, samt Norwegians vilkår.

Klagers billetter er således allerede refundert i henhold til EU-forordning 261/2004 og
saken anses dermed som forlikt og imøtekommet. 

Klagerne har ikke fremmet krav om standarderstatning etter EU-forordning 261/2004.
Norwegian gjør likevel oppmerksom på at kanselleringen skyldtes covid-19 pandemien,
og at dette er en «ekstraordinær omstendighet» etter forordningens artikkel 5 punkt
3. Videre ble klager informert om kansellering mer enn 14 dager innen avgang.
Kanselleringen gir følgelig ikke grunnlag for standardkompensasjon.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Dersom
passasjeren er varslet om kanselleringen mer enn to uker før planlagt avgangstid vil det
heller ikke være grunnlag for standarderstatning.

Klager ble informert om kanselleringen mer enn 14 dager før planlagt flyvning, og har
derfor ikke krav på standarderstatning etter EU-forordning 261/2004 artikkel 5 nr. 1 c) i).

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen
med en anbefaling om at verdikuponger aksepteres som et alternativ til refusjon i form
av penger under covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Norwegian har oppgitt at klager valgte refusjon i form av CashPoints. Klager har bestridt
dette. Nemnda kan ikke se at det fremgår klart og tydelig av fremlagt logg fra Norwegian
at klager valgte CashPoints. Nemnda anbefaler derfor at Norwegian refunderer det som
er betalt for billettene, NOK 13 970, i penger til klager og at overførte CashPoints på 16
764 slettes fra klagers Norwegian Rewards konto.

Vedtak

Transportklagenemnda - fly anbefaler at Norwegian refunderer det som er betalt for
billettene, NOK 13 970, i penger til klager og at overførte CashPoints på 16 764 slettes fra
klagers Norwegian Rewards konto.