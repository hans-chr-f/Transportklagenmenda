Vedtak i Pakkereisenemnda

Sammendrag

Krav om refusjon av all inclusive.

Dato
09.03.2020

Saksnummer
2019-04956

Tjenesteytere
Amisol Travel AS

Klager har i det vesentlige anført

Klagen gjelder en pakkereise for to personer og et spedbarn med innkvartering i et
dobbeltrom med havutsikt på Hotel Hyatt Regency i Sharm el Sheikh, Egypt i perioden
06.09.19 - 13.09.2019. Totalpris 13 724 kroner.

Klager viser til vedlegg hvor det tydelig fremgår at pakkereisen var med all inclusive
og det var ingen annen informasjon om andre romtyper. Deretter trykket hun på
«bestill». Bestillingen ble gjort på klagers mobil og hun kom direkte til bookingsiden
hvor det kun stod romtype «dobbeltrom m.havutsikt». Klager anfører at hun ikke hadde
noen mulighet til å endre romtype. Det var kun en romtype som het «dobbeltrom
m.havutsikt».

Klager anfører at det hverken på billetten eller på bookingsiden stod noe om at reisen
kun inkluderte frokost. Dersom det hadde stått romtype «dobbeltrom m.havutsikt inkl
frokost» ville klager tatt kontakt med Amisol for å avklare tilbudet. Da klager bestilte
reisen antok hun at reisen var all inclusive siden det var det som stod i annonsen på
Amisols nettside.

Klager mener at det var feil i Amisols systemer da hun bestilte reisen, noe Amisol først
oppdaget etter at klager bestilte sin reise. Amisol skriver at de endret teksten etter at
klager bestille reisen. Bildene Amisol har lagt ved som vedlegg er fra etter at de endret på
tekstene og systemet.

Klagers krav: 2 823 kroner som inkluderer 2 622 kroner for ekstra betaling av all inclusive
og 201 kroner for måltidet de måtte kjøpe den første dagen på hotellet.

Det vises for øvrig til korrespondanse fra klager.

Tjenesteyterne har i det vesentlige anført
Amisol mener at klager ikke hadde grunn til å regne med at reisebestillingen inkluderte
all inclusive, siden dette ikke var nevnt i billetten.

Amisol viser til Amisol sine alminnelige vilkår for pakkereiser punkt 2. tredje avsnitt
i kursiv som er spesielle vilkår for reiser med Amisol Travel og som kompletterer
alminnelige vilkår for pakkereiser. Her står det: «Det er alltid kundens ansvar å
kontrollere at billetten stemmer overens med ønsket bestilling. Det er alltid billetten som
er gjeldene i forhold til pris, hotell, romtype og hva som er inkludert i reisens pris. Er det
feil i bestillingen eller billetten ikke stemmer overens med ønsket bestilling må dette
meddeles umiddelbart og før reisen er betalt». 

Videre i alminnelige vilkår pkt. 2 første avsnitt står det: "Avtalen omfatter pakkereisen
slik den fremgår av bestilling og bekreftelse og reisebevis eller lignende dokument".
Vilkårene finnes på nett, her: https://www.amisol.no/servicelinker/reiseinformasjon/
reisevilkaar/

Amisol mener at informasjonen som klager har vist til før bestilling ikke ga grunn til å
regne at det ble bestilt hotellopphold med all inclusive. Vedlegget «booking1.jpg» viser
pakkereisen slik den kommer opp etter et søk på reiser. Dette er det første steget for
bestilling, der man kan velge blant flere pakkereiser som tilbys for den reisedato som
er valg. Ved å klikke på teksten «Prisinformasjon» gis mer informasjon om hva som er
inkludert i prisen. Hvis klager hadde klikket på "prisinformasjon" ville det stått valgt
romtype uten all inclusive. Ved å klikke på teksten «andre romtyper», får man opp andre
muligheter. Dette er illustrert i vedlegget «Booking2.jpg». Her ser man de 2 ulike valgene
av rom med og uten all inclusive som tilbys ved opphold på Hyatt Regency i Sharm el
Sheikh. I neste steg (etter å ha klikket på "bestill"), får man opp en oversikt over det som
er valgt. Se vedlegget «Booking3.jpg». Hvis man velger et rom med all inclusive vil dette
fremgå under teksten «du har valgt..» «Romtype, Dobbeltrom havutsikt all incl». Deretter
legger man inn informasjon om de reisende.

Når bestillingen er gjennomført, får man en bekreftelse på e-post som viser
reisebestillingen. Her bekreftes valgt romtype, og om oppholdet er med all inclusive. Se
vedlegget «Eksempel-billett.jpg».

Klager bestilte reisen 30. august 2019. Etter dette har Amisol gjort endringer på
nettsidene. Teksten «all inclusive» er endret til «mulighet for all inclusive». Videre er
dette presisert i teksten for romtypen klager bestilte. Teksten «dobbeltrom havutsikt» er
endret til «dobbeltrom havutsikt ingen måltid inkl.». Nå velges frokost som tillegg i neste
steg. Informasjonen slik den var på klagers bestillingstidspunkt ga likevel ikke grunn til
å regne med at oppholdet ble bestilt med all inclusive. All inclusive var ikke nevnt i de
etterfølgende bestillingsstegene, og i sto ikke i bestillingsbekreftelse eller på billetten.

Reisen ble bestilt 1 uke før avreise. Klager kunne ha tatt kontakt med Amisol for å
klargjøre om det var måltider inkludert når det ikke sto i bestillingsbekreftelsen.

Det vises for øvrig til korrespondanse fra Amisol Travel AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger i
dokumentasjonen i markedsføringen av den avtalte tjenesten innhold. Arrangørens
mangelsansvar omfatter avvik hos arrangøren, men også feil og forsømmelser begått av
dem arrangøren svarer for. Dersom det foreligger en mangel ved pakkereisen, kan den
reisende kreve avhjelp, alternative tjenester, prisavslag eller erstatning etter henholdsvis
§ 27, § 28, § 31 og § 32. 

Klager har fremmet krav om prisavslag på 2 823 kroner som representerer kostnader
ved all inclusive inklusive et måltid på 201 kroner. Klager mener hun bestilte all inclusive.
Tjenesteyter hevder at klager ikke har bestilt all inclusive. 

Det er på det rene at det ikke fremgår av klagers billett at hun har bestilt all inclusive
på denne reisen. Klager har hevdet at dette likevel var noe hun forventet basert på
informasjon i annonsen på nettsiden til tjenesteyter, hvor det står all inculsive under
hotellet før man som kjøper trykket bestill. Det fremkommer av tjenesteyters svar at
tjenesteyter har endret denne delen av annonsen til at det nå står "mulighet for all
inclusive". Nemnda mener at det her er gitt informasjon som kan være vanskelig for
kjøper å forstå. Det at tjenesteyter nå har endret ordlyden til "mulighet for all inclusive"
bekrefter for så vidt at tjenesteyter også har sett at ordlyden klart kunne vært klarere.
Basert på denne uklarheten anbefaler nemnda at tjenesteyter utbetaler halvparten av
beløpet som er krevd fra klager dvs 1 411 kroner. Det anbefales redusert særlig fordi det
fremkommer av klagers billett at hun ikke har bestilt all inclusive. Nemnda anbefaler at
klager får delvis medhold.

Vedtak

Pakkereisenemnda anbefaler at klager gis delvis medhold.