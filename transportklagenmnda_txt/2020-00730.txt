Vedtak i Transportklagenemnda
- Kollektivreiser

Sammendrag

Krav om frafall av gebyr - billett kjøpt for sent

Dato
13.05.2020

Saksnummer
2020-00730

Tjenesteytere
Ruter

Klager har i det vesentlige anført

Klager reiste med T-banen fra Majorstuen da han ble ilagt gebyr. Klager viser til at
han hadde hastverk med å rekke banen, fordi han skulle reise videre med tog fra
Nationaltheatret. Klager løp derfor til banen og fikk ikke kjøpt billett før han entret
perrongen på Majorstuen. Ifølge klager kjøpte han billett to til tre sekunder før han gikk
om bord på T-banen, og anslår at det tok ytterligere noen sekunder tid før transaksjonen
gikk gjennom. 

I tunnelen mellom Majorstuen og Nationaltheatret ble klager stoppet i kontroll, og
ilagt gebyr fordi hans billett var kjøpt for sent. Klager ga uttrykk for at han var uenig og
opplevde å bli utsatt for en meget brutal behandling fra de tre kontrollørene. 

Klager krever at Ruter frafaller gebyret, samt gir en unnskyldning for oppførselen til
kontrollørene.

Tjenesteyterne har i det vesentlige anført
Klager ble ilagt gebyr om bord i T-banen fra Majorstuen 1. desember 2019 fordi han
hadde kjøpt billett for sent. Det er notert på gebyret at klager allerede befant seg om
bord når kontrollørene startet kontrollen kl. 16:07:26 fra Majorstuen. Klagers billett ble
ikke bestilt før kl. 16:08:00. 

Ruter viser til punkt 3 i reisevilkårene hvor det fremgår at passasjeren skal ha gyldig
billett ved påstigning av et transportmiddel, eller ved inntreden i en kontrollsone. Dette
innebærer at elektronisk billett skal være aktivert på dette tidspunktet. 

Ruter opprettholder kravet i denne saken.

Nemnda bemerker

Klager ble ilagt gebyr på T-banen 1. desember 2019 fordi han kjøpte billett for sent. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk
av mobilapp må billett være kjøpt og bekreftet før påstigning eller ved inntreden i
kontrollsone 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til at klager har opplyst at han løp for å rekke T-banen fra Majorstuen, og
at han aktiverte billetten etter at han entret perrongen. Billetten ble kjøpt kl. 16:08:00,
mens kontrollen ble startet kl. 16:07:26.

Nemnda peker på at klager ikke hadde gyldig billett før inntreden i kontrollsonen på
Majorstuen og vilkårene for å ilegge gebyr var dermed til stede. 

Saken er behandlet med én forbrukerrepresentant i medhold av
transportklagenemndforskriften § 5-5 (5)

Vedtak

Transportklagenemnda Kollektiv finner ikke å kunne anbefale at klager gis medhold