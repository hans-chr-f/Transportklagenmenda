Vedtak i Transportklagenemnda - Fly

Sammendrag

Tidsbegrensing / foreldelse av reisekuponger / gavekort.

Dato
31.10.2016

Saksnummer
2016-00116

Tjenesteytere
SAS

Klager har i det vesentlige anført

Klager skulle reist fra London til Oslo den 9. november 2014 kl. 17:30. 

Flygningen var overbooket, og klager fikk utstedt en voucher på 250 euro som følge av at
klager ble nektet ombordstigning. 

Klager benyttet 150 euro av de 250 euro til en flyreise i desember 2014. Da han skulle
bruke resterende beløp i januar 2016, fikk han beskjed om at voucheren hadde utløpt 19.
desember 2015. 

Klager hevder SAS setter en begrensning på forbrukerrettighetene, ved at de opptrer
med en frist strengere enn de alminnelige regler om foreldelse. En slik praksis følger
heller ikke av EU-forordningen eller annen hjemmel. 

Tjenesteyterne har i det vesentlige anført
Utstedte vouchere har en gyldighetstid på ett år fra datoen som er stemplet på baksiden
av dem. Denne informasjonen fremgår også i brevet som klager fikk tildelt med
voucherne, hvor det uttales:

«Deres Vouchers har en gyldighetstid på et (1) år fra den datoen som er stemplet på
baksiden.» 

Klagers vouchers hadde da utløpsdato den 19. desember 2015.

SAS har i klageomgangen refundert gjenstående del av voucheren til klagers konto.

Nemnda bemerker

Den konkrete tvisten mellom klager og SAS er løst ved at SAS har utbetalt den
ubenyttede del av voucheren. Uenigheten partene imellom antas imidlertid å
ha generell interesse og nemnda finner derfor å avgi en generell uttalelse, jf.
transportklagenemndforskriften § 5-6 tredje ledd:

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, dvs. tilby
refusjon av billetter eller omruting snarest mulig til bestemmelsesstedet, samt tilby
passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Forsåvidt gjelder standarderstatningen heter det i forordningen artikkel 7 nr. 3:

Erstatningen omhandlet i nr. 1 skal utbetales kontant, ved elektronisk bankoverføring,
bankgiro eller sjekk eller, etter skriftlig avtale med passasjeren, i reisekuponger og/eller i
form av andre tjenester.

Dersom standarderstatningen gjøres opp i form av en reisekupong, er nemnda av
den oppfatning at kupongen er å anse som en fordring på flyselskapet, og at denne
fordringen foreldes etter tre år, jf. foreldelsesloven § 3, jf. § 1. Det er ikke anledning til å
avtale kortere foreldelsesfrister.

Foreldelse avbrytes når skyldneren overfor fordringshaveren uttrykkelig eller ved sin
handlemåte erkjenner forpliktelsen, så som ved løfte om betaling eller ved å betale
rente, jf. foreldelsesloven § 14. Det kan etter nemndas vurdering reises spørsmål om
fristen avbrytes ved bruk av deler av kupongen for standarderstatning. Der det utstedes
en ny kupong på rest "verdien" er nemnda av den oppfatning at det oppstår en ny
foreldelsesfrist på tre år. Etter nemndas vurdering må det samme gjelde ved bruk av
deler av kupongen selv om det ikke utstedes en ny kupong for restkravet.

Dersom flyselskapet tilbyr en gavekupong i tillegg til reisekupongen som dekker
standarderstatningen, er nemnda av den oppfatning at flyselskapet kan sette en kortere
tidsbegrensing på denne. En står i dette tilfellet ikke overfor en fordring passasjeren har
krav på, men en frivillig ytelse, "gave", fra flyselskapet, og det må kunne være anledning å
sette betingelser/begrensinger for en gave.

Uttalelsen var enstemmig.

Vedtak