Vedtak i Transportklagenemnda
- Kollektivreiser

Sammendrag

Krav om full refusjon av utgifter til drosje som følge av at bussen ikke
dukket opp. Tjenesteyter har tilbudt refusjon i henhold til reisegarantien.

Dato
09.11.2022

Saksnummer
2022-01541

Tjenesteytere
Nordland fylkeskommune

Klager har i det vesentlige anført

Klager skulle reise med buss den 4. august 2022 fra holdeplassen Elvemo E10, Tjeldsund,
kl. 07.17, med ankomst Storåkeren, Harstad, kl. 07.49. Klager anfører at turen var
markedsført i reiseplanleggeren reisnordland.no samt i appen Entur. Linjenummeret var
200 fra Narvik til Harstad.

Klager anfører at han ankom holdeplassen kl. 07.12 og kjøpte samtidig billett i appen
Billett Nordland. Reisen kostet 64 kroner. Klager anfører at kl. 07.47 var bussen fortsatt
ikke kommet, og han besluttet da å bestille drosje, siden han hadde avtaler å rekke, og
det var lenge til neste alternative avgang.

Klager anfører at drosjen ankom kl. 08.13, og bussen hadde da fortsatt ikke passert
holdeplassen. Klager konkluderte dermed med at turen var innstilt. Klager anfører at det
ikke forelå opplysninger om innstilling eller forsinkelse i trafikkmeldinger hos Boreal eller
Nordland fylkeskommune, ei heller oppdatering av sanntidsdata på reisnordland.no.

Klager anfører at tilbudet om 550 kroner i refusjon i henhold til reisegaranti ikke er
tilstrekkelig kompensasjon for merutgiftene han hadde. Klager anfører at dersom han
skulle tatt drosje for 550 kroner, ville han ha havnet langt fra destinasjonen og heller ikke
ha nådd frem til bybussnettet i Harstad.

Klager anfører at han ikke kan se at det foreligger formildende omstendigheter, og han
finner at selskapet har opptrådt uaktsomt og derfor er erstatningspliktig for beløpet i sin
helhet. Klager anfører videre at reisearrangøren har mulighet til å tilby refusjon utover
reisegarantien og at Ruter i Oslo og Viken for eksempel tilbyr inntil 750 kroner.

Det vises til klagers øvrige anførsler i fremlagt dokumentasjon.

Klager krever refusjon av 938 kroner for drosjeutgiftene.

Tjenesteyterne har i det vesentlige anført
Nordland fylkeskommune står fast ved avgjørelsen gjennom saksbehandlingen som er
gjort. Det vises til fremlagt kopi av saksbehandling og dialog med klager.

I svaret til klager oppgir Nordland fylkeskommune at de i henhold til reisegarantien
refunderer 550 kroner av utlegget til alternativ transport i dette tilfellet.

Nemnda bemerker

På bakgrunn av sakens opplysninger legger nemnda til grunn at klager skulle reise med
buss fra Elvemo til Storåkeren den 4. august 2022. Bussen skulle gå fra holdeplassen kl.
07.17 og ankomme destinasjonen kl. 07.49. Klager har opplyst om at bussen ikke hadde
dukket opp etter en halvtime, og han valgte derfor å bestille drosje.

I henhold til informasjon om reisegarantien på reisnordland.no refunderes utlegg
til drosje dersom alternativ transport ikke tilbys og bussen er mer enn 20 minutter
forsinket. Det fremgår videre at dersom reisen er på under én time, refunderes inntil 550
kroner. Klagers reise var i dette tilfellet på mindre enn én time, og klager har således ikke
rett på mer enn 550 kroner i refusjon i henhold til reisegarantien. Nemnda kan ikke se at
klager har rett på ytterligere refusjon på annet grunnlag.

Vedtak

Transportklagenemnda anbefaler at Nordland fylkeskommune refunderer 550 kroner
dersom dette ikke allerede er blitt gjort. For øvrig gis ikke klager medhold.