Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00109

Tjenesteytere
Norwegian

Klager har i det vesentlige anført

Klager reiste med Norwegians flyvning D85335 fra Bergen (BGO) til Alicante (ALC) 13.
desember 2017 kl. 20.00. En av passasjerene var voldelig under reisen, og det ble
bestemt at flyet skulle lande i Toulouse. Deretter viste det seg at rullebanen i Alicante
var stengt, og flyvningen fortsatte til Barcelona. Kapteinen lovet at passasjerene skulle
tilbringe natten på hotell. Passasjerene mottok imidlertid ikke forpleining, og måtte
tilbringe natten på flyplassen. 

Klager har fremsatt krav om standardkompensasjon i henhold til EU-forordning 261/2004
på 400 euro for forsinkelsen, samt erstatning for manglende forpleining i Barcelona.

Tjenesteyterne har i det vesentlige anført
Norwegians flyvning D85335 fra Bergen til Alicante 13. desember 2017 ble omdirigert
til Toulouse, da en av passasjerene om bord måtte fjernes fra flyet på grunn av uønsket
oppførsel. Flyet landet i Toulouse da dette var den nærmeste alternative flyplassen.
Dette kalles en "sikkerhetslanding". 

Norwegian setter sikkerhet som høyeste prioritet, og avgjørelsen ble truffet av hensyn til
passasjerenes og kabinpersonalets sikkerhet. Av rapporten fremgår det at besetningen
fikk kontroll over situasjonen og landingen i Toulouse foregikk uten videre dramatikk.
Flyet fortsatte etter cirka en times stopp i Toulouse. 

Alicante flyplass er stengt om natten, og flyet kunne derfor ikke forsette. Flyet fortsatte
dermed til Barcelona, og berørte passasjerer mottok forpleining i ventetiden. Det fantes
ingen andre alternativer for omruting av berørte passasjerer. Ny flyvning ble satt opp
neste morgen kl. 07.00. 

Klager hevder å ha fått beskjed om at det skulle ordnes overnatting ved ankomst til
Barcelona. En slik beskjed er ikke gitt skriftlig pr. tekstmelding. Norwegian beklager at
det ble gitt utydelig informasjon. Da flyet landet i Barcelona kl. 01.27, og flyet skulle gå kl.
07.00 neste morgen, ble det ansett som for kort til å kunne arrangere hotell til berørte
passasjerer. Passasjerene ville fått en til to timer på hotellrommet, og det ble derfor
ikke ansett som gunstig å arrangere hotellovernatting. Selskapet vil refundere klagers
eventuelle utgifter til mat i ventetiden. 

Norwegian anfører at den ovennevnte sikkerhetslandingen utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D85335 fra Bergen til Alicante 13. desember 2017 ble omdirigert til
Toulouse. Klager kom nesten ti timer forsinket frem til opprinnelig ankomststed.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen at flyet måtte foreta en sikkerhetslanding på grunn
av uakseptabel oppførsel fra en passasjer. Nemnda mener at det må anses som en
ekstraordinær omstendighet som ikke gir rett til standarderstatning. Nemnda kan heller
ikke se at forsinkelsen kunne vært unngått selv om alle rimelige tiltak var truffet. Det er
opplyst at flyet landet cirka kl. 01.30 om natten, og ny flyvning var satt opp kl. 07.00 neste
dag. Det ble derfor vurdert at det var for kort tid til å skaffe passasjerene hotellrom, da
de kun ville ha fått et par timer på hotellet. Nemnda er enig i denne vurderingen, og kan
ikke se at det her er grunnlag for å tilkjenne klager erstatning.

Vedtak

Transportklagenemnda - fly anbefaler ikke at klager gis medhold.