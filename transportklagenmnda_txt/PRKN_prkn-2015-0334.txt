Vedtak i Pakkereisenemnda

Sammendrag

Krav om prisavslag tilsvarende en ny reise da bestillingen
ikke var påført avbestillingsbeskyttelse som ønsket.

Dato
03.06.2016

Saksnummer
334/15P

Tjenesteyter
Reisebyrået Din Ferie/Ving Norge AS

Saken gjelder:

Krav om prisavslag tilsvarende en ny reise da bestillingen ikke var påført
avbestillingsbeskyttelse som ønsket.

Klager har i det vesentlige anført:

Klager bestilte en reise for 1 person med innkvartering i 1 dobbeltrom for bruk alene på Hotell
Constantin, Rhodos by, Rhodos i perioden 02.09.15 - 16.09.15.

Klager oppsøkte personlig reisebyrået ved bestilling. På forespørsel om reise og tillegg, svarte
klager at hun ønsket «full pakke», med andre ord alle tillegg. Men hun ønsket ikke mat på flyet.
Klager sjekket ikke bestillingsbekreftelsen da hun stolte på at selgeren hadde forstått hennes
ønske.

Da klager ønsket å avbestille reisen pga. sykdom, viste det seg at avbestillingsforsikring ikke
var påført reisen.

Klager ønsker å få refundert hele det innbetalte beløpet eller en ny reise.

Det vises for øvrig til klagers brev.

Din Ferie har i det vesentlige anført:

Ved gjennomgang av bestillingene spør selgerne hos Din Ferie alle kunder om de ønsker
forsikring, avbestillingsforsikring og ev. andre tillegg. De går også igjennom bestillingen med
kunden etter booking. Kunden får tilsendt dokumenter hjem og er pliktig til å sjekke at alt
stemmer. I dette tilfellet ble det ikke bestilt avbestillingsforsikring.

Ving foretar ingen refusjoner ved kansellering rett før avreise, men klager har likevel fått
refundert kr 2.095.

Det vises for øvrig til brev fra Din Ferie.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Kunden plikter selv å kontrollere de tilsendte dokumenter for å forvisse seg om at de er i
samsvar med bestillingen. Etter nemndas syn ville det være svært uvanlig hvis klageren ikke er
tilbudt avbestillingsforsikring, for dette er noe arrangøren er pliktig til å tilby i forbindelse med
bestillingen.

De aller fleste har i tillegg en egen reiseforsikring, som de enten har bestilt separat gjennom
sitt forsikringsselskap, eller som trer i kraft i forbindelse med at man betaler en reise med
kredittkort. Nemnda vil anbefale klageren å undersøke disse mulighetene når grunnen til
avbestillingen var sykdom som kan dokumenteres ved legeattest.

Vedtak:

Pakkereisenemnda kan ikke anbefale at det blir gitt erstatning i dette tilfellet.

Vedtaket er enstemmig.