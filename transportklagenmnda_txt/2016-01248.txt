Vedtak i Pakkereisenemnda

Sammendrag

Krav om prisavslag grunnet brann på Madeira.

Dato
21.04.2017

Saksnummer
2016-01248

Tjenesteytere
Solia AS

Klager har i det vesentlige anført

Klager bestilte en reise for 2 personer med innkvartering i et dobbeltrom med delvis
havutsikt og balkong på Pestana Casino Park i perioden 09.08.2016 - 16.08.20916.
Totalpris kr. 14.780. 

Klager fikk ingen informasjon før avreise om at det var brann på Madeira. Grunnet
hjerteproblemer var det spesielt viktig at klager skulle ha fått denne informasjonen slik at
de hatt en mulighet til å avbestille reisen. 

Brannen ble slukket i gamlebyen, men det brant fortsatt i nærheten og det var mye
røykutvikling både ute og inne. Dessuten ble alt dekket av asken som falt ned i løpet av
nesten hele oppholdet.

Klager ønsker tilbakebetaling av hele eller deler av utgiftene da ferien ble ødelagt.
Mesteparten av tiden måtte de tilbringe inne på rommet da det var utrygt og
helskeskadelig å gå ut. 

Det vises for øvrig til korrespondanse fra klager.

Tjenesteyterne har i det vesentlige anført
Skogbranner skjer årlig på Madeira og det var ikke noe «unaturlig» i forhold til dette da
brannen startet. Dette var helt utenfor Solia sin kontroll.

Brannen spredde seg nærmere Funchal enn tidligere, men det var aldri noen fare for
Solias gjester på Pestana Casino Park. Andre gjester som bodde på hotell inne i Funchal
sentrum ble flyttet ut til Pestana Casino Park og var fornøyde der.

I løpet av de dagene som skogbrannen herjet ble utflukter innstilt, men ellers forgikk det
meste på øya som normalt. Solia hadde både ankommende og hjemreisende gjester på
Madeira. De har kun mottatt denne ene klagen etter skogbrannen. 

Det vises for øvrig til korrespondanse fra Solia.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Etter de opplysninger som foreligger for nemnda startet brannen på Madeira natten
mellom 8. september og 9. september.  Klageren ankom den 9. september. Det fremstår
da etter nemndas syn som umulig å avverge nye ankomster på den datoen klageren
ankom.  Det er opplyst, og nemnda legger til grunn, at skogbranner ikke er uvanlig på
Madeira i den varme årstiden. Brannen ble noe mer omfattende enn først antatt, men
den nådde ikke et nivå hvor det ble ansett som utilrådelig at nye turister kom til øya. Det
er opplyst at turister både reiste og ankom hele den påfølgende uken.

Nemnda kan ikke se at slike naturhendelser som en brann kan gi krav på prisavslag
elle erstatning.  Hvis en av de reisende har en medisinsk tilstand som gjorde at han var
spesielt sensibel for røyklukt og derfor ikke kunne nyttiggjøre seg ferien, er det et forhold
som eventuelt må tas opp med vedkommendes forsikringsselskap.

Vedtak

Pakkereisenemnda kan ikke anbefale at det blir gitt prisavslag/erstatning i dette tilfellet.