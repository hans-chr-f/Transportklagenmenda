Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
09.07.2015

Saksnummer
631/14F

Tjenesteyter
Thai Airways

Krav om erstatning grunnet forsinkelse.

Klager har i det vesentlige anført:

Klager skulle reise fra Ho Chi Minh til Oslo via Bangkok den 6. mai 2014. TG557 fra Ho Chi
Minh til Bangkok med avgang kl. 20:50 ble forsinket til 7. mai kl. 09:39. Klager mistet sin
videreforbindelse kl. 00:55 den 7. mai, og ble booket om til kl. 23:45 samme dato via Frankfurt.

Klager ankom bestemmelsesstedet 29 timer senere enn planlagt. Hun stiller seg kritisk til den
dårlige kundeservicen Thai Airways viste da forsinkelsen var et faktum. Hun ble ikke informert
om sine rettigheter, selv ikke når hun ba om dette.

Klager krever refusjon av flybilletten mellom Ho Chi Minh - Oslo, samt erstatning for 2 dagers
tapt arbeidsfortjeneste for to personer. Videre krever klager refusjon av utgifter til nødvendige
artikler og mat i ventetiden, kroner 2 681.

Det vises for øvrig til klagers brev.

Thai Airways har i det vesentlige anført:

TG557 ble forsinket som følge av uforutsett teknisk feil, det vises til fremlagt dokumentasjon.
Klager ble tilbudt care i ventetiden i henhold til gjeldende regler. EU-forordning 261/2004
gjelder ikke for reiser fra Asia til Norge for flyselskap som er hjemhørende utenfor EU.

Thai Airways beklager dersom klager ikke fant informasjon eller service tilfredsstillende.
Flyselskapet mener likevel de har oppfylt sin plikt i juridisk og teknisk forstand.

I henhold til Thai Airways regler og vilkår står det at flyselskapet ved uregelmessigheter plikter
å omrute, eventuelt refundere ubenyttet billett, dersom passasjeren ikke godtar omrutingen.

Thai Airways ønsker av godvilje å gi klager USD 200 per person. Videre vil flyselskapet vurdere
å refundere klagers utgifter i ventetiden mot originale kvitteringer, men kan ikke imøtekomme
hennes krav utover dette.

Det vises for øvrig til Thai Airways brev.

Nemnda bemerker:

Nemnda legger på bakgrunn av de foreliggende opplysninger til grunn at klagerne ankom
Oslo om lag 29 timer forsinket. Som følge av forsinkelsen ble klagerne påført utgifter til
toalettartikler mv. De ble også påført to dagers tapt arbeidsfortjeneste.

EU-forordning 261/2004 om passasjerenes rettigheter ved overbooking, kanseleringer og
lengre forsinkelser kommer ikke til anvendelse på denne forsinkelsen da forordningen ikke
gjelder for reiser til EU/EØS-området med et flyselskap som ikke er hjemmehørende i EU/EUS-
området.

Montrealkonvensjonen, en internasjonal konvensjon som regulerer flypassasjerers rettigheter,
får heller ikke anvendelse da verken Vietnam eller Thailand har undertegnet denne.

Det er omtvistet internasjonalt i hvilken utstrekning forsinkelse som skyldes teknisk feil
gir grunnlag for erstatning. Flyselskapet må etter nemndas vurdering i utgangspunktet
bære ansvaret ved teknisk svikt. Det er flyselskapet som har størst mulighet til å påvirke
og forhindre at teknisk svikt oppstår. Også preventive hensyn taler for at flyselskapet som
hovedregel må bære ansvaret ved teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

Forsinkelsen skyldtes i dette tilfellet feil på motorkontrolleren på flyet som skulle fly klagerne
fra Ho Chi Minh til Bangkok.

Saken er forelagt Luftfartstilsynet som ikke har noe å bemerke til Thai Airways beskrivelse av
den tekniske feilen.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til erstatning.

Mindretallet har kommet til at Thai Airways ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til erstatning.

Klagerne ble omrutet til Oslo. Flygningen ble således gjennomført, og en samlet nemnd
er av den oppfatning at klagerne har ikke rett til refusjon av billettutgiftene.

Thai Airways har tilbudt klagerne en kompensasjon på 100 dollar per person. Nemnda
anbefaler at kompensasjonen utbetales.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning og refusjon av billettprisen. Nemnda anbefaler at Thai Airways utbetaler den
tilbudte kompensasjon på 100 dollar per person.