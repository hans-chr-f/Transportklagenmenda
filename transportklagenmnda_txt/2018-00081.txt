Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00081

Tjenesteytere
Corendon

Klager har i det vesentlige anført

Klager med reisefølge (tilsammen tre personer) skulle reise fra Oslo til Antalya den 2. juli
2017 kl 12.15 med ankomst kl 17.25 med flight CAI772.

Avgangen ble fire timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Flyselskapet Corendon har ikke avgitt uttalelse til nemnda. Til klager har selskapet i det
vesentlige anført:

CAI772 ble forsinket med 2 timer og 59 minutter grunnet sent innkommet fly.
Flymaskinen tok av fra Gardermoen kl 15.20 istedet for kl 12.15, og landet kl 20.24
istedet for kl 17.25.

Hendelsen er ikke kompensasjonsberettiget i henhold til EU-forordning 261/2004, da
forsinkelsen var på under tre timer.

Corendon kan ikke imøtekomme klagers krav.

Nemnda bemerker

Flyselskapet Corendon har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen tre personer) kom
fire timer forsinket frem til sitt endelige bestemmelsessted Antalya. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Corendon har som nevnt ikke avgitt uttalelse til nemnda. Til klager har flyselskapet
uttalt at forsinkelsen var under tre timer og at selskapet av den grunn derfor ikke er
erstatningspliktig. Uttalelsen er ikke dokumentert. Flyselskapet har følgelig ikke godtgjort
at forsinkelsen skyldtes en ekstraordinær omstendighet som ikke kunne vært unngått.
Klager har da rett til standarderstatning på 400 euro per person.

Vedtak

Transportklagenemnda - fly anbefaler at Corendon betaler standarderstatning til klager
med 400 euro per person.