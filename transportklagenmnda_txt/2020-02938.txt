Vedtak i Transportklagenemnda - Fly

Sammendrag

Krav om tilbakebetaling av billetter.

Dato
15.06.2021

Saksnummer
2020-02938

Tjenesteytere
SAS

Klager har i det vesentlige anført

Klager skulle reise med SK149 fra Oslo til København og videre med SK943 til Chicago,
men flyvningen ble kansellert pga. covid-19. 
Klager har fremsatt krav om refusjon av billettene, men ikke mottatt noen respons fra
SAS. 

Klager krever at flyselskapet refunderer billettkostnaden pålydende 10 823 kroner.

Tjenesteyterne har i det vesentlige anført
Klager har fremmet krav mot SAS der det kreves tilbakebetalt billetter for den reise som
skulle ha funnet sted 21. mai 2020. 

I og med at klager hadde kjøpt en billett som er refunderbar mot gebyr, bestrider SAS
kravet med henvisning til selskapets generelle befordringsvilkår og billettregler art. 4.1.2
og 4.1.4 (a), som klager aksepterte ved billettkjøp. 

Med henvisning til de nevnte artikler plikter SAS å tilbakebetale refunderbare
tilleggsavgifter (myndighetspålagte) når passasjeren kansellerer en flybillett som ikke
er refunderbar. I tilfelle hvor en passasjer er forhindret fra å fly som følge av force
majeure-situasjon gir SAS passasjeren en særlig rett hvoretter - ved passasjerens
rettidig reklamasjon - SAS etter eget skjønn refunderer billettprisen (med unntak av
refunderbare tilleggsavgifter) eller tilbyr en verdikupong (voucher) med tilsvarende verdi. 

Uansett vilkårene i selskapets befordringsvilkår har SAS i perioden fra 13. mars 2020 gitt
passasjerer ytterligere særlige rettigheter ved å betrakte alle kanselleringer som om de
gjort som følge av force majeure, og ved ikke å ettergå om passasjeren har oppfylt sin
reklamasjonsplikt eller ikke. 

SAS henviser for øvrig til EU-kommisjonens veileder "Commission Notice Interpretative
Guidelines on EU passenger rights regulations in the context of the developing situation
with Covid-19" som bekrefter ovenstående synspunkt, se punkt 2.2:

"The EU´s passenger rights regulations do not adress situations where passengers
cannot travel or want to cancel a trip on their own initiative. Whether or not a passenger
is reimbursed in such cases depends on the type of ticket (reimbursable, possibility to
rebook) as specified in the carriers´s terms & conditions."

De nevnte regler og vilkår gjelder uavhengig av om SAS kansellerer en flyvning i ettertid.
Uten å gå i detalj så vil SAS fremheve det åpenbare at det i tilfeller hvor passasjeren har
kansellert sin billett ikke lenger foreligger en avtale eller gyldig billett som passasjeren
kan påberope seg mot SAS, herunder ikke om SAS kansellerer en flyvning i ettertid av
passasjerens kansellering. 

På eget initiativ valgte klager den 1. juni 2020 å avbestille sin reise. På dette tidspunktet
var flyet med rutenummer SK1469, SK943 den 19. juli og SK944 den 10. august og
SK1460 den 11. august ennå ikke innstilt. Det bemerkes kort at de tre første flyvningene
i klagers booking gikk som planlagt. Klager er dermed berettiget til refusjon av billetten
fratrukket avbestillingsgebyret som er på EUR 300 per person tur / retur-reise. SAS
refunderer dermed kroner 7470 x 2, totalt kroner 14 940. Dette ble gjort den 5.
november 2020. Ut over dette vil SAS ikke imøtekomme klagers krav.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon eller omruting. En forutsetning
for at forordningen skal gjelde er at passasjeren har en bekreftet reservasjon på den
aktuelle flyvningen jf. artikkel 3 nr. 2 bokstav a jf. nr. 1

I dette tilfellet har SAS dokumentert at klager kansellerte sin reise den 14. juni 2020.
SAS har opplyst at de tre første flyvningene i klagers booking gikk som planlagt, men
at SK1460 fra København til Oslo ble kansellert 15. juli. På tidspunktet for når SAS
kansellerte flyvningen, hadde ikke klager lenger en bekreftet reservasjon på den aktuelle
flyvningen og forordningen kommer ikke til anvendelse. 

Nemnda har forståelse for at klager finner det urettferdig å ikke motta full refusjon for
en reise ikke lot seg gjennomføre på grunn av covid-19. Men heller ikke flyselskapet har
ansvar eller kontroll over det som har inntruffet. I Kommisjonens veiledning pkt. 2.2 om
Covid 19 fremgår at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. Dette gjelder selv om passasjeren hadde god grunn til å avlyse reisen
og selv om flyselskapet senere kansellerer flyvningen. 

I henhold til billettvilkårene har klager krav på refusjon av billettene fratrukket
avbestillingsgebyret. I tillegg har klager krav på refusjon av refunderbare skatter og
avgifter. 

SAS har opplyst at de har refundert billettprisen fratrukket 300 euro, altså 7 470 kroner x
2, men dette er ikke dokumentert. 

Nemnda anbefaler at SAS, dersom dette ikke er gjort, refunderer billettprisen fratrukket
avbestillingsgebyr, samt refunderbare skatter og avgifter til klager.

Vedtak

Transportklagenemnda anbefaler at SAS, dersom dette ikke er gjort, refunderer
billettprisen fratrukket avbestillingsgebyr, samt refunderbare skatter og avgifter til klager.