Vedtak i Transportklagenemnda - Fly

Sammendrag

Krav om erstatning grunnet ødelagt koffert. 

Dato
31.10.2016

Saksnummer
2016-00094

Tjenesteytere
Icelandair

Klager har i det vesentlige anført

Klagers koffert ble ødelagt under reisen fra Reykjavik til Trondheim den 17. juni 2015
med FI326. Klager viser til skaderapport.

Kofferten kunne ikke repareres og klager kjøpte ny, helt lik koffert. Den kostet
NOK 1 799. Klager viser til bekreftelse fra Citybag samt kvittering for kjøp av ny koffert.

Klager har ikke kvittering for den gamle kofferten. Bilder av ny og gammel koffert er
sendt Icelandair.

Klager krever erstattet NOK 1 799.

Tjenesteyterne har i det vesentlige anført
Icelandair har ikke avgitt uttalelse til nemnda. Til klager har Icelandair i det vesentlige
anført:

Icelandair betaler selvfølgelig erstatning for kofferten. Hvis klager ikke har kvittering fra
den var kjøpt, ber Icelandair opplyst innkjøpsår/pris og størrelse, bilder mv.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Icelandair ved nemndas epost av 9. januar 2016 med frist til 5. april
2015 for eventuelle bemerkninger. I eposten opplyses det bl.a. at nemnda vil legge
passasjerens opplysninger til grunn dersom disse ikke imøtegås av flyselskapet. Det blir
også opplyst at saken vil bli forelagt nemnda selv om flyselskapet ikke avgir uttalelse.     

Icelandair har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger til grunn at klagers koffert ble ødelagt under reisen fra Reykjavik til
Trondheim. Icelandair har erkjent ansvar for dette.

Nemnda legger til grunn at klager har sendt inn bilder av ny og ødelagt koffert. Han har
videre opplyst at koffertene er helt like, og at den ødelagte koffert ikke var gammel eller
slitt. Klager har videre fremlagt uttalelse og kvittering fra citybag. Nemnda finner det
mest sannsynlig at klager har hatt et tap på NOK 1 799.

Nemnda anbefaler at Icelandair utbetaler en erstatning på NOK 1 799.

Vedtak

Transportklagenemnda-fly anbefaler at Icelandair utbetaler en erstatning på 
NOK 1 799.