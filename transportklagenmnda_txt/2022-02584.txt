Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.05.2023

Saksnummer
2022-02584

Tjenesteytere
Widerøe
SAS

Klager har i det vesentlige anført

Klager med reisefølge (totalt tre personer; to voksne og ett spedbarn) skulle reise med
SAS og Widerøe fra Kristiansand til Vardø via Oslo og Kirkenes den 15. juli 2022 (SK208,
SK4472 og WF973). Planlagt retur var 1. august.   Reisen ble kansellert grunnet streiken
i SAS. Omrutingen klager fikk tilbud om var ikke mulig å gjennomføre med et spedbarn.
Familien fikk med dette ikke kommet seg på ferie.

Kraver krever kompensasjon for kansellert reise. Billettprisen er allerede refundert.

Klager har fått avslag fra Widerøe med den begrunnelse at det var SAS som var
opererende flyselskap på SK208 Kristiansand-Oslo som ble kansellert.  Klager godtar
ikke dette. Billetten ble kjøpt av Widerøe, og det var Widerøe som sendte beskjed om
at reisen var kansellert. Ettersom SAS ikke flyr til Vardø har de etter klagers oppfatning
ingenting med klagers reise å gjøre. Klager mener det er en sak mellom Widerøe og SAS,
og at han som forbruker kan velge å forholde se til den han kjøpte reisen av. Klager viser
til lov for forbrukere.

Tjenesteyterne har i det vesentlige anført
Widerøe har anført følgende:

Klager med reisefølge hadde en reise bestilt gjennom Widerøe den 15/07-22:

SK208 KRS – OSL 07:00 – 07:45
SK4472 OSL-KKN 08:55 – 11:00
WF973 KKN-VAW 13:25-13:50

SAS sitt fly SK208 KRS-OSL ble kansellert slik at de ikke rakk de neste flyene. Passasjerene
ble tilbudt ny reise etter samtale med support, men valgte å kansellere reisen og få
refundert billettene. Passasjeren har søkt til Widerøe om kompensasjon i henhold til EU-
regulativ 261/2004 på grunn av det kansellerte flyet SK208. Der har Widerøe svart tilbake
at passasjeren må rette kravet om kompensasjon mot SAS som opererende selskap da
det var deres fly som var kansellert.

Viser til Guidelines til EU 261/2004: 

2.2.3. Application to operating air carriers In accordance with Article 3(5), the operating
air carrier is always responsible for the obligations under the Regulation and not, for
example, another air carrier which may have sold the ticket. The notion of operating air
carrier is presented in recital 7.

SAS har ikke gitt tilsvar til Transportklagenemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Widerøe har levert tilsvar, men SAS har tross oppfordring ikke fremmet tilsvar i saken.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Nemnda finner det godtgjort at det var SAS sin flyvning fra Kristiansand til Oslo den 15.
juli 2022 som ble innstilt/kansellert.  

Nemnda bemerker innledningsvis at forbrukerkjøpsloven ikke kommer til anvendelse på
salg og kjøp av flyreiser, jf. forbrukerkjøpsloven §§ 1 og 2. Det er det «transporterende
luftfartsselskap» som er ansvarlig etter EU-forordning 261/2004. I henhold til artikkel 2
bokstav b, er et «transporterende luftfartsselskap» et «lufttransportforetak som utfører
eller har til hensikt å utføre en flygning i henhold til en avtale med en passasjer eller på
vegne av en annen person, juridisk eller fysisk, som har avtale med denne passasjeren.
Nemnda mener basert på dette at det er SAS som er ansvarlig for å utbetale eventuell
erstatning etter forordningen grunnet kanselleringen av SK208.

SAS har ikke fremmet tilsvar, og har således ikke godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Nemnda mener at det er sannsynlig at kanselleringen skyldtes pilotstreiken
i SAS 2022. Nemnda har i tidligere praksis konkludert med at dette ikke er å anse som
en ekstraordinær omstendighet som fritar for ansvar til å utbetale standarderstatning.

Basert på totalavstanden mellom Kristiansand og Vardø har klager med reisefølge rett
på 400 EUR per person for kanselleringen, jf. EU-forordning 261/2004 artikkel 7 punkt
1. bokstav b. Reisefølget bestod av to voksne og ett spedbarn. Forordningen gjelder
alle passasjerer som har en betalt billett eller annet bevis som viser at reservasjonen er
akseptert og registrert av flyselskapet. Unntatt er passasjerer som reiser gratis, jf. EU-
forordning 261/2004 artikkel 3 punkt 3.  I dette tilfellet er det etter det nemnda kan se
ikke betalt noe for spedbarnets billett. Da gjelder unntaket, og spedbarnet i denne saken
har ikke krav på standarderstatning etter forordningen.

Nemnda anbefaler basert på ovenstående at SAS utbetaler totalt 800 EUR til klager. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 800 EUR til klager.