Vedtak i Transportklagenemnda - Fly

Sammendrag

Krav om refusjon av gebyr for bagasje som overstiger vektbegrensningene.

Dato
25.09.2019

Saksnummer
2018-04692

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY7031 fra Oslo lufthavn (OSL) til Fort Lauderdale
(FLL) 26. oktober 2018. Klager hadde bestilt 40 kilo bagasje. Da han pakket, viste det seg
imidlertid at han bare hadde med 25 kilo, og han puttet derfor all bagasjen i en koffert.
Ved innsjekking på Oslo lufthavn ble klager bedt om å betale overvekt, da vekten på 25
kilo ikke var fordelt på to kolli. Klager har anført at han allerede hadde betalt for 40 kilo
bagasje, og har fremsatt krav om refusjon av avgiften for overvekt til kroner 360.

Tjenesteyterne har i det vesentlige anført
Klager har fremsatt refusjon av beløp som han har anført at stammer fra dobbel betaling
av overvekt. Han hadde bestilt en billett hvor det var tillatt med to kolli innsjekket
bagasje. Det er ikke forhåndsbetalt for overvekt på denne avgangen. I henhold til
Norwegians vilkår kreves det et gebyr for overvekt dersom et kolli overstiger 20 kilo. 

Ved innsjekking ble klager pålagt å betale gebyr da bagasjen hans oversteg 20 kilo.
Det var ikke tidligere betalt for overvekt, og klager ble derfor ilagt å betale for dette på
flyplassen. Norwegian har på ovennevnte grunnlag avvist klagers krav.

Nemnda bemerker

Klager har fremsatt krav om refusjon av ilagt gebyr for bagasje som oversteg
vektbegrensningene på 20 kilo pr. kolli. 

Det er ikke bestridt at klager hadde betalt for to kolli bagasje på totalt 40 kilo for reise
med DY7031 denne dagen. Klager har selv opplyst at han pakket ett kolli på 25 kilo. 

Nemnda viser til at det fremgår av billetten at det gjelder en vektbegrensning for
innsjekket bagasje på 20 kilo pr. kolli. Videre fremgår det av Norwegians vilkår, som
klager godtok på bestillingstidspunktet, at passasjerer som leverer bagasje som er tyngre
enn begrensningene kan ilegges gebyr. 

Nemnda er derfor av den oppfatning at klager ikke har krav på refusjon.

Vedtak

Transportklagenemnda - fly anbefaler ikke at klager gis medhold.