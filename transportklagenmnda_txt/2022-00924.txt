Vedtak i Transportklagenemnda
- Kollektivreiser

Sammendrag

Krav om kompensasjon i henhold til reisegaranti. Bussavgangen gikk ikke. Teknisk feil.

Dato
17.08.2022

Saksnummer
2022-00924

Tjenesteytere
Tide Buss AS

Klager har i det vesentlige anført

Klager hadde bestilt billett for å reise med flybussen fra Bardufoss lufthavn til Silsand
(driftet av Tide Buss AS), med avgang kl. 23.45 den 1. mai 2022. Bussen dukket
imidlertid ikke opp. Klager anfører at det var andre passasjerer der som også ventet
på bussen. Klager anfører at han ventet i 45 minutter og forsøkte å ringe til Flybussens
telefonnummer, uten å få svar. Klager anfører at han ikke ble varslet på forhånd og heller
ikke fikk noen informasjon om alternativ transport.

Klager anfører at han vurderte å bestille drosje, men da dette kunne koste 3500 kroner,
ringte han i stedet sønnen, som kom og hentet ham. Klager anfører at det tok to timer
for ham å komme seg hjem. Klager anfører at han ved kontakt med selskapet på telefon
fikk beskjed om at de kun ville dekke 171,50 kroner og ikke mer siden han ikke benyttet
seg av alternativ transport. Klager anfører at den eneste alternative transporten var
drosje, og han kunne ikke betale 3500 kroner for det. Klager anfører at det var andre
passasjerer der som heller ikke tok drosje, og han anfører at de tok med seg en annen
passasjer i bilen siden det ikke var noe annet alternativ.

Klager anfører at han synes det er svært dårlig og uprofesjonelt å ikke gi beskjed
om avviket på forhånd. Klager viser til informasjon om reisegarantien på Flybussens
hjemmesider og krever 1100 kroner i kompensasjon og refusjon av billetten pålydende
229 kroner.

Tjenesteyterne har i det vesentlige anført
Selskapet har forståelse for at klager opplever dette som en lei situasjon. Selskapet har
hatt en intern gjennomgang og oppdaget en teknisk feil på nettsiden 1. mai, og selskapet
har satt i verk tiltak for å sikre at slike feil ikke skal forekomme igjen.

Reisevilkårene §14 beskriver hvordan man forholder seg i slike uheldige tilfeller:
«Transportøren skal så vidt mulig informere passasjer om innstillinger[...]». På dette
tidspunktet var det ingen på jobb som kunne avdekke oppstått feil og sikre at varsel
ble sendt til klager. Vedrørende dekning, har klager krav på dekning av det tap
vedkommende blir påført. Det er kun det direkte tapet som dekkes. Klager er tilbudt
dekning etter statens satser (171,50 kroner), eller dekning av billetten (229 kroner), men
han ønsket ikke å akseptere dette og ønsket heller å ta saken videre.

Selskapets tilbud om refusjon som beskrevet i korrespondansen står dersom klager
ønsker å benytte seg av dette til saken er avsluttet i dette forum.

Reisegarantien som klager viser til, dekker dokumenterte utgifter inntil satsene som vist
nedenfor:
«Om alternativ transport ikke kan tilbys, vil vi refundere dine dokumenterte utlegg til
drosje eller egen bil, eller annen alternativ transport dersom du blir mer enn:
- 20 minutter forsinket på reiser under 1 time med inntil 550 kroner
- 40 minutter forsinket på reiser mellom 1 og 3 timer med inntil 825 kroner
- 60 minutter forsinket på reiser over 3 timer med inntil 1100 kroner»
Man viser her til makssatser av dokumenterte utlegg. Som klagers skjermbilde av
reisevilkårene viser, fremkommer følgende:
«Om alternativ transport ikke kan tilbys, vil vi refundere dine dokumenterte utlegg til
drosje eller egen bil, eller annen alternativ transport»

Klager har dokumentert at klager ble hentet og kjørt hjem i bil. Statens satser for
nevnte kjørelengde er 171,50 kroner. Ettersom denne satsen var lavere enn billettens
kostnad (229 kroner), fikk klager tilbud om å få satsen for billetten dekket. Man får etter
reisegarantien ikke dekket både billettutgifter og utgifter til alternativ transport: «Du
har ikke krav på refusjon av billettutgifter dersom du får refundert utgifter til alternativ
transport.».

Nemnda bemerker

Klager har fremsatt krav om kompensasjon som følge av at bussen han skulle ta fra
Bardufoss lufthavn til Silsand den 1. mai 2022 ikke dukket opp. Klager måtte ordne med
alternativ transport selv for å komme seg dit han skulle.

I henhold til Flybussens reisegaranti har passasjeren rett på refusjon av dokumenterte
utlegg til alternativ transport dersom man blir mer enn 20 minutter forsinket. Basert
på Tide Buss' tilsvar i saken er nemnda av den forståelse at det i dette tilfellet var snakk
om en teknisk feil som lå innenfor selskapets kontroll, slik at reisegarantien gjelder.
Klager har forklart at sønnen hentet ham og at de således brukte privat bil som alternativ
transport. Det er statens sats for kjøregodtgjørelse som skal legges til grunn, jf. den
nasjonale reisegarantiordningen. Nemnda legger oppgitte opplysninger for kjørelengden
til grunn og at beløpet dermed blir 171,50 kroner.

Tide Buss AS har imidlertid oppgitt at de har tilbudt klager refusjon av billetten i stedet,
siden dette beløpet er noe høyere enn kjøregodtgjørelsen. Nemnda anbefaler på
bakgrunn av dette at selskapet refunderer 229 kroner til klager som tilbudt.

Vedtak

Transportklagenemnda anbefaler at Tide Buss AS refunderer 229 kroner til klager som
tilbudt. For øvrig gis ikke klager medhold.

Saken er behandlet med én forbrukerrepresentant i medhold av
transportklagenemndforskriften § 5-5 femte ledd.