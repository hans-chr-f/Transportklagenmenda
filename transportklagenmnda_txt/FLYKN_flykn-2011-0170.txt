Vedtak i Transportklagenemnda - Fly

Sammendrag

Krav om refusjon av billett grunnet sykdom.

Dato
01.11.2011

Saksnummer
170/11F

Tjenesteyter
Travelstart

Krav om refusjon av billett grunnet sykdom.

Klager har i det vesentlige anført:

Klager skulle reise fra Oslo til Abuja den 13. desember 2010 kl. 17.05.

Grunnet smerter valgte han å kansellere reisen. Han ringte Travelstart avreisedagen kl. 13:00
men ingen tok telefonen.

Klager oppsøkte lege, fikk legeerklæring, og sendte denne til reisebyrået for å få refundert
billetten.

Klager krever full refusjon av billetten.

Travelstart har i det vesentlige anført:

Travelstart har telefon mellom kl. 10-12 og mellom kl. 13:30-15:30. Fra kl. 12-13:30 har de
lunsjpause. Denne informasjonen blir lest opp på telefonsvareren.

I avbestillingsreglene til Travelstart står det følgende:

«Billetten må avbestilles senest to timer før avreise for at avbestillingsforsikringen skal
gjelde.» Dette ble ikke gjort.

I tillegg viser legeerklæringen at klager er en frisk mann som selv velger å ikke reise grunnet
nakke- og hodesmerte.

Da billetten ikke er avbestilt innen frist, og legeerklæringen ikke inneholder nødvendig
informasjon, kan Travelstart dessverre ikke imøtekomme klagers krav.

Nemnda bemerker:

Klager hadde tegnet avbestillingsforsikring. Det fremkommer av klagers billett at
avbestillingsforsikringen gjelder ved akutt sykdom og hvor legen vil fraråde å reise. Det
fremkommer videre at Travelstarts regler om avbestillingsforsikring at billetten må avbestilles
senest to timer før avreise for at avbestillingsforsikringen skal gjelde.

Nemnda legger på bakgrunn av de foreliggende opplysninger til grunn at klager ikke avbestilte
reisen innen ovennevnte frist. Nemnda er videre av den oppfatning at den fremlagte
legeerklæring ikke godtgjør at vilkårene for å benytte avbestillingsforsikringen er til stede.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Gøril Volden Berg, Widerøe's Flyveselskap AS

Olav Grøttland, SAS