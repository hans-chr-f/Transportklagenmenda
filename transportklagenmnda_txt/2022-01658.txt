Vedtak i Transportklagenemnda - Fly

Sammendrag

Krav om refusjon av ekstrautgifter som følge av nektet ombordstigning.

Dato
19.01.2023

Saksnummer
2022-01658

Tjenesteytere
Flyr

Klager har i det vesentlige anført

Fire personer skulle reise den 7. august 2022 fra Oslo til Tromsø med FS 414. De skulle ha
med seg en hund i kabinen, og dette var forhåndsbetalt.

Alle var ved innsjekk 1 time før oppsatt avgangstid. Klager hadde på forhånd sjekket inn
tre av de reisende via Flyr sin app to timer før avgang, og skulle selv sjekke inn sammen
med sin hund. Klager får beskjed om at baggen til hunden var for liten. Dette overrasket
klager som flere ganger hadde benyttet samme bag med både SAS og Norwegian uten
problem, da målene oppfylte de krav som var oppgitt. Klager spurte om de kunne sjekke
inn bagasjen til de tre som ikke reiste med hund, men det ble avslått. De fikk beskjed om
å sette fra seg sin bagasje og skaffe en større bag til hunden. 

Klager kjøpte ny bag hos SAS, og kom tilbake da det var 45 minutter til avgang. Klager
stilte seg i kø, mens resten av reisefølget ventet ved siden av. Da det var klagers tur til å
sjekke inn var det 35 minutter til oppsatt avgang. Flyet var forsinket i 25 minutter, men
klager ble nektet å sjekke inn da han kom for sent. Klager spurte om hva han skulle gjøre,
og fikk da beskjed om å kontakte Flyr. Da klager brukte mobilen ble det oppfattet som
om at han filmet personalet, hvilket han ikke gjorde. Det ble tilkalt en sikkerhetsvakt,
da personalet mente klager hadde vært verbalt ufin og høylytt, noe klager stiller seg
uforstående til. Hele hans reisefølge opplevde situasjonen som svært ubehagelig.

Klager kjøpte nye billetter med SAS for reise dagen etter, og bodde en natt på
hotell. Klager har fått refundert billetter med Flyr, kr. 4366, men krever å få dekket
mellomlegget mellom SAS og Flyr billetter, kr. 7214, i tillegg til utgifter til hotell, kr. 3043.
Klagers totale krav er kr.10257.

Tjenesteyterne har i det vesentlige anført

Flyr mottok klagen umiddelbart etter hendelsen, og ba om en redegjørelse fra
flyplasspersonalet. Flyr bruker Menzies Aviation som samarbeidspartner til innsjekking
og andre lufthavntjenester. 

Hendelsesforløpet beskrevet fra vår samarbeidspartner skiller seg ganske kraftig fra
klagers beskrivelse, og vi har lagt denne til grunn for avslaget på klagen. Den forteller at
gjesten kom veldig sent til innsjekk, og at buret var for lite for dyret, og at klager måtte
presse dyret ned for å få plass. Klager ble således sendt for å anskaffe nytt bur. Vaktleder
med mer erfaring og kunnskap ble også tilkalt for å undersøke saken, og beslutningen
sto på at buret var for lite. Det er tydelig beskrevet på hvilken måte buret var for lite.
Klager har i korrespondanse med Flyr til dels anerkjent at buret ikke var det største
problemet, men at reisefølget ikke fikk sjekket inn når problemet med buret var løst.
Våre flyplassrepresentanter forteller videre at reisefølget fikk beskjed om å komme til
innsjekking for å levere sin bagasje, da man av sikkerhetsgrunner må sjekke inn sin egen
bagasje. Dette er det to ulike oppfatninger om. Her virker det som om tiden har gått fort,
og da klager og familien kom tilbake var innsjekkingen stengt. Situasjonen rundt dette
ser ut til å ha eskalert, og vektere ble tilkalt.

Flyr stenger sin innsjekking for innenlands flygninger 30 minutter før avgangstid. Vi
anbefaler alltid våre gjester å komme 2 timer før avgangstid for å være sikker på å rekke
flygningen sin. Klager har mottatt reglene for reise med dyr i vår nettprat i forkant av
reisen. Det følger av disse reglene at passasjeren må være ferdig innsjekket minst 1 time
før avreise. Klager forteller at han kom 1 time før avgangstid, og har dermed møtt for
sent.

De andre reisende kunne like enkelt som de sjekket inn i app ta ut bagasjetagger
på automat og sende bagasjen på selvbetjent bagasjeavlevering. I tillegg sier våre
flyplassrepresentanter at de har fått tilbud om å sjekke inn på betjent skranke, men da
måtte de møte opp der. Flyr stiller seg derfor uforstående til problemstillingen knyttet til
at vi har nektet de som ikke har vært involvert i dyreburproblematikken å levere bagasje. 

Klager referer også til at flyet var noen minutter forsinket. Innsjekkingstiden endrer seg
ikke av den grunn, og det er forankret i befordringsvedtektene våre. Det ble ikke sendt ut
informasjon om endret innsjekkingstid (Se bilag 4).

Nemnda bemerker

Nemnda bemerker at det er dokumentert at klager i forkant av reisen fikk tilsendt Flyr
sine regler for reise med dyr (PETC Release Form). Det følger av disse vilkårene at «Vi
ønsker å skape en best mulig reise for deg og ditt kjæledyr og vi ber deg sjekke følgende
punkter, fylle ut skjemaet og ta det med til flyplassen. Du må være ferdig innsjekket
minst 1 time før avreise.»

Klager har opplyst at han møtte til innsjekk 1 time før avreise. Dette er i henhold til Flyr
sine regler for sent og nemnda kan derfor ikke anbefale at klager får medhold i krav om
dekket kostnader i forbindelse med reisen med dyr.

Når det gjelder krav på kostnader i forbindelse med manglende innsjekk av passasjerer
som ikke reiste med dyr, har partene ulik oppfatning av hva som skjedde. Klager hevder
at de øvrige passasjerene ble nektet å sjekke inn på grunn av at Flyr mente buret var for
lite. Flyr hevder at reisefølget fikk beskjed om å komme til innsjekk for å levere bagasjen,
siden man av sikkerhetsgrunner må sjekke inn sin egen bagasje, men at dette ikke ble
gjort.

Det er vanskelig for nemnda å avgjøre dette klagepunktet siden partene har
motstridende forklaringer og sakens faktum ikke kan dokumenteres. Nemnda mener at
dette klagepunktet må avvises i henhold til transportklagenemndforskriften §6-2 bokstav
d. da det reiser bevisspørsmål som vanskelig kan klarlegges under saksbehandlingen.

Vedtak

Transportklagenemnda anbefaler at klager ikke får medhold i kravet om dekket
kostnader i forbindelse med reisen med dyr. For øvrig avvises saken.