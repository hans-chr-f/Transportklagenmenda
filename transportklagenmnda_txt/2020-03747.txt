Vedtak i Transportklagenemnda
- Kollektivreiser

Sammendrag

Krav om refusjon av utgifter grunnet endringer i rutetabellen.

Dato
12.04.2021

Saksnummer
2020-03747

Tjenesteytere
Fram

Klager har i det vesentlige anført

Klager skulle reise med hurtigbåt for å komme på jobb fra Austnes til Ålesund kl.
17:45 den 8. desember 2020. I henhold til rutetabellen for hurtigbåten så har denne
busskorrespondanse.

Klager ventet på bussen, men den kom ikke. Han ringte da til bussen og fikk beskjed om
at den ikke kjører på denne hurtigbåtavgangen lenger. Den stod oppført i rutetabellen. 
Dette resulterte i at klager måtte få bilskyss til Austnes, ferge fra Austnes til Skjeltene og
vil videre til Moa trafikkstasjon i Ålesund og drosje videre.  

Klager har fått vite i ettertid at FRAM har endret bussrutene og fjernet buss for denne
hurtigbåtavgangen, men i rutetabellen til hurtigbåten står det fremdeles oppført
busskorrespondanse. 

Klager krever å få refundert totalt kroner 900 for utgifter som han ble påført.

Tjenesteyterne har i det vesentlige anført
FRAM har ikke avgitt uttalelse til nemnda, men til klager har de anført:
Deres søknad om reisegaranti er ikke innvilget. Selv om det står fotnote i rutetabellen,
må bussavganger sjekkes. Derfor er det ikke grunnlag for refusjon.

Nemnda bemerker

Klager krever refusjon av utgifter som følge av at korresponderende buss ikke gikk som
oppsatt i rutetabell. 

I busstabellen er det opplyst at det skal være busskorrespondanse på klagers reiserute
tirsdag og torsdag. FRAM har i sitt svar til klager anført at selv om det står fotnote i
rutetabellen om buss, må bussavganger sjekkes.

Nemnda vil bemerke at kundene må kunne stole på rutetabellen, hvor det fremgår at det
er busskorrespondanse på avgangen. Dersom FRAM har fjernet busstilbudet, må dette
også oppdateres i rutetabellen. 

Etter nemndas syn er det dermed grunnlag for refusjon etter FRAMs reisegaranti.
Reisegarantien vil her dekke dokumentert utgift på kr. 333 for Taxi fra Moa til Ålesund.
Det foreligger ikke dokumentasjon på ytterligere utgifter, og klager benyttet heller ikke
egen bil som kan gi grunnlag for kjøregodtgjørelse.

Nemnda anbefaler således at klager får refundert sine utgifter til taxi på kr. 333.

Vedtak

Transportklagenemnda kollektiv finner at klager gis medhold og får refundert kr. 333.