Vedtak i Transportklagenemnda
- Kollektivreiser

Sammendrag

Forskjellsbehandling under gebyrileggelse

Dato
08.05.2017

Saksnummer
2017-00116

Tjenesteytere
Ruter

Klager har i det vesentlige anført

4. januar 2017 tok klager bussen til Jernbanetorget. Han hadde kjøpt billett mens han løp
til bussen. Om bord i bussen ble han umiddelbart kontaktet av en kontrollør som spurte
om klager hadde sittet på lenge. Klager forklarte at han nettopp var kommet på, til tross
for sin forklaring ble han likevel ilagt gebyr. Under samme kontroll observerte klager at
det var andre passasjerer i samme situasjon som ham som slapp gebyr, og det finner
klager urettferdig. 

Klager krever at gebyret frafalles pga forskjellsbehandlingen han ble utsatt for.

Tjenesteyterne har i det vesentlige anført
Viser til henvendelse fra klager angående gebyret han ble ilagt på busslinje 74.
Kontrollørene gikk på bussen ved Åsliveien og startet kontrollen kl 08:24. I følge
kommentaren fra kontrolløren befant klager seg da allerede på bussen. Billetten til klager
ble kjøpt 08:25:51, altså etter at kontrollen startet. I følge Ruters Reisevilkår under punkt
3, så står det blant annet: 

Passasjeren skal:
"a) betale for reisen i henhold til de vilkår og priser Ruter har fastsatt.
"b) ha gyldig billett ved påstigning på et transportmiddel eller ved
inntreden i en kontrollsone. Dette innebærer at elektronisk billett
skal være aktivert på dette tidspunkt.
"c) bruke billetten i tråd med kunngjorte regler og vilkår, som blant
annet finnes om bord på transportmidlene, på ruter.no og i app-en RuterBillett.

I dette tilfellet ble billetten kjøpt etter at klager kom om bord på bussen. Han sier selv
at han kom løpende og at billetten derfor ble kjøpt sent. Billetten må være bekreftet før
man går om bord. Gebyret er således korrekt ilagt i dette tilfellet. Klager påpeker også
at det var en annen kunde som ikke bli ilagt gebyr. Ruter kan ikke kommentere hva som
har skjedd med andre kunder i denne kontrollen. Ruters kontrollører har anledning til å
utvise skjønn, og det vil være ulike ting som vurderes i hvert enkelt tilfelle.

Når Ruter ser på historikken til klager, så ser vi at han tidligere har fått gebyr på samme
grunnlag som denne gang, sent kjøp. Dette gebyret valgte Ruter å frafalle, nettopp for å
utvise skjønn, han ble gjort oppmerksom på hvilke regler som gjelder og at billetten må
være bekreftet på forhånd. Han bør derfor ha kunnskap om hvilke regler som gjelder ved
billettkjøp. 

På bakgrunn av dette ser Ruter ingen grunn til å endre sitt standpunkt i denne saken.

Nemnda bemerker

Klager ble påtruffet ved billettkontroll på busslinje 74 den 4. januar 2017 uten gyldig
billett og ble ilagt gebyr.  

Det fremgår av Ruters reisevilkår pkt 3 b at den reisende skal ha gyldig billett ved
påstigning på et transportmiddel eller ved inntreden i en kontrollsone. Dette innebærer
at elektronisk billett skal være aktivert på dette tidspunkt. 

Av reisevilkårene pkt. 6.2 går det fram at reisende som ved kontroll ikke viser gyldig billett
plikter å betale tilleggsavgift. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at kontrollen startet kl. 08.24 og at klager da var på bussen.
Klagers billett er registrert kjøpt kl. 08.25.51, dvs. etter at han var gått om bord og etter at
kontrollen startet. 

Vilkårene for å ilegge gebyr var derfor oppfylt. 

Klager har vist til at andre passasjerer slapp gebyr og at det var ulik behandling. Han
mener det bør utvises skjønn før gebyr ilegges. 

Nemnda har ikke grunnlag for å vurdere behandlingen av andre reisende, men har
merket seg at klager var i en tilsvarende situasjon tidligere, den 10. februar 2016. Ruter
frafalt da gebyret på skjønnsmessig grunnlag. 

Nemnda finner ikke grunnlag for å anbefale at klager gis medhold når hendelsen gjentar
seg.

Vedtak

Transportklagenemnda Kollektivtransport finner ikke å kunne anbefale at klager gis
medhold.