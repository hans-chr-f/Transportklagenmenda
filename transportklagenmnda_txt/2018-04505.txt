Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
03.12.2019

Saksnummer
2018-04505

Tjenesteytere
SAS

Klager har i det vesentlige anført

Klager skulle reise fra Oslo til Andenes, via Bodø, den 21. september 2018. SAS sin
flyvning SK4124 fra Oslo til Bodø kl. 18:55 ble forsinket med 1 time og 45 minutter. Klager
mistet med dette sin videreforbindelse til Andenes. Klager måtte overnatte i Bodø, og ble
ombooket til et fly til Andenes neste dag, med ankomst Andenes kl 15:45. Klager har på
dette grunnlag fremsatt krav om standarderstatning i henhold til EU-forordning 261/2004
på 250 euro.

Tjenesteyterne har i det vesentlige anført
Forsinkelsen på SK4124 ble forårsaket av tidligere Air Traffic Control-restriksjoner, samt
sent innkommet flybesetning pga værforhold.

Flyindividet som skulle operere klagers flyvning (SK4124) fløy Oslo-Kos-Oslo tidligere
på dagen. Disse avgangene ble kraftig forsinket på grunn av restriksjoner på flyplassen
i Kos. SAS viser til vedlagt flyinformasjon. Flyet fra Kos til Oslo landet i Oslo med en
forsinkelse på ca 2 timer.

I tillegg til ATC-restriksjoner tidligere på dagen, var mannskapet som skulle fly klagers
flyvning forsinket fra Bergen med SK280. Denne forsinkelsen skyldtes værforhold.
Stormen Knud førte til kanselleringer og forsinkelser på hele rutenettet den 21.
september 2018, og det var ingen forholdsregler SAS kunne tatt for å forhindre
forsinkelsen av SK4124. Alt ekstra mannskap og materiell ble tatt i bruk for å minimere
forsinkelser og kanselleringer utover dagen.  Det var ikke ekstra fly eller mannskap
tilgjengelig til å operere klagers flyvning i henhold til rutetabell kl 18:55. 

Klager ble omrutet til først ledige avgang til Andenes neste dag.

Forsinkelsen på SK4124 skyldtes ekstraordinære omstendigheter som ikke kunne
vært unngått selv om alle rimelige tiltak var truffet. SAS kan på dette grunnlaget ikke
imøtekomme klagers krav om standarderstatning.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til standarderstatning. Dette gjelder imidlertid ikke dersom flyselskapet kan godtgjøre
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

I denne saken skyldtes forsinkelsen både ATC-restriksjoner og sent innkommet besetning
pga værforhold.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble forsinket pga Air Traffic Control-
restriksjoner og værforhold. Forsinkelsen av flyindividet skyldtes at SAS fulgte pålegg fra
Air Traffic Control på en tidligere flyvning samme dag. Slike pålegg har ikke flyselskapet
kontroll over. Besetningen som skulle operere klagers flyvning ankom Oslo forsinket
pga dokumenterte værforhold (sterk vind og tordenskyer).   SAS opplyser videre at alt av
mannskap og materiell ble brukt for å minimere forsinkelsene og kanselleringene utover
dagen. Klager ble ombooket til første ledige avgang fra Bodø til Andenes neste dag med
WF866. Dette må regnes som rimelig etter omstendighetene som forelå.

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.