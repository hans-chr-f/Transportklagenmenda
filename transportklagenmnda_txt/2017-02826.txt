Vedtak i Pakkereisenemnda

Sammendrag

Avbestillingsgebyr ved kansellering av ruteflybilletter.

Dato
12.02.2018

Saksnummer
2017-02826

Tjenesteytere
Drømmereiser AS

Klager har i det vesentlige anført

Klager bestilte rundreise for to personer på Sri Lanka i perioden 27.01.2018 - 08.02.2018.
Totalpris kr. 44.700 på hele reisen. Klageren innbetalte kr. 15.600.

På grunn av klagers helsesituasjon og utbrudd av denguefeber på Sri Lanka ble den
planlagte reisen avbestilt 1. oktober 2017. 

Klager har vært i kontakt med flyselskapet Emirates og oppgitt sin booking referanse.
Flyselskapet bekreftet at pengene for flybillettene har blitt refundert til Drømmereiser
AS, men Drømmereiser vil ikke refundere innbetalingen for flybillettene fordi de ikke er
refunderbare.

Klager viser til alminnelige vilkår for pakkereiser hvor følgende oppgis: Kunden har rett til
å avbestille reisen mot å betale et rimelig administrasjonsgebyr som ikke skal overstige
kr 500 frem til det er 42 dager igjen til avreisedøgnet starter.  Klager avbestilte reisen i
god tid og langt mer enn 42 dager før avreise.

Drømmereiser skriver at de vil refundere kr. 3.700 som er skatter og avgifter på
flybillettene. 

Klager krever tilbakebetaling av kr. 15.600, minus avbestillingsgebyret på kr. 500, totalt
kr. 15.100.

Det vises for øvrig til korrespondanse fra klager.

Tjenesteyterne har i det vesentlige anført
Drømmereiser har anført at klager tok kontakt den 24. august 2017 for tilbud på reise.

11. september ble flybilletter og rundreise til Sri Lanka booket, og faktura ble sendt 12.
september. På faktura fremgår beløpet og at det ikke er refunderbart. 

12. september ga klager Drømmereiser beskjed om at hun ville kontakte lege for å sjekke
om det var ok for henne å reise til Sri Lanka med tanke på vaksinasjoner med mer.
Senere samme dag fikk Drømmereiser beskjed om at hun hadde snakket med både
lege og vaksinasjonskontor. Begge instanser hadde da gitt klarsignal for at det var ok for
henne å reise dit.

14. september ble billetter tatt ut etter bekreftelse fra klager på at betaling er gjort.

15. september får Drømmereiser en bekymringsmelding fra klager om at de har sett på
NRK at det er et større utbrudd av dengue feber på Sri Lanka. Drømmereiser har vedlagt
et skriv de mottok fra Sri Lanka som dokumenterte at dette var under kontroll.

2. oktober valgte klager å avbestille. Informasjon om at beløpet ikke er refunderbart har
tidligere blitt kommunisert flere ganger pr mail.

26. oktober fikk Drømmereiser e-post fra klager om at de har vært i kontakt med
Emirates som opplyste at flybilletter er blitt refundert til Drømmereiser. Dette finner
Drømmereiser merkelig da de er et non-Iata byrå og dermed må bruke en billettutsteder
for å ta ut flybilletter. Det medfører at ingen penger vil gå mellom Emirates og
Drømmereiser, men via Drømmereiser og billettutsteder. Opplysninger Drømmereiser
har i forhold til disse billettene er at de ikke er refunderbare.

Dette er informasjon i amadeus: TICKET IS NON-REFUNDABLE IN CASE OF CANCEL.
CHANGES ANY TIME – CHANGES NOT PERMITED.
Disse reglene gjelder for bookinger i T, L og Q klasse, som er de tre rimeligste
kategoriene. Flybillettene ble booket i T klasse. Først i K klasse gis det mulighet for
endring/refusjon, men selv da tilkommer det gebyrer. Emirates tar kr. 1.500 pr. billett i
gebyr. Følgende er informasjon i amadeus for K klasse: CHARGE NOK 1.500 FOR CANCEL/
REFUND. 

De aller rimeligste flybillettene pleier å ha veldig strenge regler for både
billetteringsfrister og refusjon, noe som sikkert mange har erfart når man selv bestiller
online på nettet. De samme reglene gjelder ved bestilling hos reisebyrå. I dette tilfellet
var det altså den aller rimeligste billetten av tre non-refundable bookingklasser som ble
booket.

30. oktober tilbød Drømmereiser å tilbakebetale kr. 3.752. Beløpet inkluderer
tilbakebetaling av depositum (minus kr. 500 pr. person i henhold til pakkereiseloven), og
flyskatter. (minus YQ og YR skatter - NO REFUND OF THE FARE AND CARRIER IMPOSED
FEES - YQ AND YR). YQ skattene var ca. kr. 2.400 pr. person.

Drømmereiser mener at det er blitt tydelig kommunisert at beløp innbetalt ikke er
refunderbare og kan ikke se at det foreligger grunnlag for ytterligere prisavslag.

Det vises for øvrig til korrespondanse fra Drømmereiser AS.

Nemnda bemerker

I medhold av pakkereiseloven § 4-2 første ledd, jfr. alminnelige vilkår for pakkereiser
punkt 5.2, har kunden som hovedregel rett til å avbestille reisen mot å betale et rimelig
vederlag som ikke skal overstige kr. 500 frem til det er 42 dager igjen til avreisedøgnet
starter. 

Det er adgang til å fastsette avvikende regler dersom arrangørens avbestillingsrett
overfor tredjemann er begrenset, jfr. § 4-2 annet ledd. 

Saken gjelder avbestillingsgebyr på en spesialtilpasset reise.  Reisen, som skulle ha
funnet sted i perioden 27. januar til 8. februar 2018, ble avbestilt 8. oktober 2017. 

I et slikt tilfelle er det reisearrangøren som har bevisbyrden for at utgifter som har
påløpt til flybilletter etc. ikke er refunderbare slik at vilkårene for å fastsette avvikende
regler foreligger.  Arrangøren må legge frem faktura på betalte billetter og dokumentere
at de ikke var refunderbare. Dersom dokumentasjonsplikten ikke er oppfylt, har
reisearrangøren ikke anledning til å ta mer enn kr. 500 i avbestillingsgebyr per person jf.
hovedregelen i alminnelige vilkår for pakkereiser pkt. 5.2.

Arrangøren er ikke et iata-byrå, og er henvist til å bestille flybilletter gjennom
en billettutsteder. Det kan se ut til at arrangøren ikke har vært i kontakt med
billettutstederen i forbindelse med saken. Som dokumentasjon for at billettene ikke var
refunderbare har arrangøren kun sitert informasjon fra Amadeus billettsystem. 

Klageren har å sin side vært i kontakt med flyselskapet Emerates, som i epost av 7.
desember 2017 opplyser følgende:

“We’ve refunded the tickets from our end following its fare rules. But to find out if any
refundable amount is due to you, please take it up with them.  

We can’t comment on your travel agent's refund or cancellation policy.”

Nemnda er på denne bakgrunn av den oppfatning at arrangørens dokumentasjonsplikt
ikke er oppfylt.  Alle billetter som selges gjennom Amadeus kommer automatisk inn
i BSP (IATA Billing and Settlement Plan). Kopi av denne linken, som inneholder alle
transaksjoner i forbindelse med billetten, burde etter nemndas syn ha vært vedlagt som
dokumentasjon fordi det er arrangøren som har bevisbyrden for at det ikke er refundert
mer enn flyskatten. 

Nemnda nevner for fullstendighetens skyld at arrangøren uansett ville ha hatt en plikt til
å begrense tapet, jfr. prinsippet i skadeserstatningsloven § 1-5, hvilket normalt innebærer
en plikt til å forhandle med underleverandører. Klageren foreslo å endre destinasjonen til
Dubai, uten å få noen respons på det.  

Etter nemndas syn har arrangøren, slik saken ligger an, ikke har anledning til å ta mer
enn kr. 500 i avbestillingsgebyr pr. person, jf. hovedregelen i alminnelige vilkår for
pakkereiser pkt. 5.2.

Vedtak

Pakkereisenemnda anbefaler at klagerne får tilbakebetalt det innbetalte depositum,
fratrukket kr. 1.000 i avbestillingsgebyr.