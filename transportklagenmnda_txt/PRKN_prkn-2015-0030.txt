Vedtak i Pakkereisenemnda

Sammendrag

Krav om prisavslag på en uspesifisert reise fordi sengene
var for korte, mangelfullt renhold og dårlig hotellstandard.

Dato
09.10.2015

Saksnummer
30/15P

Tjenesteyter
Ving Norge AS

Saken gjelder:

Krav om prisavslag på en uspesifisert reise fordi sengene var for korte, mangelfullt renhold og
dårlig hotellstandard.

Klager har i det vesentlige anført:

Klager bestilte en ukes uspesifisert reise for to personer med garanti for minimum
klassifisering 2, innkvartering i rom eller leilighet fra 20.01.15 - 27.01.15.

Klager fikk tildelt rom på Hotel Acuario og mener at det rommet de fikk tildelt var et rom som
avvek fra de andre rommene som dette 2 stjerners hotellet tilbød. Klager mener rommet har
vært et lager eller lignende tidligere. Rommet var ikke rent, det var fuktig og den elektriske
teipen var synlig. Rommet var for lite for vanlige senger og sengene i rommet var 170 cm
lange. En i reisefølget er 190 cm lang. Det var ingen klare vinduer å se ut av, kun et som var
tildekket. Døra inn hadde en glippe nederst hvor småkryp kom inn. Den første natten fikk
klager astmaproblemer fordi det var så tett og rått i det lille rommet.

Klager henvendte seg i resepsjonen og fikk vite at alle sengene var like, men de snakket med
andre gjester på hotellet som hadde fått vanlige senger, vinduer og balkong.

Mesteparten av den andre feriedagen brukte klager på selv å finne et annet bosted. Den
tredje dagen flyttet klager. De reiste med tre ulike busser til et nytt sted, noe som førte til
ekstrakostnader og tap av feriedag.

Klager krever erstatning for ekstrakostnader til overnatting og transport, totalt kr 2.677, i
tillegg til kr 2.000,- i kompensasjon.

Det vises for øvrig til klagers brev.

Ving har i det vesentlige anført:

Det stemmer at rommet som klager fikk tildelt avviker noe fra de andre rommene på Hotel
Acuario. Gjester som betaler fullt pris for spesifisert innkvartering på valgt hotell vil naturlig
nok få tildelt de bedre rommene som inngår i Vings ordinære program.

I Vings skriftlige informasjon vedrørende uspesifiserte reiser fremgår det at Ving benytter
hotell, pensjonater, rom og leiligheter som ikke inngår i Vings ordinære program til
uspesifiserte reiser. Standarden kan være meget enkel. Dersom man stiller spesielle krav til
komfort og beliggenhet etc., anbefaler Ving spesifisert innkvartering. Standarden på sengene
kan også avvike fra hva vi er vant til, de kan være fastere eller mykere og noen ganger også
kortere.

Klager kontaktet Ving på stedet kort tid etter ankomst. Det ble uttrykt misnøye over rommets
standard og de korte sengene. Ving sin representant undersøkte umiddelbart mulighetene
for å bytte rom innenfor hotellet, men på grunn av fullbooket hotell var det ingen mulighet
for dette. Det ble deretter sendt en forespørsel om mulighet for flytt til et annet hotell. Ved
ledig kapasitet, noe som aldri kan garanteres, og man ønsker å bytte til annet bosted, betales
prisdifferansen og eventuell avbestillingsavgift på stedet. Det var i denne perioden fullbooket
på Tenerife, men Ving kunne tilby flytt til et hotell i Santa Cruz, nord på øya de to siste nettene,
fra den 25.01 - 27.01 mot et tillegg på 108 €.

Kort tid etter at klager kontaktet Ving den 20.01, kom en representant til rommet for å se
på forholdene. Denne konstaterte at rommet var lite og av enkel standard og noterte at
sengene var korte. Det ble imidlertid forklart på stedet at rommet var i tråd med hva man kan
forvente ved en uspesifisert reise. Rommet er jevnlig i bruk, dog ikke til gjester med spesifisert
bestilling. Ving har ikke mottatt henvendelser vedrørende rommet fra andre gjester med
uspesifisert bestilling tidligere.

Klager valgte å flytte ut av hotellet på egen hånd den 21.01. På bakgrunn av Vings vilkår for
uspesifiserte reiser, har klagers krav blitt avvist.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klageren har kjøpt en uspesifisert reise. Det fremgår da av reisevilkårene at rengjøring
vanligvis ikke er inkludert i prisen, og at det kan benyttes overnattingssteder som ikke er
inkludert i Vings ordinære program.

I dette tilfellet ble klageren innkvartert på et to-stjerners hotell som Ving benyttet, men
fikk et mindre og dårligere beliggende rom enn de rommene som gis til gjester som reiser
spesifisert. Vings stedlige representant har bekreftet at rommet var lite og sengene korte.

Pakkreisenemnda finner at det faktum at sengene kun var 170 cm utgjør en mangel, uansett
om man reiser uspesifisert. Senger av denne lengden er for korte til voksne personer, og
uansett pris må det være mulig å benytte rommet til å sove noenlunde komfortabelt i.

Klageren ble i tilbudt et annet hotell de siste dagene mot å dekke mellomlegget, men takket
nei til dette. De flyttet i stedet til et hotell som de selv fant.

Slik nemnda ser saken, er den behandlet i henhold til den avtalen som er inngått om
uspesifisert reise. Nemnda har imidlertid ovenfor funnet at sengene på det rommet klagerne
fikk var for korte, uansett om man reiser uspesifisert. Rommet var etter nemndas syn
ubeboelig som soverom. Ut fra den prisen som er betalt for reisen, finner nemnda at
prisavslaget bør settes til kr 2.000.

Vedtak:

Pakkereisenemnda anbefaler at det gis et prisavslag på kr 2.000.

Vedtaket er enstemmig.