Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
16.02.2015

Saksnummer
708/14F

Tjenesteyter
Air Berlin

Klager har i det vesentlige anført:

Klager hadde bestilt billetter t/r Oslo - Bucharest via Berlin for reise den 20. - 22. juni 2014.
Da klager skulle sjekke inn, fikk hun beskjed om at hun hadde betalt kroner 16 for lite for
billetten, som følge av en intern feil hos selskapet. Hun betalte beløpet, og gikk tilbake til
innsjekk. Damen brukte så lang tid på å klargjøre billetten slik at det endte med at klager ikke
fikk være med flyet.

Klager takket ja til å bli booket om til samme avgang dagen etter. Hun måtte motvillig betale
kroner 5 730 for dette, men ble bedt om å sende inn klage i ettertid for å få dette beløpet
refundert.

Da klager ankom Bucharest var hennes koffert borte. Hun fikk ikke denne tilbake før dagen
etter, den dagen hun skulle reise hjem igjen.

Klager stiller seg sterkt kritisk til denne hendelsen og krever refusjon av endringsgebyr, kroner
5 730. Videre krever klager erstatning for tap av 1 av 2 feriedager.

Det vises for øvrig til klagers brev.

Air Berlin har ikke avgitt uttalelse til nemnda. Til klager har selskapet i det vesentlige
anført:

Air Berlin gjør sitt ytterste for at passasjerene skal få en så behagelig reise, og beklager
dersom dette ikke stod til forventningene.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas e-post av 29. juli 2014 med frist til 16. september
2014 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av
klagers beskrivelse av hendelsesforløpet. Nemnda legger etter dette til grunn at klager ble
uberettiget nektet ombordstigning.

Dersom passasjerer nektes ombordstigning mot sin vilje, skal flyselskapet i henhold til EU
forordning 261-2004 umiddelbart gi dem erstatning i samsvar med forordningens artikkel 7,
dvs. i dette tilfellet 400 euro per person, samt assistere dem i samsvar med artikkel 8 og 9,
dvs. tilby refusjon av billetter eller omruting snarest mulig til bestemmelsesstedet, samt tilby
passasjerene måltider og forfriskninger som står i rimelig forhold til ventetiden og eventuelt
hotellinnkvartering om nødvendig.

Nemnda er av den oppfatning at avvisningen gir grunnlag for standarderstatning på 400 euro
per person. I standarderstatningen inngår også erstatning for den ulempen klager ble påført.
Air Berlin plikter videre å erstatte klagers utgifter til omruting med NOK 5 730.

I henhold til EU-forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Det er tilfelle i denne saken.

Nemnda anbefaler at Air Berlin betaler en standarderstatning på 400 euro per person.
Dersom klager ble påført utgifter til mat mv. anbefales at Air Berlin erstatter disse. Utgiftene
må sannsynliggjøres, fortrinnsvis ved kvitteringer, bankutskrifter eller lignende.

Vedtak:

Transportklagenemnda - fly anbefaler at Air Berlin utbetaler standarderstatning på 400
euro per person. Nemnda anbefaler videre at Air Berlin erstatter eventuelle utgifter til mat/
forfriskninger mv.

Vedtaket var enstemmig.