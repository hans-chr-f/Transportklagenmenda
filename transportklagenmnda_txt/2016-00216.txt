Vedtak i Transportklagenemnda - Fly

Sammendrag

Krav om erstatning grunnet ødelagt koffert.

Dato
19.12.2016

Saksnummer
2016-00216

Tjenesteytere
Ryanair

Klager har i det vesentlige anført

Klager reiste fra London til Oslo den 8. november 2015 kl. 19:55 med FR1394. Da klager
ankom Rygge hentet han bagasjen og tok taxi hjem. Det var først neste dag, da klager
skulle pakke bort koffertene, at skadene på den ene kofferten ble oppdaget.

Ryanair har ikke bestridt at kofferten er ødelagt. Klager anfører at det er mest sannsynlig
at kofferten ble ødelagt etter at den var sjekket inn. Kofferten ble sjekket inn manuelt på
Stansted. Dersom skaden hadde vært til stede da, ville skrankepersonalet nektet å ta den
imot og henvist klager til "spesialbagasje" og eventuell innpakking i fryseplast. Skaden er
såpass omfattende at ved ytterligere belastninger kunne kofferten revnet fullstendig. Ut
fra dette har skaden skjedd etter innsjekking. Kofferten ble hentet på samlebåndet på
Rygge, rullet ut gjennom den lille ankomsthallen og rett inn i forhåndsbestilt taxi. Taxien
kjørte klager hjem og de tok heis opp i leiligheten.

Skaden må ha skjedd før klager oppdaget den ved utpakking. Er det sannsynlig at skaden
er påført kofferten mens den ble rullet ut av ankomsthallen? Er det sannsynlig at den er
blitt skadet i bagasjerommet på taxien? Er det sannsynlig at kofferten har blitt skadet i
en moderne personheis? Det klart mest sannsynlige er at kofferten er påført skade etter
innsjekking på Stansted og før henting på samlebåndet på Rygge.

Klager krever erstatning på 1 276 kroner. 

Tjenesteyterne har i det vesentlige anført
Mottar man bagasje uten å protestere, anses dette som bevis på at bagasjen er utlevert i
god stand, jf. Ryanairs generelle vilkår for befordring artikkel 15.1.1.

Da skaden ikke ble rapportert øyeblikkelig til selskapets ansatte på Rygge, og klager ikke
kan vise til en Property Irregularity Report, kan Ryanair ikke etterkomme klagers krav.

Nemnda bemerker

Klager har fremlagt bilder av den skadende kofferten, og Ryanair har ikke bestridt at
kofferten er ødelagt. Ryanair er i henhold til luftfartsloven § 10-18 ansvarlig for skadet
eller ødelagt bagasje med mindre skaden skyldes reisegodsets egen beskaffenhet eller
feil eller mangler ved reisegodset.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.

Det er ikke anledning til å innskrenke passasjerens rettigheter i selskapets vilkår, jf.
luftfartsloven § 20-23.

Klager mottok i dette tilfellet koffertene uten å klage. Det følger av ovennevnte
bestemmelse at koffertene da formodes å være utlevert i god stand om ikke annet blir
godtgjort.  Klager har påpekt flere forhold som han mener gjør det klart mest sannsynlig
at bagasjen ble ødelagt mens den var i Ryanairs varetekt. Ryanair har ikke kommentert
klagers argumenter.

Nemnda har ved den videre vurdering delt seg i et flertall og et mindretall. Flertallet,
lederen og forbrukernes representanter, er etter en samlet vurdering av den oppfatning
at det er mest sannsynlig at kofferten ble skadet mens den var i Ryanairs varetekt.
Flertallet viser til klagers anførsler.  Ryanair plikter å erstatte klagers tap. Klager har
oppgitt tapt til 1 276 kroner. Ryanair har ikke bestridt tapets størrelse, og flertallet legger
klagers opplysninger til grunn. Flertallet anbefaler at Ryanair utbetaler en erstatning på 1
276 kroner.

Mindretallet, flyselskapenes representanter, er av den oppfatning at klager ikke har
godtgjort at kofferten var i dårligere stand ved utlevering enn ved innlevering. Etter
mindretallets vurdering er det ikke større grunn til at innsjekkingspersonalet skulle
registrert en eventuell skade ved innsjekkingen enn at klager skulle ha oppdaget skaden
da han hentet kofferten på rullebåndet ved hjemkomst. Mindretallet mener derfor at
klager ikke har rett til erstatning.

På bakgrunn av flertallets vurdering traff nemnda slikt

Vedtak

Transportklagenemnda-fly anbefaler at Ryanair utbetaler en erstatning på 1 276 kroner.