Vedtak i Transportklagenemnda - Fly

Sammendrag

Krav om standardkompensasjon ved forsinkelse. Omdirigering på tidligere flyvning.

Dato
29.08.2019

Saksnummer
2019-00493

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY338 fra Oslo lufthavn (OSL) til Bardufoss (BDU)
1. januar 2019 kl. 20.45. Flyvningen ble imidlertid forsinket med tre og en halv time, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY338 fra Oslo til Bardufoss 1. januar 2019 ble forsinket med tre
timer og 20 minutter .

Maskinen som skulle operere klagers flyvning, LN-DYA, måtte returnere til Oslo under
avgang DY190 på grunn av værforholdene på ankomstflyplassen Haugesund. Ved
oppholdet i Oslo fikk maskinen påvist teknisk feil og måtte tas ut av ruteprogrammet. En
ny flymaskin ble satt inn, LN-NGB, og denne maskinen opererte det resterende av dagens
program med forsinkelser. Forsinkelsen på DY338 hadde dermed to årsaker til den totale
tiden for forsinkelsen. 

Den nye maskinen ble satt inn og opererte DY8402 fra Oslo til Haugesund, fløy DY191
tilbake til Oslo, for så å operere klagers avgang DY338. Hvor stor del av forsinkelsen
på DY190/DY8402 som kan spores tilbake til værforholdene er vanskelig å anslå. Fra
informasjon om værforholdene i Haugesund denne dagen kan det legges til grunn at
værforholdene var vanskelig, med kraftig vind over lengre tid. 

I henhold til dom i EU domstolen C-315/15 (Pešková), hvor en forsinkelse skyldtes
separate hendelser både utenfor og innenfor flyselskapets kontroll, skal disse vurderes
separat i forhold til forsinkelsens lengde. Dersom del av forsinkelsen regnes å være
innenfor flyselskapets kontroll (blant annet tekniske problemer), skal det vurderes
hvorvidt de tekniske problemene utgjorde mer eller mindre enn tre timer av den totale
forsinkelsestiden. Dette må ses i sammenheng med at flyselskapene er fritatt fra sin
erstatningsplikt dersom forsinkelsen ikke overstiger tre timer, jf. C-402/07 (Sturgeon). 

I tråd med C-402/07 og C-315/15 har Norwegian anført at nemnda må legge til grunn at
de ekstraordinære omstendighetene, værforholdene i Haugesund og omdirigeringen,
utgjorde en betydelig del av den totale forsinkelsen på tre timer og 20 minutter. På
bakgrunn av dette har Norwegian avvist klagers krav om standardkompensasjon, da den
erstatningspliktige delen av forsinkelsen ikke overstiger tre timer.

Nemnda bemerker

Norwegians flyvning DY338 fra Oslo til Bardufoss 1. januar 2019 ble forsinket med tre
timer og 20 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

På bakgrunn av fremlagt dokumentasjon i saken, legger nemnda til grunn at forsinkelsen
dels skyldtes tekniske feil ved planlagt flymaskin, dels vanskelige værforhold og
omdirigering under tidligere avgang. 

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold fra den samlede forsinkelsen.

Det er uvisst hvor stor del av forsinkelsen som var forsaket av tekniske feil og hvor stor
del som var forårsaket av værforholdene. 
Flyvningen ble totalt forsinket med tre timer og 20 minutter. Basert på fremlagt
dokumentasjon finner nemnda det sannsynliggjort at omdirigeringen av DY190 og
værforholdene i Haugesund denne dagen førte til at flyvningen ble forsinket med minst
25 minutter.

Dersom 25 minutter trekkes fra, er den delen av forsinkelsen som skyldtes teknisk feil
mindre enn tre timer, og det er derfor ikke grunnlag for standarderstatning. Nemnda kan
heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.