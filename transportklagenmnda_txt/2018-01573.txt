Vedtak i Transportklagenemnda - Fly

Sammendrag

Krav om standardkompensasjon

Dato
17.12.2018

Saksnummer
2018-01573

Tjenesteytere
Norwegian

Klager har i det vesentlige anført

Klagers reise med Norwegians flyvning DY768 fra Oslo lufthavn (OSL) til Trondheim (TRD)
22. november 2017 ble kansellert. Klager har på denne bakgrunn fremsatt krav om
standardkompensasjon i henhold til EU-forordning 261/2004 på 250 euro, samt refusjon
av utgifter til taxi (kroner 405) og buss (kroner 150).

Tjenesteyterne har i det vesentlige anført
Norwegians flyvning DY768 fra Oslo til Trondheim 22. november 2017 ble kansellert.
Kanselleringen skyldtes kraftig snø- og regnvær i hele Sør-Norge. Flere avganger i Norge
ble kansellert eller forsinket som følge av været og senere begrensninger i flytrafikken. 

Klager skulle opprinnelig lande i Trondheim kl. 19.55 med DY768. Hun ble booket om til
DY766. Flyvningen ble forsinket og landet på Værnes kl. 22.13. Klager landet altså mindre
enn tre timer forsinket i forhold til opprinnelig reiserute. 

Norwegian viser til at værforhold som medfører uregelmessigheter er å anse som en
ekstraordinær omstendighet i forordningens forstand. Selskapet gjorde rimelige tiltak
og booket klager om til ny flyvning slik at hun ankom mindre enn tre timer forsinket til
destinasjonen. Norwegian avviser klagers krav om standardkompensasjon, refusjon av
taxiutgifter og kostnader til buss, men har utbetalt kroner 110 for klagers utgifter til mat.

Nemnda bemerker

Norwegians flyvning DY768 fra Oslo til Trondheim 22. november 2017 med planlagt
ankomst kl. 19.55 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Kanselleringen skyldtes i dette tilfellet kraftig snø- og regnvær i Sør-Norge. Dette rammet
flytrafikken i hele området, og en rekke flyvninger ble berørt.
Nemnda mener at værforholdene i dette tilfellet må anses som ekstraordinære
omstendigheter. De ekstraordinære omstendighetene kunne ikke vært unngått eller
overvunnet, til tross for at alle rimelige tiltak var truffet. Klager ble omrutet med en
annen flyvning samme kveld.

Nemnda mener på denne bakgrunn at klager ikke har krav på standarderstatning etter
forordningen.

Norwegian har akseptert å betale klagers utgifter til mat med kroner 110, og dette
anbefales gjort i den grad beløpet ikke allerede er utbetalt.

Vedtak

Transportklagenemnda - fly anbefaler ikke at klager gis medhold.