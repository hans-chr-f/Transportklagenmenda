Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00264

Tjenesteytere
SAS

Klager har i det vesentlige anført

Klager skulle reist fra Oslo Gardermoen til Alicante den 20. mars 2016 kl. 16:00.

Grunnet streik blant franske flyveledere ble billetten ombooket til avreise den 22. mars
kl. 06:00, og flyvningen var dermed 38 timer forsinket. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Klager skulle reist med SK4671 fra Oslo til Alicante den 20. mars 2016 kl. 16:00. 
Dessverre ble flyvningen kansellert grunnet ATC streik i Frankrike. Det vises til vedlagt
dokumentasjon på Traffic & Flight Information for SK4671. 

ATC streiket i Frankrike, og denne streiken varte til kl. 05:00 den 22. mars. Dette påvirket
alle overflyvninger til Spania og Kanariøyene med forsinkelser på slot tider fra 2-8 timer.
Se dokumentasjon fra Daily Operation Report. 

Søndag 20. mars 2016 var en palmesøndag, som falt sammen med den store
påskeutfarten, noe som gjorde situasjonen vanskelig med hensyn til ombooking, da alle
alternative ruter var fullbooket. Klager ble ombooket til første mulige ledige avgang med
SK4675 den 22. mars. Det var ikke mulig å få klager frem tidligere grunnet fulle fly både
hos SAS og andre flyselskaper.

Kanselleringer foretatt på grunn av streik er gjort under omstendigheter som
flyselskapet ikke rår over, og anses derfor som ekstraordinært. Det var ingen
forhåndsregler SAS kunne tatt for å unngå denne hendelsen. 

SAS kan på grunnlag av ovennevnte ikke imøtekomme klagers krav om
standarderstatning.

Nemnda bemerker

Partene ser ut til å være enige om at klageren skulle reist fra Oslo til Alicante 20.03.2016
kl 1600 (palmesøndag), og at denne flygningen ble kansellert på grunn av en streik
blant franske flyveledere som påvirket alle overflygninger til Spania. Streiken varte til
22.03.2016 kl 0500. Klageren ble ombooket til første mulige avgang 22.03.2016 kl 0600,
og ble 38 timer forsinket.  

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet. Flyselskapet må videre
godtgjøre at det har truffet alle rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses for å ligge utenfor dets kontroll. Forordningen sier heller ikke om det skal /
bør skilles mellom streik i eget selskap eller streik hos andre.

Streik hos tredjemann som her faller etter fast nemndspraksis utenfor flyselskapets
ansvarsområde. Nemnda finner det godtgjort at kanselleringen skyldtes streiken og
at kanselleringen ikke kunne vært unngått selv om alle rimelige tiltak var truffet.  Etter
nemndas syn ville det ikke vært rimelig å kreve at flyselskapet skulle lagt om ruten.
Nemnda anbefaler således ikke at klageren gis medhold i kravet om standarderstatning
etter EU-forordningen.

Vedtak

Transportklagenemnda fly anbefaler ikke at klageren gis medhold i kravet om
standarderstatning etter EU-forordningen.