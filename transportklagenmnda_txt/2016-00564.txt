Vedtak i Transportklagenemnda - Fly

Sammendrag

Krav om standardkompensasjon ved forsinkelse. Tvist om forsinkelsens lengde.

Dato
21.03.2017

Saksnummer
2016-00564

Tjenesteytere
Norwegian

Klager har i det vesentlige anført

Klager skulle reise fra Oslo Lufthavn (OSL) til Barcelona (BCN) med Norwegians flyvning
D85523 11. mai 2016 kl. 20.00. 

Klager anfører at forsinkelsen var på totalt 188 minutter, altså tre timer og åtte minutter.
Klager viser til Norwegians fremlagte Movement Log, hvor det fremgår at «ATD (Actual
Time of Departure)» var 188 minutter, slik at forsinkelsen overstiger tre timer. 

På ovennevnte bakgrunn krever klager standardkompensasjon i henhold til EU-
forordning 261/2004 på 400 euro.

Tjenesteyterne har i det vesentlige anført
Flyvningen D85523 fra Oslo Lufthavn til Barcelona 11. mai 2016 ble forsinket med to
timer og 55 minutter. 

Norwegian anfører at forsinkelsen var på totalt 175 minutter, altså to timer og 55
minutter. Norwegian viser til sin fremlagte Movement Log, og viser til at det er «ATA
(Actual Time of Arrival)» som skal legges til grunn for beregningen av forsinkelsen. 

Norwegian anfører derfor at forsinkelsen ikke overstiger tre timer, slik at klager ikke har
krav på standardkompensasjon i henhold til EU-forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10). 

Ved beregningen av ankomsttidspunktet, er det tidspunktet flyet stanser ved gate som er
relevant. Det vises i denne forbindelse til nemndspraksis, for eksempel Flyklagenemndas
sak nr. 246/10F. 

I dette tilfellet var flyvningen D85523 fra Oslo til Barcelona 11. mai 2016 forsinket med
175 minutter. Det vises til vedlagte «Movement Log», som viser at dette var forsinkelsen
ved «ATA (actual time of arrival)». Dette er under tre timer, og klager har altså ikke krav
på standarderstatning i henhold til forordningen.

Vedtak

Transportklagenemnda - fly anbefaler ikke at klager gis medhold.