Vedtak i Transportklagenemnda
- Kollektivreiser

Sammendrag

Manglet billett

Dato
20.09.2018

Saksnummer
2018-02078

Tjenesteytere
Ruter

Klager har i det vesentlige anført

Klager ble ilagt gebyr som følge av manglende gyldig billett.

Klager viser til at hun jobber som Au pair og at vertsfamilien hver måned aktiverer en ny
30-dagers billett på reisekortet hennes. Da hun ble stoppet i kontroll den 5. juli 2018 var
klager helt sikker på at hun hadde gyldig billett. 

Klager understreker videre at hun ikke har råd til å betale gebyret og ber om at Ruter
frafaller gebyret.

Tjenesteyterne har i det vesentlige anført
Klager ble ilagt gebyr i en utkontroll på Jernbanetorget 5. juli 2018. Klager kunne ikke vise
gyldig billett. 

Billetten klager reiste med hadde utløpt for over tre uker siden. Passasjerer er selv
ansvarlig for å påse at de har gyldig billett når de reiser. 

Ruter kan ikke se noen grunn til å endre standpunkt i denne saken.

Nemnda bemerker

Klager ble ilagt gebyr i en utkontroll på Jernbanetorget 5. juli 2018 da hun ikke hadde
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klagers 30-dagers billett hadde utløpt for over tre uker siden. Vilkårene for å ilegge gebyr
var til stede.

Klagerne viser til at det er hennes vertsfamilie som hver måned sørger for å kjøpe ny 30-
dagers billett. Nemnda bemerker at reisende selv er ansvarlig for å påse at de reiser med
gyldig billett. 

Reisekort med automatisk fornyelse fungerer i følge Ruters nettside slik:
"En ny 30-dagersbillett legges automatisk inn i reisekortet første gang du leser av kortet
etter at den gamle har utløpt." Kortet må følgelig leses av etter at en periode er utløpt. 

Nemnda kan ikke se at det er grunnlag for å anbefale at gebyret frafalles. 

Nemnda har forståelse for at reaksjonen kan oppleves som streng. Av hensyn til
reiseforetakene er det imidlertid nødvendig å ha en konsekvent praksis da det er ulike
årsaker til at reisende ikke kan vise billett. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.