Vedtak i Transportklagenemnda - Fly

Sammendrag

Krav om erstatning for gjenglemt bagasje på fly.

Dato
16.02.2015

Saksnummer
852/14F

Tjenesteyter
SAS

Klager har i det vesentlige anført:

Klager reiste fra Stavanger til London den 1. november 2013 med SK4627. Klager hadde plass
på sete 2E, men fikk sitte på vindussete 1A da det var ledig.

Da maten ble servert tok klager opp sin pengetaske for å betale. Det ble forklart at maten var
inkludert i billettprisen, og klager la sin pengetaske mellom bena. Tasken må ha falt ned på
gulvet i det klager forlot flyet.

Pengetasken innehold kontanter og identitetskort. Han oppdaget hendelsen med det samme
han hadde forlatt flyet, men ble nektet å gå tilbake for å hente den.

Klager har brukt utallige timer og tellerskritt på denne saken. Han stiller seg sterkt kritisk til at
saken ikke er løst og at pengetasken ikke er levert tilbake.

Klager krever refusjon av utgifter i forbindelse med saken, totalt kroner 7 500.

Det vises for øvrig til klagers brev.

SAS har i det vesentlige anført:

Håndbagasje er ikke overlatt i SAS varetekt. Det er passasjerenes eget ansvar å ta vare på sin
håndbagasje.

I henhold til SAS befordringsvilkår kan flyselskapet kun lastes for tap eller skade på
håndbagasje dersom det har gjort noe klanderverdig.

SAS beklager at klager glemte sin lommebok om bord på SK 4627, men flyselskapet kan ikke
stå ansvarlig for dette.

SAS kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager glemte igjen
sin pengetaske på flyet. Hva som skjedde senere med pengetasken er uklart.

I utgangspunktet må passasjeren selv være ansvarlig for tap som følge av gjenglemt
håndbagasje. Flyselskapet kan imidlertid bli ansvarlig dersom de kan lastes for at
håndbagasjen ble tapt / ikke kom til rette mv. Passasjeren har bevisbyrden for at så er tilfelle.

Nemnda finner etter en samlet vurdering av de foreliggende opplysninger ikke sannsynliggjort
at SAS kan lastes for at pengevesken ble tapt / ikke kom til rette. Nemnda finner følgelig ikke å
kunne anbefale at SAS erstatter klagers tap.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.