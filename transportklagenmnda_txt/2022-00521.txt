Vedtak i Transportklagenemnda - Fly

Sammendrag

Krav om erstatning for skadet bagasje.

Dato
28.06.2022

Saksnummer
2022-00521

Tjenesteytere
SAS

Klager har i det vesentlige anført

Klager reiste fra Stavanger til Trondheim den 28. desember 2021 med SK4486. Klagers
bagasje ble skadet under innsjekk i Stavanger (tøyet i baggens underside var revet opp).
Da baggen ble lagt på transportbåndet på Stavanger lufthavn, oppstod det en kollisjon
med annen bagasje som gjorde at den kilte seg fast samtidig som båndet gikk. Klager
sjekket ikke inn bagasjen selv, men i en betjent skranke.

Grunnet covid-19 fikk ikke klager rapportert skaden direkte på flyplassen ved ankomst
Trondheim lufthavn Værnes. Klager viser til skilt ved ankomstservice hvor det stod at
skadet bagasje må rapporteres skriftlig: 

SAS:
Savnet bagasje meldes inn på www.bags.sas.no innen 7 dager.
Ved skadet bagasje send epost til bag.trd@wideroe.no.   

Klagers bagasje var ikke savnet, men skadet. Han sendte derfor en epost til
bag.trd@wideroe.no den 3. januar som anvist. 
Den 7. januar mottok klager en skaderapport fra Widerøe Ground Handling. 

Da klager etter dette kontaktet SAS, ble kravet avvist med den begrunnelse at han hadde
klaget for sent. Klager stiller seg kritisk til dette, da han har fulgt de anvisninger han ble
gitt.   

Klager kjøpte kofferten i september 2018 for kroner 2 239. Klager krever at kofferten
erstattes med samme beløp.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

I henhold til Montrealkonvensjonens artikkel 31 må skadet bagasje rapporteres
umiddelbart ved ankomst, og senest innen syv dager fra den dagen skaden oppstod. 

Da klager ikke har meldt fra om skaden innen disse fristene, kan ikke SAS imøtekomme
hans krav om erstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
SAS har tross oppfordring ikke avgitt uttalelse til nemnda. 

Klager hevder hans bag ble skadet mens den var i flyselskapets varetekt.  

I henhold til Luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.  

Passasjeren må klage til flyselskapet innen 7 dager, men da er det passasjeren som
har bevisbyrden. Med bevisbyrde menes det at det er passasjeren som må bevise at
bagasjen ble skadet mens den var i flyselskapets varetekt. 

Det er vanskelig for passasjerer å føre bevis for at skaden har oppstått mens bagasjen
var i flyselskapets varetekt.

SAS har som nevnt ikke avgitt uttalelse til nemnda. Nemnda legger etter dette klagers
anførsler til grunn. 

I denne saken mener nemnda at klager har fremlagt tilstrekkelig dokumentasjon på at
skaden oppstod i flyselskapets varetekt, og at han har fulgt de retningslinjene det ble
oppfordret til på flyplassen ved ankomst (ved skadet bagasje send epost til gitt adresse
innen syv dager). Klager har forklart at det grunnet covid-19 pandemien ikke var mulig
å rapportere skaden ved ankomst, men at man måtte følge instruksjonene på et skilt i
ankomsthallen. 

Klager har underbygget med bilder av den skadde baggen, samt med et bilde av skiltet i
ankomsthallen.

Kofferten kostet 2 239 kroner og ble kjøpt i september 2018, og var dermed i overkant
av tre år på avreisetidspunktet. I tråd med nemndspraksis gjøres det et skjønnsmessig
fradrag for alder og slitasje med 10 % per år, kroner 224 per år i denne saken. Nemnda
anbefaler derfor at flyselskapet betaler ut 1 567 kroner til  klager.

Vedtak

Transportklagenemnda anbefaler at SAS utbetaler kroner 1 567 til klager.