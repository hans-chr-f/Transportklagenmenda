Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
15.10.2013

Saksnummer
129/13F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Malaga til Torp den 12. januar 2013 med DY2404. Da klager dagen etter
hjemkomst pakket ut bagasjen, oppdaget han at golfutstyret hans var blitt ødelagt under
frakt med Norwegian. Det var ingen synlige ytre skader på golfbagen, skaden ble derfor ikke
rapportert ved ankomst.

Golfutstyret var forsvarlig pakket i en godkjent reisebag for golfutstyr. Klager meldte fra om
skaden innen fristen på syv dager i henhold til Luftfartsloven § 10-26. Klager stiller seg svært
kritisk til Norwegians fraskrivelse av ansvar.

Klager krever erstattet ødelagt bagasje for til sammen kroner 18 495.

Det vises for øvrig til klagers brev.

Norwegian har i det vesentlige anført:

I henhold til internasjonale konvensjoner skal skadet bagasje meldes umiddelbart etter
ankomst. Forlater man flyplassen uten å rapportere skaden, har man akseptert at bagasjen
var i samme stand som da den ble sjekket inn.

Oppdages en skade i ettertid kan passasjeren rapportere skaden innen syv dager, men det er
da passasjerens plikt å bevise at skaden oppstod i flyselskapets varetekt.

Klager har i denne saken forlatt flyplassen uten å forevise skaden. På grunnlag av dette kan
Norwegian ikke imøtekomme klagers krav.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Det følger av samme bestemmelse at man ved skadet bagasje må klage til flyselskapet
umiddelbart etter at skaden oppdages, og senest innen 7 dager. Enhver klage skal være
skriftlig og overlevert eller avsendt innen fristens utløp.

Dersom klage om skaden ikke blir gitt innen den frist som følger av § 10-26, faller ethvert krav
mot fraktføreren bort, med mindre han har handlet svikaktig, jf. luftfartsloven § 10-27.

Klager mottok i dette tilfellet at golfbagen uten å klage. Det følger av ovennevnte
bestemmelse at bagasjen da formodes å være utlevert i god stand. Det er på bakgrunn av
de foreliggende opplysninger ikke mulig å si når og hvordan skaden oppstod. Skaden kan
således ha oppstått før bagasjen ble overlevert til Norwegian. Den kan også ha oppstått etter
at bagasjen ble utlevert.

Et eventuelt krav er under enhver omstendighet falt bort da skriftlig klage ikke ble sendt innen
fristen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.