Vedtak i Transportklagenemnda - Fly

Sammendrag

Avbestillingsgaranti. Spørsmål om forståelsen av vilkårene.

Dato
18.02.2022

Saksnummer
2021-01553

Tjenesteytere
Gotogate - Marco Polo
SAS
Widerøe

Klager har i det vesentlige anført

Klager skulle reise fra Bergen med SK4154 via Trondheim med WF753 til Mosjøen den 13.
april 2021. Billettene ble bestilt hos Gotogate og kostet NOK 6.079. 

Klager kansellerte reisen, men hadde kjøpt avbestillingsgaranti. Klager får i en e-post fra
Gotogate 12. april 2021 beskjed om at hun derfor får en elektronisk kupong til en verdi
av 90 % av flybilletten med en verdi på NOK 4.242. 

Da verdikupongen skulle benyttes ble rabatten mindre enn bestillingsbeløpet. Klager
tar kontakt med Gotogate og får vite at verdikupongen kun kan brukes for en reise for
en person. Dette ble ikke informert under samtalen hun hadde med byrået angående
verdikupongen. 

I vilkårene til Gotogate så fremgår det under «for bruk av avbestill bar billett: Du kan bare
bruke kupong i forbindelse med én bestilling. Ubenyttede kupongbeløp regnes deretter
som forbrukt». Klager poengterer at det ikke står at en kun kan bestille en vei for en
person. Et minimumskrav må da kunne være at en kan bestille en tur/retur billett for
verdikupongen.

Klager krever nå at verdikupongen kanselleres og får tilbakebetalt tilgodehavende i
stedet.

Tjenesteyterne har i det vesentlige anført
Gotogate har anført at klager booket sin reise den 6. april 2021 for en person fra
Bergen til Mosjøen. Billetten og ekstratjenester kom på totalt NOK 6.071. Det vises til
reisevilkårene om avbestillingsgaranti at kunder mottar en elektronisk kupong på 90 %
av billettens verdi ved en avbestilling med denne ekstratjenesten. Billettens verdi er i
dette tilfellet NOK 4.713 noe som tilsvarer en elektronisk kupong på NOK 4.424 som er
90 % av billettens verdi. 
Gotogate har lagt med et skjermbilde for å vise til sine summer. 

Gotogate avviser klagers påstand om at verdien av den elektroniske kupongen skal være
på 5471,10. Verdien av den elektroniske kupongen er korrekt med beløpet NOK 4.242. 

Nemnda bemerker

Klager har kjøpt en avbestillingsgaranti som gir klager mulighet til å avbestille en reise og
motta en verdikupong på 90% av prisen på flybilletten. Det er enighet om at beløpet på
verdikupongen er NOK 4242.

Klagen gjelder forståelsen av vilkårene for bruk av verdikupongen. Det følger av vilkårene
punkt 8.3.2. at kupongen bare kan brukes i forbindelse med en bestilling. Ubenyttet
kupongbeløp regnes deretter som forbrukt.

Klager har vist til at Gotogate har forklart på telefon at verdikupongen kun kan brukes på
en reise for en person. Dette er ikke kommentert fra Gotogate, og legges derfor til grunn.
Klager mener at dette ikke er den naturlige forståelsen av vilkårene og at det ikke ble gitt
informasjon om dette på telefon. Klager mener det må være et minimumskrav at man
kan bruke verdikupongen til å bestille en tur/retur billett.

Nemnda mener at vilkåret om at kupongen kun kan brukes i forbindelse med en
bestilling, kan forstås på ulike måter. Nemnda legger til grunn at det ikke tilstrekkelig
klart fremkommer at det ikke er mulig å bruke kupongen til å bestille en tur/retur reise.
Det er Gotogate som er den profesjonelle part og som har utformet vilkårene. Uklarhet
rundt forståelsen av vilkårene må derfor tolkes i disfavør av den som har størst ansvar
for at uklarheten er oppstått.

Nemnda har etter dette kommet til at verdikupongen bør kanselleres og at det utstedes
en ny verdikupong på 4242 kroner uten begrensninger i bruken. Dersom dette ikke er
mulig, har klager krav på utbetaling av 4242 kroner i kontanter. Dersom klager har brukt
noe av den opprinnelige verdikupongen skal det brukte beløpet trekkes fra.

Vedtak

Transportklagenemnda anbefaler at verdikupongen kanselleres og at det utstedes en ny
verdikupong på 4242 kroner uten begrensninger i bruken. Dersom dette ikke er mulig
anbefaler nemnda at Gotogate utbetaler 4242 kroner i kontanter. Dersom klager har
brukt noe av den opprinnelige verdikupongen skal det brukte beløpet trekkes fra.