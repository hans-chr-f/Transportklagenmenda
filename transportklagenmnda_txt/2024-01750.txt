Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.10.2024

Saksnummer
2024-00383

Tjenesteytere
British Airways

Klager har i det vesentlige anført

Klager, to passasjerer, skulle reise fra Oslo til London med British Airways BA767 den 8.
juli 2023. 

Klager mottok den 7. juli en e-post fra British Airways med informasjon om at flyvningen
var kansellert. Klager har mottatt refusjon av billetten. 

Klager krever standarderstatning grunnet kanselleringen.

Tjenesteyterne har i det vesentlige anført
Klager hadde en bekreftet bestilling på BA767 fra Oslo til London den 8. juli 2023 med
avgang kl. 17:10 og ankomst kl. 18:35. 

Passasjeren krever standarderstatning i henhold til EU-forordning 261/2004 grunnet
kanselleringen av BA767. 

BA767 ble kansellert den 7. juli 2023 kl. 12:46. Passasjeren ble informert om
kanselleringen via e-post og SMS den 7. juli kl. 16:15. 

Vennligst se vedlagt vedlegg med en detaljert forklaring av de ekstraordinære
omstendighetene og rimelige tiltak, samt dokumentasjon på at det forelå ekstraordinære
omstendigheter i form av ATC og vær. 

Passasjeren valgte å få refusjon istedenfor å bli ombooket. 

Kanselleringen skyldtes ekstraordinære omstendigheter i form av værforhold og ATC, og
passasjeren har ikke rett på standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

British Airways har anført at klagers flyvning, og flymaskinens tidligere flyvning,
ble kansellert som følge av restriksjoner i ATC (Air traffic control) på grunn av
værforholdene. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Restriksjoner i luftrommet som påvirker flytrafikken kan være en slik ekstraordinær
omstendighet som medfører at den reisende ikke har krav på standarderstatning. Dette
må vurderes konkret. Det er flyselskapet som må godtgjøre at det foreligger et slikt
spesielt tilfelle. 

Videre kan værforhold som påvirker flytrafikken ved at det ikke er mulig å lande/ta av,
ved at det oppstår overbelastning på flyplassen eller lignende, være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

Nemnda er av den oppfatning at det er tilstrekkelig dokumentert at kanselleringen av
BA767 skyldtes ekstraordinære omstendigheter i form av restriksjoner i luftrommet
(ATC) og værforhold i form av bygeskyer og tordenvær. Det vises til den innsendte
dokumentasjonen, herunder NOTAM, nyhetsartikler, IOC summary, tactical
planning email og Eurocontrol. Nemnda er av den oppfatning at de ekstraordinære
omstendighetene ikke kunne vært unngått selv om alle rimelige tiltak ble truffet.
Nemnda er følgelig av den oppfatning at klager ikke har rett på standarderstatning for
kanselleringen.

Vedtak

Transportklagenemnda kan ikke anbefale at klager gis medhold.