Vedtak i Transportklagenemnda - Fly

Sammendrag

Krav om refusjon av billetter grunnet ruteendring.

Dato
27.05.2014

Saksnummer
620/13F

Tjenesteyter
Bravofly

Klager har i det vesentlige anført:

Den 13. november 2012 bestilte klager en reise med Wizz Air på Bravofly.com, fra Haugesund
til Gdansk t/r 7. - 10. februar 2013. Den 3. januar mottok klager en e-post fra Bravofly om at
utreisen fra Haugesund var flyttet to dager frem til 5. februar.

Klager hadde ikke anledning til å reise den 5. februar, men Bravofly kunne ikke hjelpe klager.
Hun endte derfor opp med å kjøpe nye og dyrere billetter med et annet selskap fra Stavanger
den 7. februar.

Klager krever refusjon av opprinnelige billetter.

Bravofly har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Bravofly ved nemndas e-post av 30. september 2013 med frist til 11.
november 2013 for eventuelle bemerkninger. I e-posten opplyses det bl.a. om at nemnda vil
legge passasjerens opplysninger til grunn dersom disse ikke imøtegås av flyselskapet. Det blir
også opplyst at saken vil bli forelagt nemnda selv om flyselskapet ikke avgir uttalelse.

Bravofly har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at utreisen ble fremskyndet som følge av en ruteendring. Passasjeren
har i et slikt tilfelle rett til refusjon av hele billettprisen. Dersom billetten er kjøpt direkte fra
flyselskapet, vil flyselskapet refundere billettprisen direkte til passasjeren. Er billetten kjøpt
gjennom et reisebyrå, vil refusjonen gå gjennom reisebyrået.

Bravoflys siste tilbakemelding til klager er 20. mai 2013. Hva som er skjedd etter denne tid
vites ikke. Nemnda finner det sterkt kritikkverdig at Bravofly ikke har fulgt opp saken. Om
Bravofly ikke har fått svar fra Wizz Air, burde klager blitt orientert. Saken burde også blitt fulgt
opp overfor Wizz Air. Nemnda anbefaler at Bravofly avklarer spørsmålet med Wizz Air og
gir klager en rask tilbakemelding. Sett hen til den lange tiden som er gått, bør Bravofly etter
nemndas vurdering gi avkall på et eventuelt behandlingsgebyr.

Kopi av dette vedtaket sendes Wizz Air til orientering og mulig oppfølging overfor Bravofly.

Vedtak:

Transportklagenemnda - fly anbefaler at Bravo avklarer spørsmålet med Wizz Air og gir klager
en rask tilbakemelding.

Vedtaket var enstemmig.