Vedtak i Transportklagenemnda - Fly

Sammendrag

Krav om dekket hotellutgifter grunnet forsinkelse.

Dato
02.11.2016

Saksnummer
1516/15F

Tjenesteyter
Norwegian Air Shuttle ASA

Klager har i det vesentlige anført:

Klager reiserute, Trondheim til Barcelona 17. juni 2015 kl. 17:45 med DY5189. Denne
flyvningen ble forsinket. På grunn av denne forsinkelsen fikk ikke klager benyttet den ene
natten i leiligheten som han hadde leid og måtte ta inn på hotell.

Klage krever å få dekket hotellutgiften som han ble påført på 195,44 euro.

Norwegian Air Shuttle ASA har i det vesentlige anført:

DY 5189 fra Trondheim til Barcelona 17. juni 2015 ble forsinket med 2 timer og 41 minutter på
grunn av lynnedslag. Se vedlagt dokumentasjon. Norwegian anser denne hendelsen som en
ekstraordinær hendelse.

Det ble sendt ut sms til passasjerene om at flyvningen ble forsinket, årsaken til forsinkelsen og
muligheten til å få matkuponger.

Norwegian viser til EU-forordningen 261/2004, artikkel 6 om forsinkelse.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. Eu-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Forsinkelsen var på under tre timer. Forsinkelsen gir således ikke rett til standarderstatning
etter EU-forordningen. Det er heller ikke krevet.

Norwegian er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Nemnda har ved den videre vurdering av saken delt seg i et flertall og et mindretall.
Flertallet, lederen og flyselskapenes representanter, er av den oppfatning at lynnedslag
må anses som en ekstraordinær omstendighet som ikke kunne vært unngått selv om
Norwegian hadde tatt alle forholdsregler som med rimelige kan kreves. Forsinkelsen gir
således ikke rett til erstatning.

Mindretallet, forbrukernes representanter, er av en annen oppfatning. Lynnedslag må
anses å være et alminnelig og hyppig fenomen som flyselskapene må forholde seg til i
sin ordinære drift og kan derfor ikke regnes som en ekstraordinær omstendighet som
fritar selskapene for ansvar.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.