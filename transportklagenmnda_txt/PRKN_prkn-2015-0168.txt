Vedtak i Pakkereisenemnda

Sammendrag

Krav om prisavslag pga. at deler av reisen ikke ble som planlagt
fordi skolen de skulle overnatte i var stengt pga. oppussing.

Dato
19.02.2016

Saksnummer
168/15P

Tjenesteyter
KinaReiser as

Saken gjelder:

Krav om prisavslag pga. at deler av reisen ikke ble som planlagt fordi skolen de skulle
overnatte i var stengt pga. oppussing.

Klager har i det vesentlige anført:

Klager bestilte en reise til Kina med 6 overnattinger og opphold på Wudang-fjellet, for å lære
tai chi/qigong på en egnet skole. Reisen inkluderte også 3 netter i Xi'an med sightseeing og
flyreise fram og tilbake Oslo/Xi'an. Biltransport mellom Xi'an og Wudang var inkludert, pluss
inngangspenger til sightseeing-steder beskrevet i programmet fra KinaReiser. Total kostnad
for reisen var kr 21.395 per person.

Oppholdet på Wudang-fjellet ble langt fra det som var bestilt og beskrevet i Kinareisers
program.

Transporten Xian - Wudang og Wudang - Xi'an, kost og losji på Wudangfjellet, samt
treningsstedet samsvarte ikke med bestillingen. Klager fikk ikke en engelsktalende lærer som
bestilt.

I Xi'an fulgte guiden i grove trekk det planlagte programmet, men i Wudan følte klager seg
presset til å akseptere et helt annet program.

I korte trekk gikk det ut på at

Klager tok kontakt med KinaReiser fordi de på sine nettsider reklamerer med at de gjerne
skreddersyr noe helt eget for «deg og ditt reisefølge». Videre står det at reisefølget står helt
fritt i å legge opp et program som passer akkurat for de reisende. Dette må sies å være
villedende reklame og svært mangelfull informasjon. Klager har i ettertid erfart at KinaReiser
fraskriver seg ansvaret dersom man tar deres markedsføring på alvor og skreddersyr en del
av pakkereisen med et individuelt opplegg.

KinaReiser skriver videre at klager ble tilbudt et tilsvarende opphold på Wudanfjellet
organisert av deres partnere uten at de ønsket å benytte dette. Klager forsto ikke på
noe tidspunkt i prosessen at deres tilbud var å forstå som et ultimatum. De oppfattet
dette som en diskusjon om alternativer, og klager stolte på KinaReisers pålitelighet
og kompetanse. Det var deres agent i Kina som til slutt kunne informere om at den
skolen klager ønsket seg hadde enkeltrom med dusj, en engelstakende mester og
at bestillingen kunne gjennomføres. KinaReiser informerte ikke klager om at status
på reisen endret seg fordi de endte opp med et annet opplegg enn de selv foreslo
underveis i planleggingen. KinaReiser uttrykte muntlig i et møte med klager at dette
kunne være en ny forretningsmulighet for dem siden «mindfullness var så inn i tiden».
Klager mener at den situasjonen de nå opplever er etteranmeldt ansvarsfraskrivelse fra
turoperatørens side.

Klager mener at KinaReiser har levert en pakkereise, og at de er ansvarlig arrangør. Klager
anser at de har klagerett og er berettiget til erstatning, iht. Lov om pakkereiser. Ikke på noe
tidspunkt før reisen antydet Kinareiser at deler av turen ikke var KinaReisers ansvar, hverken
i direkte kommunikasjon med klager eller på nettsidene til Kinareiser. Hvis KinaReiser ikke
gikk god for skolen, måtte de ha informert klager om det. Da kunne de eventuelt ha valgt den
likevel på eget ansvar.

KinaReiser benekter i sitt tilsvar at de har solgt klager en pakkereise.
Advokatfullmektig Sverre McSeveny-Aril sier i sitt svar til KinaReiser «man har
praksis som trekker i retning av at også en kombinasjon av arrangørens eksisterende
tjenestetilbud som settes sammen i forbindelse med selve avtaleinngåelsen kan være
å anse som en pakkereise». Xi'an-delen av klagers reise var på alle måter hyllevare tatt
rett fra KinaReisers standardtilbud. Etter vår oppfatning kan det ikke være noen tvil om
at klager kjøpte en pakkereise.

Klager krever et prisavslag på totalt kr 5.000 per person.

Det vises for øvrig til klagers brev.

Kinareiser har i det vesentlige anført:

Oppholdet på skolen i Wudang-fjellet ble booket etter klagers eget initiativ og ønske og det
var ikke en del av KinaReisers normale tilbud som er basert på mangeårige relasjoner til
anerkjente profesjonelle aktører i Kina. Klager ble tilbudt et tilsvarende opphold organisert
gjennom en av KinaReisers partnere uten at dette ble benyttet.

Klagers program i Kina var sammensatt av KinaReisers vanlige program med privat guide og
sjåfør, samt klagers eget valg av arrangement i Wudang-fjellet inkludert transporten til og fra
Xi'an. Det er første gang KinaReiser kommer i en konfliktsituasjon hvor klager selv velger et
program fra nettet og som KinaReiser tilrettelegger i kombinasjon med sitt eget program.

KinaReiser har vært i kontakt med advokatfullmektig Sverre McSeveny-Aril, Direktør Reise
Utland i Virke for å få konstatert om de har solgt klager en pakkereise eller ikke. I svaret til
KinaReiser fremgår følgende:

«Etter min vurdering vil dette ikke være å anse som en del av pakkereisen slik dette fremstilles
og dere vil da heller ikke være erstatningspliktig for mangler som skyldes kvaliteten på skolen
så lenge dere kun har ytt ekstra service ved å undersøke og tilrettelegge for deltakelse for
kunden etter kundens eget ønske.

Utgangspunktet er at en kundes eget skreddersydde opplegg for bestilling er ikke en
pakkereise i lovens forstand når reisen og tjenesten settes sammen ved bruk av operatørens
nettverk. Man har imidlertid praksis som trekker i retning av at også en kombinasjon av
arrangørens eksisterende tjenestetilbud som settes sammen i forbindelse med selve
avtaleinngåelsen kan være å anse som en pakkereise.

Her forstår jeg det slik at skoletilbudet ikke er en del av deres eksisterende tjenestetilbud og
kun noe dere har bistått kunden med som en tilleggs service. Jeg kan da ikke se at dere her
har noe ansvar etter pakkereiseloven for eventuelle mangler ved denne tjenesten.».

KinaReiser mener de ikke kan stilles til ansvar for noe klager på egen hånd finner på nett og
ønsker å benytte, selv om KinaReiser organiserte det praktiske med oppholdet på skolen i
Wudang-fjellet. De har allikevel gitt tilbud om en minnelig kompensasjon begrenset til deres
fortjeneste på denne delen av reisen.

KinaReiser understreker at dersom de lykkes med å få tilbakebetalt hele eller deler av
oppholdet det reklameres på fra Wudang, vil dette selvfølgelig tilfalle klager i sin helhet.

KinaReiser tilbyr et prisavslag på kr 1.000 per person.

Det vises for øvrig til brev fra Kinareiser.

Nemnda bemerker:

Spørsmålet i saken er om den delen av reisen det klages over er å anse som en del av en
pakkereise tilrettelagt av KinaReiser, eller om denne delen av programmet er lagt inn av de
reisende selv utenom KinaReisers arrangement.

For at et arrangement skal gå inn under pakkereiseloven, kreves det ikke at elementene
i reisen skal være satt sammen før de tilbys kunden, men i formuleringen «tilrettelagt
arrangement» ligger det et krav om at arrangøren har satt sammen et produkt for reisen,
f.eks. etter at kunden har henvendt seg til operatøren. Operatøren kan ha valgt mellom ulike
alternativer og gitt råd til kunden, som tar den endelige avgjørelsen.

Slik nemnda forstår den foreliggende sak, har arrangøren, for så vidt gjelder oppholdet
på Wudangfjellet, sydd denne delen av turen inn i den reisen de formidlet etter spesifisert
oppdrag fra klageren, som hadde funnet treningsstedet på internett. KinaReiser hadde
ikke tidligere hatt kontakt med et slikt treningssted eller arrangert tilsvarende reiser, men
deres stedlige representant forsøkte å foreta undersøkelser. Etter omstendighetene endte
KinaReiser opp med å foreslå en annen skole. Dette forslaget ble ikke fulgt av klagerne, som
ønsket opphold på den skolen de hadde funnet på internett.

Nemnda har funnet saken vanskelig, men har etter en samlet vurdering kommet til at
KinaReiser som arrangør er ansvarlig også for den delen av reisen som gikk til Wudangfjellet.
Nemnda har lagt avgjørende vekt på at KinaReiser i sin markedsføring fremhever at de
skreddersyr individuelle turopplegg. Videre er det lagt vekt på at KinaReiser har beregnet seg
provisjon også av denne delen av turen. Det er dermed intet som peker hen i mot at turen
var et fellesprosjekt mellom de reisende og turoperatøren, hvor de reisende selv måtte bære
ansvaret for innslag de hadde foreslått.

Nemnda finner etter en samlet vurdering at turen led av en mangel. Klageren har etter dette
krav på et prisavslag. Nemnda finner at prisavslaget passende kan settes til kr 5.000 pr.
deltaker.

Vedtak:

Pakkereisenemnda anbefaler at det blir gitt et prisavslag på kr 5.000 pr. deltaker.

Vedtaket er enstemmig.