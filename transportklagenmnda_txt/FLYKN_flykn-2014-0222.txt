Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.08.2014

Saksnummer
222/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra New York til Oslo den 22. september 2013 kl. 21:30 med DY7002. Flyet
ble forsinket over syv timer.

Klager stiller seg kritisk til dårlig informasjon og oppfølging i ventetiden. Klager hadde
bestilt separat billett videre fra Oslo til Kristiansand, og ble nødt til å kjøpe nye billetter på
strekningen. Klager mistet en dags arbeidsinntekt, og klagers datter mistet en skoledag som
følge av forsinkelsen.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY7002 ble forsinket 7 timer og 34 minutter som følge av uforutsett teknisk problem, det
vises til fremlagt teknisk rapport. Årsaken til hendelsen var utenfor Norwegians kontroll.
Flyselskapet vurderte å leie inn enda ett fly, men det var ikke kapasitet i leasingmarkedet.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at de tekniske problemene oppstod under drift og utenfor planlagt
vedlikehold.

Norwegian ønsker av godvilje å tilby klager kroner 1 000 per person, men kan dessverre ikke
imøtekomme deres krav om standarderstatning.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med mer enn syv timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen på DY7002 skyldtes at flyet som var planlagt benyttet på flygningen fikk lekkasje
i oksygenssystemet. Feilen ble oppdaget i Oslo. Flyet måtte erstattes med et annet fly. Det tok
tid å få dette på plass. Flyet kom således forsinket til New York. Der oppstod det ytterligere
forsinkelse som følge av feil på kontrollenheten til nødlyset på dette flyet.

Saken er forelagt Luftfartstilsynet som ikke har noe å bemerke til Norwegians beskrivelse av
de tekniske feilene eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Anvendelsen av EU-forordningen berører ikke en passasjers rett til erstatning på annet
grunnlag.

Norwegian er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem. Med tap regnes så vel
økonomisk som ikke-økonomisk tap, jf. EU-domstolens dom av 6. mai 2010, Walz-Clickair
(C-63/09).

Klager kom over syv timer forsinket til Oslo og mistet sin videreforbindelse. De måtte kjøpe
nye billetter. Nemnda er av den oppfatning at Norwegian i dette tilfellet ikke hadde mulighet
til å unngå forsinkelsen, og at klager således selv må bære utgifter til nye billetter.

Det kan reises spørsmål om forsinkelsen kunne ha blitt begrenset, og om klagerne således ble
påført en unødig ulempe (ikke-økonomisk tap).

Nemnda tar ikke stilling til om Norwegian har godtgjort at de har tatt alle forholdsregler som
med rimelighet kan kreves for å unngå tapet ved å redusere forsinkelsen, i det Norwegian
har tilbudt en kompensasjon på 1 000 kroner per person. Nemnda er av den oppfatning at
det uansett ikke er grunnlag for erstatning for ikke-økonomisk tap ut over dette. Dersom
kompensasjonen ikke er utbetalt anbefales det gjort.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.