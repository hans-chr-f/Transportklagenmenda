Vedtak i Transportklagenemnda - Fly

Sammendrag

Krav om refusjon. Klager bestilte flybillett feil
vei, og hadde bestilt avbestillingsbeskyttelse.

Dato
11.02.2020

Saksnummer
2018-03831

Tjenesteytere
Bravofly

Klager har i det vesentlige anført

Den 28. oktober 2018 bestilte klager en tur/retur-reise fra Praha til Bergen av Bravofly.
Reisen skulle gjennomføres av flyselskapet Norwegian. Utreisen var 1. november 2018,
og returen 4. november. Ved bestilling valgte klager avbestillingsbeskyttelse, som kostet
kroner 233,04. 

Klager innså at billettene var fra Praha til Bergen tur/retur, og ikke fra Bergen til Praha
slik han hadde ønsket. Han ringte derfor for å endre eller kansellere billetten, og fikk
beskjed pr. telefon om at billettene ble kansellert. Han bestilte deretter nye billetter fra
Norwegian, som han senere benyttet. 

Klager mottok en bekreftelse på e-post om at billettene var kansellert, men i etterkant
har klager oppdaget at avbestillingsforsikringen ble kansellert i stedet for billetten.
Han har kontaktet Bravofly som hevder at de har opptak av samtalen, og påstår at han
avbestilte avbestillingsforsikringen. Klager har bedt om å få opptaket utlevert, men
Bravofly nekter å gjøre dette. 

På bakgrunn av det ovennevnte har klager fremsatt krav om refusjon av flybilletten,
fratrukket det allerede refunderte avbestillingsbeskyttelsesbeløpet. Klagers krav beløper
seg til kroner 2 457,37.

Tjenesteyterne har i det vesentlige anført
Klager bestilte en reise med Bravofly til kroner 2 457,37 kroner den 28. oktober 2018.
Reisten var fra Praha til Bergen 1. november og fra Bergen til Praha 4. november for én
passasjer. Han bestilte også assistansepakke fra Europ Assistance til kroner 233,04. 

Klager ringte kundeservice dagen etter, 29. oktober. Kommunikasjonen var på engelsk,
og kundebehandleren forstod det slik at klager ønsket å avbestille assistansepakken.
Han ble derfor refundert kroner 233,04, og dette ble bekreftet på e-post samme dag.
Bravofly viser i denne forbindelse til referat av telefonsamtale som vedlagt. Det er
bare assistansepakken som kan avbestilles, og dette gis det informasjon om under
bestillingsprosessen, før betalingen gjennomføres. 

Billetten ble ikke benyttet ,og klager har følgelig krav på 40 euro i refusjon for skatter og
avgifter. Bravofly har beklager eventuelle misforståelser i kommunikasjonen, men på
bakgrunn av det ovennevnte har Bravofly avvist klagers krav.

Nemnda bemerker

Hvorvidt billettene ble avbestilt eller ikke, er et bevisspørsmål som ikke egner seg til
behandling i nemnda. Saken avvises derfor, jf. Transportklagenemndforskriften § 6-2
bokstav d.

Vedtak

Saken avvises.