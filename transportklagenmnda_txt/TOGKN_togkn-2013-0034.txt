Vedtak i Transportklagenemnda
- Kollektivreiser

Sammendrag

Krav om erstatning av utgifter til nye flybilletter på grunn av en forsinkelse.

Dato
04.11.2013

Saksnummer
34/13 J

Tjenesteyter
Flytoget

Krav om erstatning av utgifter til nye flybilletter på grunn av en forsinkelse.

Klager har i det vesentlige anført:

Klager og hennes sønn skulle den 06.06.13 ta Flytoget fra Sandvika stasjon kl. 07.21. Toget var
forsinket og ved ankomst Gardermoen var innsjekking for klagers fly som hadde avgang kl.
08.55 stengt. Klager måtte booke om billettene til neste flyavgang kl. 13.20. Klager ble som
følge av forsinkelsen påført utgifter til ombooking av flybillettene med kr 3.758 og bespisning i
Harstad med kr 331, totalt kr 4.089, som kreves erstattet av Flytoget.

Flytoget har i det vesentlige anført:

På morgenen den 06.06.13 oppsto det en feil ved linjeblokk mellom Brakerøya og Eriksrud
blokkpost, som igjen førte til enkeltsporet drift og at Flytoget valgte å snu sine tog på Asker
stasjon.

Klager har oppgitt forskjellige tider med hensyn til hvilket tog klager skulle ta. I klagers brev
til nemnda er det opplyst at hun planla å ta et tog ca. 07.20. Hun skriver også at hun ikke
noterte når hun faktisk reiste. Etter opplysningene fra kunden har Flytoget sjekket de to
nærmeste avgangene fra Sandvika som da gikk kl. 07.35 (opprinnelig avgang kl. 07.21) og kl.
07.42 (opprinnelig avgang kl. 07.41) denne dagen. Det vises til Jernbaneverkets logg/TIOS.

Avgangen som gikk fra Sandvika kl. 07.35 (opprinnelig avgang kl. 07.21) var 21 minutter
forsinket ved ankomst Oslo Lufthavn Gardermoen. Flytoget antar at det var denne avgangen
klager var med.

Det vises til Flytogets transportgaranti, jf. Flytogets Transportvilkår § 6b:

«Dersom Flytoget ankommer Oslo Lufthavn Gardermoen mer enn 30 minutter etter oppsatt
rutetabell og kunden ikke rekker sin flyavgang, kan kunden fremme krav om erstatning for
videre reise til endelig destinasjon begrenset oppad til 3/10 av Folketrygdens grunnbeløp, for
billetter som ikke er byttbare/refunderbare. Garantien dekker ikke billetter for eventuell videre
reise etter første flyreise, som kunden fremdeles kan nå til tross for forsinkelsen.»

Videre henvises det til transportvilkårenes § 6c:

«Erstatning kan ikke kreves dersom kunden til tross for forsinkelsen har nok tid til å nå
avgang for videre transport i h.h.t. flyselskapenes minimums fremmøtetider. Kunden plikter
å begrense et eventuelt tap ved å beregne rimelig tid for ankomst til bestemmelsesstasjon.
Oslo Lufthavn anbefaler minst 60 minutter fremmøte på innenlands turer og 90 minutter på
utenlandsturer.»

Flytogets transportvilkår er kjentgitt på www.flytoget.no og er også tilgjengelig i Flytogets
salgsskranke på Oslo Lufthavn.

Flytoget mener med grunnlag i overnevnte at selskapet ikke har refusjonsplikt i denne saken.

Nemnda bemerker:

Flytoget har i sine transportvilkår § 6 b inntatt bestemmelser om erstatning ved forsinket
ankomst til Oslo Lufthavn Gardermoen. Forsinkelsen må være på mer enn 30 minutter for at
man skal kunne fremme krav om erstatning for videre reise.

Nemnda legger til grunn at klager skulle reise med toget som etter rutetabellen skulle gå fra
Sandvika stasjon kl. 07.21. Klager kom i henhold til trafikkloggen for klagers tog 21 minutter
forsinket frem til Oslo Lufthavn Gardermoen. Forsinkelse av denne lengde gir ikke grunnlag
for erstatning. Som reisende må man i rimelig utstrekning være forberedt på at mindre
forsinkelser kan oppstå. Dersom man skal videre med et annet transportmiddel eller det er
viktig å komme frem til et bestemt sted til et bestemt tidspunkt, må man ta høyde for dette.

Nemnda kan på bakgrunn av dette ikke finne grunnlag for å anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.