Vedtak i Transportklagenemnda - Fly

Sammendrag

Krav om erstatning for utgifter grunnet forsinket bagasje.

Dato
15.06.2024

Saksnummer
2024-00087

Tjenesteytere
SAS

Klager har i det vesentlige anført

Klager reiste med SAS fra Harstad til Reykjavik via Oslo den 19. august 2023. Klager
hadde følgende reiserute:
SK4083 19AUG23 Harstad – Oslo
SK4785 19AUG23 Oslo – Reykjavik

Ved ankomst i Reykjavik mottok ikke klager sin bagasje. Klager opprettet PIR på
flyplassen. Klager mottok bagasjen den 24. august 2023. 

Grunnet forsinkelsen av bagasjen måtte klager kjøpe nye klær. Klager var en del av en
fellestur med guide og minibuss, og turen inkluderte en rekke fotturer på høylandet på
Island. Været i høylandet på Island er like uforutsigbart som på fjellet i Norge. Da klager
ankom Reykjavik hadde hun kun de klærne hun reiste i – en tynn bomullsskjorte, en ¾
lang olabukse og en olajakke. Allerede den første kvelden i Reykjavik var dette i kaldeste
og minste laget. 

I høylandet hadde ikke klager kunne delta på de planlagte turene med de klærne hun
reiste i. Det hadde i praksis betydd at de fem første dagene av klager sin tur hadde
blitt spolert. Klager sine sko var heller ikke egnet for fjellturer på Island. Med unntak av
ullstillongs, benyttet klager samtlige plagg pluss fjellskoene som hun kjøpte i Reykjavik. 

Klager går mye tur hjemme både i marka og på fjellet og var godt forberedt til turen på
Island. Klager hadde alt av utstyr hun trengte i bagasjen og hadde ikke hatt behov for å
kjøpe noe dersom bagasjen hadde kommet frem sammen med henne. For klagers del
var innkjøpene på Island derfor i utgangspunktet unødvendige og ikke-planlagte. 

Klager har behold klærne som ble kjøpt på Reykjavik. Klager har ikke tenkt tanken på
at det går an å selge dem, men påpeker at hun neppe vil få igjen mer enn 15-20% av
kjøpsprisen dersom hun skulle prøvd å selge de aktuelle klærne. Dette syntes klager
høres ut som en dårlig løsning. 

Klager har lagt ved en kvittering på utgifter til klær på Reykjavik på 166 894 ISK.

Klager har mottatt 5 000 NOK fra sitt forsikringsselskap, samt 1 766 NOK fra SAS. Klager
krever å få dekket sine resterende utgifter på 6 985 NOK. 

Klager mener at en mulig løsning er at SAS erstattet 50% av beløpet som gjenstår etter
utbetalingen fra forsikringsselskapet. Med de 1766 NOK som SAS allerede har erstattet
per dags dato blir dette en restutbetaling på 2 609 NOK.

Tjenesteyterne har i det vesentlige anført
SAS bestrider kravet. 

Passasjerens bagasje ble forsinket på en flyvning med SAS. 

For dette har passasjeren mottatt 5 000 NOK fra sitt forsikringsselskap, samt 3 541 NOK
fra SAS, totalt 8 541 NOK. 

Når en bagasje er forsinket, står SAS for de kostander som passasjeren har for de mest
nødvendige innkjøpene. 

Vår evaluering i dette tilfellet er at passasjeren har blitt erstattet en rimelig sum sett hen
til antall reisedager som bagasjen var forsinket. 

Det er passasjerens ansvar å holde kostnadene nede, og kun kjøpe det som er absolutt
nødvendig for å klare seg under perioden bagasjen er borte. 

SAS bedømmer at summen som ikke er erstattet av oss eller forsikringsselskaper er en
sum som er for unødvendige innkjøp. 

Tingene som passasjeren har kjøpt har fortsatt verdi for klager.

Nemnda bemerker

I henhold til luftfartsloven § 10-20/Montrealkonvensjonen art 19 er fraktfører ansvarlig
for tap som følge av forsinket bagasje, med mindre flyselskapet kan godtgjøre at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem. Fraktførerens ansvar er begrenset til 1288 SDR
(Special Drawing Rights), jf. luftfartsloven § 10-22 og § 10-24, samt forskrift om fraktførers
ansvar for skade ved lufttransport av passasjerer, reisegods og gods § 1 tredje ledd

Klager har oppgitt at faktiske kostnader knyttet til innkjøp av nye klær var på totalt 166
894 ISK. Det vises til fremlagte kvittering.

Slik nemnda forstår saken har klager fått dekket deler av sitt krav i forbindelse med
forsinket bagasje fra reiseforsikringen. Nemnda understreker at klager ikke skal ha
dekket sitt tap to ganger. Beløp som er utbetalt til klager fra forsikringsselskapet kommer
til avkortning i krav om erstatning mot flyselskapet, slik det bl.a. er lagt til grunn i tidligere
nemndspraksis, se bl.a. FLYKN-2022-680, FLYKN-2022-409 og FLYKN-2019-4023. Eventuell
regress vil være et anliggende mellom forsikringsselskapet og flyselskapet.

Klager har krevd 166 894 ISK, tilsvarende 12 770 NOK, erstattet for nødvendige
innkjøp på Reykjavik. Reiseforsikringen har dekket 5 000 NOK. Det fremgår også av
kommunikasjon mellom klager og SAS at SAS har erstattet klager 150 EUR to ganger,
henholdsvis den 27. oktober (tilsvarende 1 766 NOK) og den 2. november (tilsvarende 1
775 NOK). Klager anfører at hun kun har mottatt 1 775 NOK, og nemnda anbefaler at SAS
utbetaler de resterende 1 766 NOK dersom dette ikke er gjort. 

Utlegg til for eksempel klær og toalettsaker som skyldes et nødvendig behov kan klager
kreve erstattet, men klager har et ansvar for å begrense disse utgiftene. Klager sin
bagasje ankom forsinket med fem dager. Klager har oppgitt at faktiske kostnader knyttet
til innkjøpt av nye klær og sko var på totalt 12 770 NOK/166 894 ISK. Klager befant seg
på Reykjavik med et annet klima enn hun kom fra i Harstad, og hun hadde planer om
fritidsaktiviteter. Nemnda finner det sannsynlig at det var nødvendig for klager å kjøpe
seg varmere klær og klær tilpasset hennes formål med turen. 

Nemndas flertall - leder og bransjerepresentant - mener at klagers innkjøp var
nødvendige, men at innkjøp av turklær og sko innebærer en berikelse for henne.
Full dekning av kjøpesummen vil dermed utgjøre en overkompensasjon, og nemnda
har i tidligere avgjørelser (se bl.a. FLYKN-2023-31 og FLYKN-2019-2675 med videre
henvisninger) lagt til grunn at dekningskjøpte klær regelmessig vil ha en rest-/bruksverdi
som reduserer størrelsen av klagers reelle tap på 50% dersom klager beholder klærne.
Full erstatning ville også stille klager i en gunstigere stilling enn om bagasjen ikke hadde
kommet til rette overhodet. Flertallet mener at det ved erstatningsutmåling for totaltap
normalt gjøres et skjønnsmessig fradrag for elde, slitasje og verdiforringelse på det tapte
reisegodset.

Alt i alt mener flertallet at det i denne saken bør gjøres et skjønnsmessig fradrag for den
berikelsen det innebærer for klager å sitte igjen med turklær og sko. Klager har allerede
mottatt kr 5 000 fra sitt forsikringsselskap og 3 541 fra SAS, hvilket utgjør 67 % av hennes
utgifter til kjøp av turutstyr. Etter omstendighetene mener flertallet at klager i dette
tilfellet ikke har krav på ytterligere utbetaling 

Mindretallet - forbrukerrepresentanten - mener at det ikke skal gjøres et fradrag for
berikelse, og viser til at klagers situasjon var spesiell og at klager ikke hadde annet valg
enn å kjøpe nye klær dersom hun skulle delta på turen.

I tråd med flertallets oppfatning har klager allerede fått dekket det hun har krav på, og
nemnda kan ikke anbefale at selskapet gjør ytterligere utbetalinger til klager

Vedtak

Transportklagenemnda anbefaler at SAS utbetaler kr 1 775 dersom det ikke allerede er
gjort. Forøvrig kan ikke nemnda anbefale at klager gis medhold