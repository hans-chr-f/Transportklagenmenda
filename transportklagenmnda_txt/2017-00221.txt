Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00221

Tjenesteytere
AtB AS

Klager har i det vesentlige anført

Klagers sønn ble stoppet under billettkontroll på bussen fra Moholt til Charlottenlund
Videregående skole og ble ilagt gebyr. 

Sønnen har t-kort med gyldighet frem til mai 2017. Denne dagen hadde han glemt
skolebeviset, men fremviste i stedet legitimasjon. Han fikk ikke lov av kontrolløren å logge
seg på Itslearning for å bekrefte sin studentstatus. Klagers mor stiller seg undrende til
dette, da to av sønnens skolekamerater, samt hennes datter har blitt gitt mulighet til
å bevise at de er elever ved å logge seg på Itslearning eller fremlegge bevis for betalt
semesteravgift under billettkontroll. 

Klager viser til at prisen for en ungdomsbillett og studentbillett er lik og at det rent
økonomisk ikke er noe å hente for klager. 

Klager krever refusjon av gebyret.

Tjenesteyterne har i det vesentlige anført
Når det gjelder dette med å ilegge tilleggsgebyr der en person oppfyller retten til to
forskjellige kategorier, men mangler legitimasjon for den kategorien vedkommende
reiser med, har dette å gjøre med overgangen til «upersonlige reisekort». Det er i dag slik
at så fremt man oppfyller retten til rabatt er det likegyldig hvis navn som står på t:kortet
man reiser med (med unntak av t:kort skole og t:kort for ansatte). Det vil si at én familie
kan dele på ett t:kort såfremt alle oppfyller reglene for kategorien for billetten som ligger
på kortet. Likevel kan ikke bestefar som er honnør låne sitt t:kort til sitt barnebarn selv
om prisen er den samme. Dette da det er ulike regler for de forskjellige kategoriene. Selv
om bestefar ikke oppnår noe økonomisk fordel ved å reise med barnebillett vil det bli
ilagt tilleggsgebyr idet vedkommende ikke kan legitimere seg som berettiget til å reise
med gjeldende rabatt. 

Kravet til legitimasjon ved bruk av rabatterte billetter fremgår klart av AtBs regelverk
som ligger tilgjengelig på AtBs nettsider. Det er dessverre mange av AtBs reisende som
misbruker AtBs tillit og AtB har derfor sett seg nødt til å tolke regelverket strengt. Dette
medfører at AtB ikke skiller mellom det å reise med rabattert billett uten bevis for retten
til rabatt, og det å reise helt uten billett. Dersom kunden reiser med studentrabattert
billett er det ifølge AtBs regelverk avgjørende at reisende ved kontroll kan «…vise gyldig
studiebevis» sammen med gyldig billett, jf. AtBs transportvedtekter § 7.

Hva som anses som gyldig studentlegitimasjon fremgår av AtBs rabatt- og
takstreglement.  Hovedregelen er at passasjerene må ha bevis for sin rabatt lett
tilgjengelig ved kontroll. Innlogging på studentweb godtas derfor som hovedregel
ikke som gyldig studentlegitimasjon. Det er imidlertid tidligere gjort unntak ved
semesteroppstart. AtB har ingen ordning med at man i ettertid kan fremvise gyldig
studentlegitimasjon og på den måten slippe å betale gebyr. Det at klager i etterkant av
kontrollen kan fremvise gyldig studentbevis vil ikke frita klager fra gebyret.  

Når det gjelder bruk av skjønn i enkeltsaker er AtB, som en representant for
fylkeskommunen, bundet av alminnelige forvaltningsrettslige prinsipper i AtBs
saksbehandling, herunder kravet til likebehandling. Til tross for at AtB har forståelse
for den enkeltes situasjon, medfører dette at AtB ikke gjør unntak fra sine krav til
legitimasjon med grunnlag subjektive forhold på den reisendes side.

AtB opprettholder med dette sin tidligere avgjørelse.

Nemnda bemerker

Nemnda legger til grunn at klager ved en feil hadde kjøpt studentreisekort og ikke et
ungdomskort for sønnen som var 17 år og elev ved videregående skole. Ungdomskortet
gjelder for ungdom fra 17 til 19 år. For studentkort er kun angitt en øvre aldersgrense på
34 år. 

For studentkort kreves at det legges fram dokumentasjon for gyldig studiebevis. For
ungdomskort synes det ikke å være krav om dokumentasjon for annet enn alder. 

Sønnen ble ved kontroll den 21. november 2016 bedt om å vise gyldig studiebevis hvilket
han ikke hadde og han ble ilagt gebyr. Han hadde heller ikke med seg noe skolebevis. 

Det følger av AtBs transportvedtekter §7 første avsnitt at reisende som ved kontroll
ikke kan vise gyldig reisebevis, skal betale et tilleggsgebyr på kr 750. Dette gjelder også
reisende som benytter rabatterte billetter, og som ikke kan legitimere at de er berettiget
til rabatt, jf. vedtektene § 2. 

Klagers sønn hadde tidligere hatt ungdomskort og var fortsatt berettiget til dette. Klager
viser også til at andre studenter har fått lov til å logge seg inn på nettet for å vise at de
var studenter/skoleelever. 

Nemnda har merket seg redegjørelsen fra AtB om forskjellen mellom ungdomskort og
studentkort. Studentkortet er et upersonlig kort som kan benyttes av flere. Nemnda
holder det for sannsynlig at klagers sønn ikke var berettiget til å benytte et studentkort.
Det blir da ikke avgjørende om han hadde kunnet vise at han var skoleelev. 

Nemnda legger til grunn at det er den reisendes ansvar å kjøpe riktig reisekort. Dette
gjelder særlig ved kjøp av rabatterte og upersonlige reisekort. 

Nemnda kan etter en samlet vurdering ikke se at det foreligger tilstrekkelig grunn til å
anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.