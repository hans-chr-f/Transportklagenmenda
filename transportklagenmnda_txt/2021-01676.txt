Vedtak i Transportklagenemnda
- Kollektivreiser

Sammendrag

Krav om frafall av gebyr - billett validert for sent

Dato
14.01.2022

Saksnummer
2021-01676

Tjenesteytere
Ruter

Klager har i det vesentlige anført

Klager ble ilagt gebyr 8. oktober 2021. Klager anfører at hun validerte billetten sin når
hun gikk om bord på T-banen i første vogn. Hun anfører at hun kom om bord samtidig
som kontrollørene, de gikk om bord i vogn nummer to. Klager mener at kontrolløren ikke
ville innrømme at hun hadde validert billetten sin og ila henne et gebyr. Klager anfører at
når hun validerte billetten kom det et grønt lys.  

Klager refererer til Ruter sitt svar hvor de skriver at inspeksjonen startet kl. 11:43:26
og at billetten hennes ble aktivert kl. 11:47:00. Klager anfører at hun måtte gå av T-
banen ved Stortinget stasjon og etter 5 minutter klarte kontrollørene å tvinge til seg
hennes informasjon og ilegge gebyr kl. 11:43. Klager mener at Ruter hevder at hun har
teleportert seg selv til samme T-bane 4 minutter senere og validert billetten. Klager
mener det er åpenbart at de har manipulert tidspunktet mellom valideringen og
kontrollutstyret. 

Etter at klager har mottatt Ruter sitt tilsvar i saken legger hun til at det kan ha vært en feil
ved validatorene og ber om at det fremlegges dokumentasjon som viser hvor reisekortet
ble aktivert. Klager mener at Ruter ikke har noen bevis for sin sak. Klager mener at
validatorene ikke fungerer slik de skal. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 8. oktober 2021 fordi hun ikke kunne fremvise gyldig billett under
billettkontrollen. Impulsbillett med fire siste sifre 3633 ble fremvist under kontrollen,
men denne var ikke aktivert. Ruter kan se at billetten ble aktivert etter at billettkontrollen
hadde startet, hvilket er for sent. Aktiveringsstasjon kan være feil på grunn av korte
avstander, men tidspunktet er korrekt og dette viser at billetten ble aktivert for sent. 

Etter at Ruter har mottatt klager sin kommentar i saken legger de til at de ikke kan ta
andre argumenter med i vurderingen enn det som fremgår av kontrollørenes notat.
Det fremgår av dette notatet at klager var om bord når billettkontrollørene startet
inspeksjonen. 

Ruter ser ingen grunn til å frafalle dette gebyret.

Nemnda bemerker

Klager ble ilagt gebyr 8. oktober 2021 fordi hun ikke kunne fremvise gyldig billett under
billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager aktiverte sin billett for sent og kunne derfor ikke fremvise gyldig billett under
billettkontrollen, så vilkårene for å ilegge gebyr var dermed til stede. 

Klager har anført at hun validerte billetten sin når hun gikk om bord på T-banen og at
hun kom på samtidig som kontrollørene. Videre anfører klager at når hun validerte
billetten kom det et grønt lys. Klager mener det har vært en feil ved validatorene. 

Ruter har forklart at aktiveringsstasjon kan være feil på grunn av korte avstander, men
at tidspunktet er korrekt og dette viser at billetten ble aktivert for sent. Videre følger det
av kontrollrapporten at klager satt om bord da kontrollen startet. Nemnda finner ingen
grunn til å tvile på disse opplysningene og legger tidspunktet for når validering skjedde
ifølge billettens logg, det vil si kl. 11:47:00, til grunn. Videre fremgår det av gebyrapporten
at klager opplyste at hun hadde glemt å validere billetten fordi hun møtte en kollega. 

Nemnda bemerker at billetter skal aktiveres umiddelbart etter ombordstigning. Klagers
billett ble aktivert kl. 11:47:00. Videre fremgår det av gebyret at inspeksjonen startet kl.
11:43:26 og ifølge gebyrnotatet reiste klager seg opp for å aktivere sin billett etter at
kontroll var annonsert, og dette er for sent.

Vedtak

Transportklagenemnda finner ikke å kunne anbefale at klager gis medhold.