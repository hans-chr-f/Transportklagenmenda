Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering.

Dato
29.01.2019

Saksnummer
2018-02299

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1407 fra Nice (NCE) til Oslo lufthavn (OSL)
29. mars 2018 kl. 20.45. Klager mottok en rekke tekstmeldinger om at flyvningen ble
forsinket, før flyvningen til slutt ble kansellert. 

Klager ble informert om at kanselleringen skyldtes værforholdene i Nice denne dagen.
Han kontaktet imidlertid flyplassen i Nice pr. e-post, hvor han ble informert om at
det kun var Norwegian som kansellerte flyvninger denne dagen. Flyplassen skriver at
kanselleringen skjedde av operasjonelle årsaker. 

På bakgrunn av kanselleringen har klager fremsatt krav om standardkompensasjon i
henhold til EU-forordning 261/2004 på 400 euro, samt refusjon av utgifter til taxi til 80
euro og kostnader til oppbevaring av bagasje til 17 euro.

Tjenesteyterne har i det vesentlige anført
Norwegians flyvning DY1407 fra Nice til Oslo 29. mars 2018 skulle flys av flymaskin LN-
DYT. Forutgående avgang, DY1406, ble omdirigert til Milano som følge av værforholdene
i Nice denne dagen. Det var tett tåke og dårlig sikt, og ingen fly fikk lande frem til kl.
01.59 (UTC). Da været ikke bedret seg returnerte flymaskinen fra Milano til Oslo uten
passasjerer. Dette medførte at klagers avgang måtte kanselleres. 

Slike værforhold som disse påvirker alle fly som skal operere inn og ut av berørte
flyplass. Ved tett tåke vil det ble innført restriksjoner, og i dette tilfellet ble flyplassen
stengt i en tidsperiode. 

I dette tilfellet ble passasjerene booket om til første tilgjengelige avgang neste dag. 

Norwegian imøtekommer klagers krav om utgifter til taxi, men avviser på ovennevnte
bakgrunn klagers ytterligere krav.

Nemnda bemerker

Norwegians flyvning DY1407 fra Nice (NCE) til Oslo lufthavn (OSL) 29. mars 2018 kl. 20.45
ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes kanselleringen tett tåke og dårlig sikt i Nice. Nemnda mener
at værforholdene i dette tilfellet må anses som ekstraordinære omstendigheter. De
ekstraordinære omstendighetene kunne ikke vært unngått eller overvunnet, til tross for
at alle rimelige tiltak var truffet.

Nemnda mener på denne bakgrunn at klager ikke har krav på standarderstatning etter
forordningen. Nemnda kan heller ikke se at klager har krav på erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.