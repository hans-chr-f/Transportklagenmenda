Vedtak i Transportklagenemnda
- Kollektivreiser

Sammendrag

Krav om frafall av kontrollgebyr.

Dato
07.12.2020

Saksnummer
2020-03256

Tjenesteytere
AtB AS

Klager har i det vesentlige anført

Klager er foresatt til en skoleelev som skulle reise fra Saupstadsenteret til Strindheim
den 14. september 2020. Klager har vist til at eleven ikke skannet skolebusskortet fordi
skannemaskinen ved holdeplassen ikke fungerte. Eleven ble dermed ilagt gebyr for
manglende skanning av reisekort.

Klager krever at gebyret frafalles.

Tjenesteyterne har i det vesentlige anført
AtB har vist til at klager er foresatt til en skoleelev som den 14. september 2020 ble ilagt
et tilleggsgebyr for ikke å ha skannet skolekortet sitt på vei hjem fra skolen. Kontrollen
ble gjennomført på linje 2 kl. 17:31. 

AtB viser til at retningslinjene for bruk av t:kort skole er klare på at kortet skal valideres
på en billettmaskin, der disse er tilgjengelige, før påstigning. Linje 2 er en Metrolinje og
på alle metrostasjoner er det satt ut billettmaskiner som leser av t:kort. 

AtB viser til at de har hatt problemer med enkelte billettmaskiner i området rundt
Saupstad på grunn av hærverk. AtB har imidlertid undersøkt den aktuelle billettmaskinen
ved å kontakte personen som er ansvarlig for oppfølgning av AtBs billettutstyr og har fått
bekreftet at det ikke var feil med systemet den aktuelle datoen.

AtB bemerker at klager har lagt med vedlegg fra en påfylling gjort i nettbutikk som
tilhører et annet t:kort enn skolekortet som ble fremvist til kontrollørene.

AtB viser til at det fremgår av AtBs retningslinjer for t:kort skole at disse skal valideres
på holdeplasser hvor det er mulig. Denne informasjonen er tilgjengelig på atb.no, i
tillegg til at det er sendt infoskriv til skolene. På metrostasjonene er det plassert ut
billettmaskiner, og de to (hver vei) som står utplassert ved Saupstadsenteret fungerte
den aktuelle dagen.

AtB ser ingen grunn til å ettergi tilleggsgebyret.

Nemnda bemerker

Klager er foresatt for en elev som ble ilagt gebyr på bussen den 14. september 2020 fordi
vedkommende ikke hadde validert skolekortet sitt.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes
pkt. 6.2 følger det at det skal ilegges tilleggsavgift dersom den reisende ikke kan vise
gyldig billett. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig. Det fremgår videre av AtBs retningslinjer i tilknytning til
hvordan man bruker skolekortet t:kort skole at på de holdeplasser hvor det er kortleser
tilgjengelig, skal kortet leses av.

I dette tilfellet hadde ikke den reisende skannet skolekortet, og vilkårene for å ilegge
gebyr var dermed til stede. Nemnda er av den oppfatning at AtB i tilstrekkelig grad
har dokumentert at det ikke var feil på billettmaskinene den aktuelle dagen. Nemnda
har forståelse for at reaksjonen med gebyr kan virke streng, men av hensyn til
reiseforetakenes virksomhet er det nødvendig med en konsekvent praksis.

Nemnda finner ikke grunnlag for å kunne anbefale at klager gis medhold.

Vedtak

Transportklagenemnda - Kollektiv anbefaler ikke at klager gis medhold.