Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.01.2021

Saksnummer
2020-02078

Tjenesteytere
Norwegian Air Shuttle

Klager har i det vesentlige anført

Klager skulle reise fra Barcelona til Oslo den 21. juli 2019 med DY1739 kl 14.50 med
ankomst kl 18.15. Flyvningen ble kansellert og klager ble booket om til nytt fly DY8411.
Hun ankom endelig bestemmelsessted mer enn 14 timer forsinket.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Flymaskinen som skulle operere DY1739, LNLNT, ble truffet av lyn på tidligere flyvning på
strekningen Paris - Oakland. Flyet måtte derfor gjennom teknisk kontroll i Oakland. Det
ble satt inn erstatningsfly for å operere klagers flyvning, DY8411. 

Hendelsen er ikke kompensasjonsberettiget da årsaken var ekstraordinære
omstendigheter utenfor Norwegians kontroll.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker

Kansellering gir rett til erstatning med mindre flyselskapet godtgjør at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Nemnda anser det dokumentert at kanselleringen skyldtes lynnedslag på tidligere
flyvning. Lynnedslaget førte til at flyet måtte undersøkes før det kunne settes i drift igjen.
Norwegian iverksatte tiltak ved at ny flymaskin ble satt inn for å betjene den aktuelle
flyvningen.

Nemnda mener at lynnedslag er en ekstraordinær omstendighet i forordningens
forstand, jf eksempelvis FLYKN-2016-1323. Nemnda mener at lynnedslaget ikke kunne
vært unngått selv om alle rimelige tiltak var truffet. Nemnda mener også at følgene av
den ekstraordinære omstendigheten, i dette tilfellet kanselleringen, ikke kunne vært
unngått. 

Klageren har etter dette ikke rett til standarderstatning.

Vedtak

Transportklagenemnda-fly anbefaler ikke at klager gis medhold.