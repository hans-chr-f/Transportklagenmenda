Vedtak i Transportklagenemnda - Fly

Sammendrag

Krav om standardkompensasjon ved kansellering. 

Dato
25.09.2018

Saksnummer
2018-00920

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7002 fra New York - John F. Kennedy (JFK)
til Oslo lufthavn (OSL) 2. mars 2018 kl. 23.30. Han hadde også videreforbindelse fra Oslo
til Athen (ATH) 4. mars kl. 07.00. Flyvningen fra New York ble kansellert, og klager ble
booket om til Athen med Emirates 4. mars 2018. På bakgrunn av forsinkelsen har klager
fremsatt krav om standardkompensasjon i henhold til EU-forordning 261/2004 på 600
euro.

Tjenesteyterne har i det vesentlige anført
Norwegians flyvning DY7002 2. mars 2018 fra New York til Oslo ble kansellert på grunn
av værforholdene. Det var spådd ekstremvær i østlige USA med sterk vind og regn. Det
hadde ikke vært trygt å la et fly ta av i slikt vær, og Norwegian kansellerte derfor klagers
flyvning. 

På dette tidspunktet var det ingen andre flyselskaper som opererte til og fra flyplassen
på grunn av værforholdene, og det var derfor umulig å frakte passasjerene fra New
York til Oslo samme dag. Som et rimelig tiltak kjøpte Norwegian billetter for klager med
Emirates fra New York til Athen 4. mars. Han ankom derfor sin endelige destinasjon i
tide. Norwegian har også refundert klagers utgifter i ventetiden. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY7002 2. mars 2018 fra New York til Oslo ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen ekstremvær i østlige USA med sterk vind og regn.
Ingen andre flyselskaper opererte inn og ut av John F. Kennedy flyplass i New York i dette
tidsrommet, da dette ikke vært forsvarlig av hensyn til passasjerenes sikkerhet. Det vises
til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager hadde opprinnelig videreforbindelse
fra Oslo til Athen den 4. mars 2018. Norwegian iverksatte tiltak ved å booke
klager om til Athen med et annet flyselskap. Han ble fløyet direkte fra New York til
Athen med ankomst 4. mars 2018. Nemnda kan derfor ikke se at klager har rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.