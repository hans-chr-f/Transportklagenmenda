Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
2016-00213

Tjenesteytere
SAS

Klager har i det vesentlige anført

Klager skulle reist fra Oslo til Stavanger den 27. januar 2016 kl. 19:30 med SK4047.

Mens klager ventet ved gaten ble det informert av betjeningen at flyvningen var
kansellert, uten at klager ble informert om årsaken til kanselleringen. 

SAS påstår at kanselleringen skyldtes værforholdene. Gaten viste imidlertid "SK 407
Stavanger", og flyet var på plass helt frem til boardingen skulle starte, hvor det plutselig
ble annonsert at flyet var kansellert. Skjermen på gaten ble endret til annen SAS flight til
Haugesund, og boarding til Haugesund startet umiddelbart.

Klager har videre sjekket flightstatus.com. Alle andre flyavganger fra Oslo i tiden før,
under og etter gikk etter planen. 

Klager krever kompensasjon i henhold til EU-forordning 261/2004.

Tjenesteyterne har i det vesentlige anført
SK4047 ble dessverre kansellert som en følge av værforholdene tidligere på dagen
som påvirket ruteprogrammet til dette fly individet (LNRCN). Det vises til fremlagt
dokumentasjon på Traffic & Flight Information for SK4047 27.01.16. 

SK221 (LNRCN) som skulle til Oslo – Kristiansand ble omdirigert til Stavanger grunnet
værforhold i Kristiansand. Det vises til dokumentasjon på Traffic & Flight Information for
SK221 27.01.16. Denne flyvemaskinen skulle opprinnelig ha returnert fra Kristiansand
til Oslo som SK222, for så å fortsette til Stavanger som SK4047. Disse to flyvningene ble
derfor kansellert som følge av overnevnte omdirigering. 

Alle passasjerene på SK4047 ble booket om til andre avganger. Klager ble booket om til
SK4051, og ankom sitt bestemmelsessted Stavanger kl. 22:40, 2 timer og 
15 minutter senere enn planlagt. 

Klagers avgang ble innstilt som en direkte følge av værforhold. Værforhold er å anse som
ekstraordinært i henhold til forordningen og det er ingen forhåndsregler vi kunne ha tatt
for å unngå følgene av dette. 

SAS kan ikke imøtekomme klagers krav om standarderstatning i henhold til EU-
forordning 261/2004. 

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av de foreliggende opplysninger at flyet som skulle
benyttes til klagers flygning, LNRCN, på forutgående flyvning fra Oslo til Kristiansand
måtte lande i Stavanger pga. værforholdene i Kristiansand. Dette førte til at senere
flyvninger, herunder klagers, måtte kanselleres. Nemnda viser til SAS sin forklaring
og til fremlagte logger. Nemnda er av den oppfatning at dette må anses som en
ekstraordinær omstendighet i forordningens forstand. Nemnda finner videre godtgjort
at kanselleringen ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning etter EU-forordningen, og
nemnda finner ikke å kunne anbefale at klager gis medhold.

Til klagers observasjoner ved gaten bemerker nemnda t det ikke er SAS, men flyplassen,
som skriver inn informasjonen ved gate.

Vedtak

Transportklagenemnda-fly finner ikke å kunne anbefale at klager gis medhold.