Vedtak i Transportklagenemnda - Fly

Sammendrag

Krav om standardkompensasjon ved kansellering. Tjenesteyter har ikke inngitt tilsvar.

Dato
30.04.2019

Saksnummer
2018-01516

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR2564 fra Sandefjord - Torp (TRF) til Malaga
(AGP) 15. oktober 2017. Flyvningen ble kansellert, og klager har på den bakgrunn
fremsatt krav om standardkompensasjon i henhold til EU-forordning 261/2004 på 400
euro pr. person, totalt 800 euro for to passasjerer.

Tjenesteyterne har i det vesentlige anført
Ryanair har tross oppfordring ikke avgitt uttalelse til nemnda. Selskapet har heller ikke
besvart klagers henvendelse.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klagers flyvning ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Ryanair har ikke gitt noen redegjørelse eller fremlagt noe dokumentasjon for at
innstillingen skyldtes ekstraordinære omstendigheter som ikke kunne vært unngått.
Kanselleringen gir etter dette rett til standarderstatning på 400 euro pr. person, totalt
800 euro.

Vedtak

Transportklagenemnda - fly anbefaler at Ryanair utbetaler til klager
standardkompensasjon på totalt 800 euro.