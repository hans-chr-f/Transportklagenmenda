Tjenesteyter følger ikke vedtaket i saken (30.03.2023)
Kommentar fra tjenesteyter:

Klager har opplyst om at KLM ikke vil følge vedtaket.

Vedtak i Transportklagenemnda - Fly

Sammendrag

Krav om standarderstatning for forsinket ankomst
etter reise fra USA til Norge. Code share billett.

Dato
14.02.2023

Saksnummer
2022-01731

Tjenesteytere
KLM
Delta Airlines

Klager har i det vesentlige anført

Klager hadde en billett utstedt av KLM for en reise den 30. april 2022 fra Los Angeles via
Seattle til Amsterdam med Delta Airlines, og fra Amsterdam til Kristiansand med KLM.
Planlagt ankomst Kristiansand var 1. mai kl. 11.05. Alle flightnumrene i reiseruten var
oppgitt med bokstavkoden KL som står for "KLM". Det oppsto en forsinkelse på reisen
fra Seattle til Amsterdam med KL6032, operert av Delta Airlines. Dette medførte at klager
ikke rakk sin forbindelse fra Amsterdam til Kristiansand. Etter omruting ankom han
Kristiansand den 1. mai kl. 18.00 med en forsinkelse på ca. 7 timer.

Klager fremsatte et krav om standarderstatning for forsinkelsen på 600 euro, alternativt
800 euro i en voucher fra KLM, men de avviste hans klage og begrunnet det med at
forsinkelsen oppsto på en flyvning med Delta Airlines, som ikke er et EU-selskap, og
dermed heller ikke forpliktet til å utbetale erstatning siden flyvningen gikk fra USA. Klager
viser til at billetten var utstedt med KLM-flightnumre og kjøpt hos KLM og at han dermed
er berettiget til erstatning i henhold til EU-forordning 261/2004.

Tjenesteyterne har i det vesentlige anført
KLM og Delta Airlines har tross oppfordring ikke inngitt tilsvar til nemnda. 

Til klager har KLM i det vesentlige svart at KL6032 ble operert av Delta Airlines og avvist
kravet da flyvningen gitt fra USA med et amerikansk selskap og dermed faller utenfor EU-
forordnings anvendelsesområde. De har henvist klager til å ta kontakt med Delta Airlines
for eventuell erstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. KLM
og Delta Airlines har tross oppfordring unnlatt å svare nemnda.

Nemnda legger til grunn at partene er enige om at det oppsto en forsinkelse på klagers
reise den 30. april 2022. Forsinkelsen oppsto på flightnummer KL6032 fra Seattle til
Amsterdam og klager, som dermed ikke rakk sin videre forbindelse, ankom Kristiansand
med en forsinkelse på ca 7 timer. Spørsmålet er om EU-forordning 261/2004 får
anvendelse på klagers reise fra USA med Delta Airlines til Europa og med KLM på siste
strekning fra Amsterdam til Kristiansand. 

EU-forordning 261/2004 gjelder i utgangspunktet for passasjerer som reiser fra en
lufthavn som ligger i EU/EØS-området jf. artikkel 3 nr. 1 bokstav a. Forordningen får også
anvendelse for passasjerer som reiser fra en lufthavn utenfor EU/EØS området, og til
en lufthavn innen EU/EØS dersom det utførende  flyselskapet er et EU/EØS flyselskap,
jf. artikkel 3 nr. 1 bokstav b. Det "utførende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flyvning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".  

EU-domstolen har i sin dom C-367/20 KLM Royal Dutch Airlines av 12. november 2020
som gjaldt en flyvning fra New York via Amsterdam til Hamburg, der billetten var utstedt
av KLM i et såkalt code share samarbeid med Delta Airlines, konkludert med følgende
(dansk oversettelse): 

"Artikel 5, stk. 1, litra c), og artikel 7, stk. 1, i Europa-Parlamentets og Rådets forordning
(EF) nr. 261/2004 af 11. februar 2004 om fælles bestemmelser om kompensation
og bistand til luftfartspassagerer ved boardingafvisning og ved aflysning eller lange
forsinkelser og om ophævelse af forordning (EØF) nr. 295/91, sammenholdt med
denne forordnings artikel 3, stk. 1, litra b), og artikel 3, stk. 5, skal fortolkes således, at
i forbindelse med en flyvning med direkte tilsluttet flyforbindelse, som er sammensat
af to flyvninger, og som har været genstand for en samlet reservation, fra en lufthavn,
der er beliggende på et tredjelands område, til en lufthavn beliggende i en medlemsstat
via en lufthavn i en anden medlemsstat, kan en passager, der ankommer til sit endelige
bestemmelsessted med en forsinkelse på tre timer eller mere, som skyldes den første
flyvning, som i henhold til en code sharing-aftale blev udført af et luftfartsselskab
med hjemsted i et tredjeland, i henhold til denne forordning anlægge sit søgsmål om
kompensation mod det EF-luftfartsselskab, som udførte den anden flyvning."

Klager hadde en billett utstedt av KLM i et såkalt «code share» samarbeid med Delta
Airlines, det vil si at flyselskapene samarbeider om reiseruten, og selger denne som en
gjennomgående reise merket med rutenumrene til det flyselskapet som har utstedt
billetten, selv om en eller flere av strekningene faktisk flys av et annet selskap. I
klagers billett er således alle flightnumrene utstedt med "KL" som står for KLM og med
informasjonen om at flyvningene fra Los Angles via Seattle til Amsterdam opereres av
Delta Airlines og flyvningen fra Amsterdam til Kristiansand av KLM.

Nemndamener på denne bakgrunn at klager kan rette sitt krav om standarderstatning
til KLM, og anbefaler at KLM utbetaler 600 euro til klager, alternativt utsteder en voucher
dersom partene blir enige om dette. Nemnda viser til at KLM, i henhold til forordningen
artikkel 13, eventuelt kan søke regress hos Delta Airlines.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM utbetaler standarderstatning på 600 euro til
klager, alternativt utsteder en voucher dersom partene blir enige om det.