Vedtak i Transportklagenemnda - Fly

Sammendrag

Krav om standarderstatning samt prisavslag grunnet reise med annet fly enn bestilt.

Dato
20.04.2015

Saksnummer
919/14F

Tjenesteyter
Norwegian Air Shuttle ASA

Krav om standarderstatning samt prisavslag grunnet reise med annet fly enn bestilt.

Klager har i det vesentlige anført:

Klager skulle reise fra New York til Oslo via København den 14. juli 2014 kl. 21:35 med DY7012.
Avgangen ble over tre timer forsinket, og Dreamlineren var byttet ut med et slitt, spansk fly.
Servicen om bord var dårlig, ingen av tv-skjermene fungerte, og det ble ikke servert noe å
drikke på den 11 timer lange flyturen.

Klager krever prisavslag da de ikke fikk reise med Dreamliner. Videre krever kun
standarderstatning for forsinkelsen.

Det vises for øvrig til klagers brev.

Norwegian har i det vesentlige anført:

DY7012 ble dessverre forsinket 3 timer og 3 minutter som følge av dårlige værforhold, det
vises til fremlagt dokumentasjon. I henhold til dom C-402/07 i EU-domstolen (Sturgeon-
dommen), er flyselskapene unntatt fra videre kompensasjon hvis årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

Norwegian har full forståelse for at klager ble skuffet over ikke å få reise med Dreamliner
maskinen, men alternativet ville ha vært å kansellere avgangen. Endring av flytype er en
regulær hendelse innen luftfart, som typisk skjer for å overkomme uforutsette tekniske eller
operative hendelser.

Det er en del av befordringsavtalen mellom selskapet og passasjerene at selskapet har
anledning til å foreta endringer av denne type på grunn av forhold utenfor selskapets kontroll.
Norwegians forpliktelse er å frakte passasjerene fra A til B.

Selv om ikke Norwegian er rettslig forpliktet til det ble passasjerene tilbudt å avbryte reisen
mot full refusjon, eller gratis ombooking. Klager valgte å benytte sine billetter.

På bakgrunn av ovennevnte kan Norwegian ikke imøtekomme klagers krav.

Det vises for øvrig til Norwegian brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over tre timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at forsinkelsen
skyldtes værforholdene i New York. Dette er å anse som en ekstraordinær omstendighet.
Forsinkelsen kunne ikke unngås selv om alle rimelige tiltak var truffet. Forsinkelsen gir etter
dette ikke rett til standarderstatning etter EU-forordningen.

Norwegian hadde opprinnelig planlagt å benytte et av sine nye Dreamlinerfly på flygningen.
Flygningen ble gjennomført med en annen flytype enn Dreamlineren.

Nemnda behandlet på møte 27. januar 2014 flere klager over flygninger som var operert med
et innleid fly fra Hi-Fly i stedet for Dreamliner som planlagt. Nemnda var av den oppfatning
at de som hadde kjøpt billetter med Dreamlineren før Norwegian besluttet ikke å benytte
Dreamlineren på flygningen, hadde rett til prisavslag.

Asker og Bærum tingrett kom i dom av 19. desember 2014 til motsatt resultat. Dommen er
anket.

Transportklagenemnda-fly utsetter behandlingen av kravet om prisavslag til det foreligger en
rettskraftig avgjørelse. Nemnda vil ta saken opp på nytt på eget initiativ.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Behandlingen av spørsmålet om rett til prisavslag utsettes.

Vedtaket var enstemmig.