Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.10.2016

Saksnummer
1180/15F

Tjenesteyter
Swiss Int Air Lines

Klager har i det vesentlige anført:

Klager skulle reist fra Oslo (LX1211) til Dehli via Zürich (LX146) 18. desember 2014 kl. 09:45.
LX1211 ble forsinket og derfor mistet klager sin videreforbindelse i Zürich. Det ble gitt ny rute
til New Dehli via Roma. Klager skulle ha landet i New Dehli kl. 00:45 den 19. desember, men
ble 11 timer og 35 minutter forsinket.

Klager fikk på Gardermoen opplyst at forsinkelsen skyldtes snøstorm i Zürich noe han synes
er rart da det er sju varmegrader i byen og mener at forsinkelsen har en annen grunn. I sitt
svar brev fra Swiss så forklarer de at forsinkelsen var ekstraordinær og utenfor Swiss sin
kontroll.

Klager krever standarderstatning i henhold til EU-forordning 261/2004.

Det vises for øvrig til klagers brev.

Swiss Int. Air Lines har i det vesentlige anført:

LX1211 den 18. desember 2014 ble forsinket grunnet vanskelige værforhold i Oslo. Flyet som
skulle operere flygningen ankom Oslo 43 minutter forsinket grunnet tåke og glatt rullebane i
Oslo. Swiss viser bl.a. til fremlagt Metar rapport.

Forsinkelsen var på mindre enn to timer. EU-forordning 261/2004 artikkel 8 og 9 kommer
således ikke til anvendelse.

Det vises for øvrig til Swiss Int. Air Lines sitt brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
(her Dehli) mer enn tre timer etter det planlagte ankomsttidspunktet gir rett til erstatning med
mindre flyselskapet godtgjør at forsinkelsen skyldes ekstraordinære omstendigheter som ikke
kunne vært unngått selv om alle rimelige tiltak var truffet. Nemnda viser til EU-forordning

261/2004 artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-
Condor av 19. november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret. Det er flyselskapet som må
godtgjøre at det foreligger et slikt spesielt tilfelle. Flyselskapet må videre godtgjøre at de har
truffet alle rimelige tiltak for å unngå forsinkelsen.

Nemnda legger på bakgrunn av de foreliggende opplysninger til grunn at avgangen fra Oslo
ble forsinket slik at klager ikke rakk videreforbindelsen fra Zürich til Dehli. Nemnda finner
det godtgjort at forsinkelsen var en følge av at flyet som skulle benyttes til flygningen landet
forsinket i Oslo pga. værforholdene i Oslo. Nemnda viser til Swiss brev til nemnda av 9.
november 2015 med vedlegg. Nemnda finner videre godtgjort at forsinkelsen ikke kunne
vært unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.