Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
22.03.2021

Saksnummer
2020-03608

Tjenesteytere
Skyss

Klager har i det vesentlige anført

Klager ble ilagt gebyr 9. oktober 2020. Klager forklarer at han tok bussen fra Festplassen
til busstasjonen for å rekke neste bussen til jobb. Han anfører at han kjøpte billett mens
han gikk inn på bussen. Klager forklarer at kontrolløren sa at han kjøpte billett etter
ombordstigning, men klager forsøkte å forklare til kontrolløren at dette ikke var tilfellet
siden han kjøpte billett mens han gikk inn på bussen. Klager forklarer at kontrolløren ikke
kom om bord på bussen, men på Bergen busstasjon. 

Klager forklarer at han vanligvis kjøper 30 dagers periodebillett, men siden han nå jobber
redusert har han ikke behov for periodebillett. Klager anfører at det står i vilkårene at
man kan kjøpe billett mens du går om bord. Klager anfører at han hadde gyldig billett. 

Klager krever frafall av gebyret.

Tjenesteyterne har i det vesentlige anført
Klager kjøpte billett idet kontrollen startet og Skyss kan dermed ikke se at gebyret er gitt
urettmessig. 

Klager skriver i sin klage at han kom om bord på stoppet som heter Festplassen.
Kontrollen fant sted to stopp etter dette. Både kontroll og billettkjøp er utført på samme
tidspunkt. Det følger av transportvilkårene til Skyss at billetter må være kjøpt før eller
ved påstigning. Ved bruk av reisekort må kortet valideres umiddelbart etter påstigning.
Reisende som ikke kan vise gyldig billett., kan ilegges tilleggsavgift, jfr. transportvilkårene
til Skyss pkt. 4. 

Skyss opprettholder kravet om betaling av tilleggsavgift.

Nemnda bemerker

Klager ble ilagt gebyr da han skal ha kjøpt billett etter påstigning. Klager krever frafall av
gebyr, da han anfører han kjøpte billett mens han gikk ombord i bussen. 

Klager har opplyst at han gikk ombord på Festplassen. Skyss har opplyst at kontrollen
fant sted to stopp etter dette, og at kontroll og billettkjøp er utført på samme tidspunkt.
Klager hadde således ikke billett da han gikk ombord. 

Det følger av transportvilkårene til Skyss at billetter må være kjøpt
før eller ved påstigning. Ved bruk av reisekort må kortet valideres
umiddelbart etter påstigning. Reisende som ikke kan vise gyldig
billett, kan ilegges tilleggsavgift, jr. transportvilkårene til Skyss
pkt. 4.

Vedtak

Transportklagenemnda for kollektivtransport finner ikke å kunne anbefale at klager gis
medhold.