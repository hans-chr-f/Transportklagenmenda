Vedtak i Transportklagenemnda
- Kollektivreiser

Sammendrag

Billett med feil sone - krav om frafall av gebyr

Dato
11.09.2020

Saksnummer
2020-02216

Tjenesteytere
Ruter

Klager har i det vesentlige anført

Klager ble ilagt gebyr 20. juli 2020. Klager anfører at hun kjøpte feil sone i Ruter-appen
forgi hurtigvalget i appen hadde endret sone uten at hun hadde lagt merke til det. Klager
mener det er en teknisk feil i appen når den ikke gir beskjed til henne om at appen bytter
sone. Klager mener dette er en produktfeil ved Ruter appen, som påfører henne et
økonomisk tap. Klager mener at Ruter har ansvar ved slike feil i appen. Videre anfører
klager at billettene koster det samme og at det fremgår av historikken hennes at hun
alltid har kjøpt riktig sone inntil nylig. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 20. juli 2020 ved Stortinget T-banestasjon fordi hun fremviste billett
med feil sone. Klager fremviste en billett i RuterBillett-appen, som var gyldig for sone 2Ø.
Hele T-banenettet ligger i sone 1. 

Det kommer tydelig frem i appen hvilken sone man kjøper fra når man velger kjøp via
hurtigkjøp. 

Ruter har ikke mulighet til å vite om hun kun har reist i sone 1 eller om har reist/skal
reise i sone 2Ø. På bakgrunn av dette er det viktig at den reisende følger med på at
billetten er gyldig i den sonen man reiser i. Historikken i klagers app før kontrolldato viser
flere kjøp for sone 2Ø. 

Det er kundens ansvar å påse at billetten er gyldig for den sonen man reiser i.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr på T-banen 20. juli 2020 fordi hun hadde billett med feil sone. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde billett for sone 2Ø og ikke for reise i sone 1 hvor T-banenettet befinner seg.
Vilkårene for å ilegge gebyr var dermed til stede. 

Nemnda bemerker at reisende selv har ansvaret for å kjøpe riktig billett. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.