Vedtak i Transportklagenemnda - Fly

Sammendrag

Krav om refusjon av flybilletter etter kansellert reise på grunn av covid-19-pandemien.

Dato
22.05.2023

Saksnummer
2022-01726

Tjenesteytere
Thai Airways
Gotogate - Marco Polo

Klager har i det vesentlige anført

Klager (fire passasjerer) hadde bestilt reise t/r Oslo-Bangkok med utgående reise 4. juli
2020 og returreise 26. juli 2020. Klager skulle fly med Thai Airways og flybillettene ble
kjøpt gjennom Gotogate.

Den 5. juni 2020 mottar klager beskjed om at bestillingen hadde blitt kansellert. Det
ble ikke gitt noen forklaring, men klager hevder det var åpenbart at det var relatert til
covid-19-pandemien.

Reisebyrået Gotogate fulgte opp saken med å sende en anmodning om om
tilbakebetaling fra Thai Airways sommeren 2020. Gotogate mottok aldri noe svar og
etter at Gotogate stoppet med oppdateringer om status på situasjonen, sendte klager
på eget initiativ en henvendelse til Thai Airways. 6. mai 2022 spurte klager Thai Airways -
på grunn av manglende progresjon av refusjon - om de kunne motta billetter til Bangkok
sommeren 2022 i stedet, men de mottok aldri noe svar. Den 27. mai 2022 sendte klager
en ny henvendelse og sa at på grunn av manglende svar så kunne de ikke lengre ta turen
sommeren 2022, og ba om pengene tilbake. Den 7. juli 2022 purret klager igjen, men har
fremdeles ikke hørt noe fra Thai Airways.

Klager krever refusjon av flybilletter på 20 933 NOK og renter.

Tjenesteyterne har i det vesentlige anført
Thai Airways har, tross oppfordring, ikke kommet med tilsvar til nemnda.

Marco Polo Travel AS, Gotogate, er en formidler av flytjenestene som tilbys på nettsiden
gotogate.no. De er kun formidler av disse tjenestene og selve avtalen om en flyreise
inngås mellom kunden og det aktuelle flyselskapet. De er ikke medleverandør av
flytjenestene, men bundet av instruksjoner og regler fra flyselskapene, og har derfor
en begrenset rolle og forpliktelse i forhold til flytjenester som ikke er levert av dem.
Gotogate informerer tydelig om sin rolle flere steder på nettsidene og i sine generelle
vilkår. Klager har bekreftet å ha lest og akseptert de generelle vilkårene da han bestilte
billettene.

Klager bestilte den 2. september 2019 flybilletter t/r fra Oslo til Bangkok med Thai
Airways. Reisen ble dessverre innstilt som følge av utbruddet av covid-19-pandemien.
Ved bestillingen ble klagers betaling av billettene omgående videresendt til flyselskapet.
Gotogate har på vegne av klager søkt om full refusjon av samtlige billetter fra Thai
Airways den 26. august 2020. Gotogate har videre opplyst at Thai Airways har hatt
store problemer med å tilbakebetale sine reisende og selskapet har gjennomgått en
foretaksrekonstruksjon. Refusjonssøknadene skal fremdeles være under behandling hos
selskapet, og det er flyselskapet som må behandle kravet.

Gotogate kan ikke garantere at flyselskapet vil refundere billettene, men vil refundere
klager billettprisen så snart de har mottatt refusjon fra Thai Airways.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Thai
Airways har, tross oppfordring, unnlatt å svare nemnda.

Basert på sakens opplysninger legger nemnda til grunn at klagers flyvning mellom Oslo
og Bangkok ble kansellert mer enn 14 dager i forveien. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). Dette er heller ikke krevd.

Klager har fremsatt krav om full refusjon av flybilletten og renter.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Det følger av EU-forordning 261/2004 artikkel 5 nr. 1 at det ved kansellering er det
«transporterende luftfartsselskapet» som skal tilby assistanse etter artikkel 8, altså
omruting eller refusjon. Dette gjelder også om billetten er kjøpt av et online reisebyrå.
Flyselskapet er etter forordningen ansvarlig overfor passasjeren direkte. Nemnda mener
derfor Thai Airways må refundere klagers flybillett direkte til klager.

Klager har også fremmet krav om renter, og det anbefales at Thai Airways betaler
forsinkelsesrente iht. forsinkelsesrenteloven regnet fra 7 dager etter at klager har krevd
refusjon og inntil betaling skjer.

Vedtak

Transportklagenemnda anbefaler at Thai Airways refunderer klagers flybillettutgifter
direkte til klager med tillegg av forsinkelsesrenter etter forsinkelsesrenteloven.