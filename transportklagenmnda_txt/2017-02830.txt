Vedtak i Transportklagenemnda - Fly

Sammendrag

Krav om standarderstatning grunnet forsinkelse

Dato
09.10.2018

Saksnummer
2017-02830

Tjenesteytere
United Airlines
Flightfinder.no
SAS

Klager har i det vesentlige anført

Den 25. september 2016 bestilte klager en reise for fire personer hos Flightfinder
fra Kristiansand til New York via Oslo og Frankfurt den 24. juni 2017 og retur fra
San Francisco via Zürich og Oslo den 16. juli 2017. I tiden som fulgte etter bestilling
kom det flere meldinger om tidendringer på reiseplanen, men så lenge avreise- eller
ankomsttidspunktet ikke ble endret, hadde ikke tidendringene noe å si for klager.  

Den 22. juni, to dager før avreise, oppdaget klager at strekningen Kristiansand - Oslo
manglet fra reiseruten. Klager ringte United Airlines, og de kunne bekrefte at alt var
i orden. Klager sjekket hos SAS også, men da heller ikke de kunne finne strekningen
Kristiansand - Oslo på klagers reiserute, booket klager fire nye fullprisbilletter på
strekningen som back-up, pris kroner 10 196.

Ved innsjekk avreisedagen i Kristiansand måtte klager reise på back-up billettene, da SAS
ikke kunne finne de opprinnelige plassene på klagers reiseplan. Klager fikk etter mye om
og men sjekket inn i Oslo og ankom New York etter ruteplanen.

På returen fra San Fransisco med Swiss Air møtte klager og hans reisefølge opp fire timer
før avgang for å ha god tid. Likevel opplevde klager samme problem som på utreisen.
Swiss Int Air Lines kunne ikke finne klagers reservasjon, hun holdt på i to timer før
innsjekk stengte og klager ble deretter henvist til United Airlines skranken. Her fikk klager
hjelp til ombooking til neste dag, men kun til Oslo. Det var ikke mulig å booke om klagers
billett helt til Kristiansand. 
Reisefølget ble tildelt et hotellrom på deling for natten og reiste dagen etter til Oslo via
Frankfurt. 

Klager endte opp med å kjøpe nye billetter med Norwegian fra Oslo til Kristiansand, pris
kroner 4 236. 

Klager har til nå kun mottatt 17 000 eurobonuspoeng.

Klager krever standarderstatning 600 euro per person for både utreisen og for returen,
tilsammen 4 800 euro. Videre krever han refusjon av utgifter til nye billetter, kroner 10
196 og kroner 4 236.

Det vises for øvrig til klagers brev.

Tjenesteyterne har i det vesentlige anført
* Flightfinder har ikke avgitt uttalelse til klager eller til nemnda.

* United Airlines har ikke avgitt uttalelse til nemnda. Til klager har selskapet i det
vesentlige anført:

United Airlines har tilbakebetalt beløp for ubenyttede billetter til billettutsteder
Flightfinder. United Airlines kan i tillegg av godvilje  tilby reisegavekort eller bonuspoeng i
Uniteds lojalitetsprogram. 

* SAS har i det vesentlige anført:

Klager med reisefølge hadde bestilt følgende reiserute hos Flightfinder:

UA6981 L 24JUN 6 KRSOSL HK4 0730 0815 (operert av SAS)
UA7002 L 24JUN 6 OSLCDG HK4 0900 1110
UA 055 L 24JUN 6 CDGEWR HK4 1310 1545
LX 039 L 15JUL 6 SFOZRH LK4 2005 1555+1
LX1216 L 16JUL 7 ZRHOSL LK4 1640 1900
SK 225 T 16JUL 7 OSLKRS LK4 1955 2040

I oktober 2016 gjorde SAS to ubetydelige ruteendringer på strekningene Kristiansand-
Oslo og Oslo-Kristiansand.  SAS viser til fremlagt kopi av klagers bookinghistorie. Her
kommer det frem at flyselskapet United Airlines den 18. november 2016 kansellerte
utreisen i bestillingen, for deretter den 28. desember å booke en ny utreise denne
gangen via Frankfurt i stedet for via Paris. Men United Airlines fikk etter gjentatte forsøk
ikke bekreftet  segmentene med SAS. Status blir UN som betyr unconfirmed.

037 XS/UA6981 L 24JUN 6 KRSOSL HK4 0715 0800.
037 AS/UA6981 L 24JUN 6 KRSOSL UN4 0715 0800.

I tillegg manglet billettnummeret på klagers retur med Swiss Int. Air Lines, slik at klager
igjen fikk problemer ved innsjekk også på returen. 

Den 20. januar 2017 sendte SAS en melding til reisebyrået og til United Airlines om at
billettnummer mangler på SAS-segmentene i bookingen, og at plassene blir kansellert
dersom ikke billettnummer legges inn. Ingenting ble gjort og SAS-segmentene ble
kansellert den 22. januar:

281 SX/SSR OTHSUA PLEASE PROVIDE PROPER TKT ASSOCIATION BY 22JAN17 2359/0SL
281 SX/SSR OTHSUA OR SK WILL CANCEL
281 SA/SSR OTHSUA AUTO CANCELED DUE TO LACK OF VALID TICKET NUMBER

Dette er en sak mellom reisebyrået Flightfinder og United Airlines som er eier av
dokumentet. Bestillingshistorien i Amadeus viser at reisebyrået/United mottok
endringene fra SAS vedrørende SK208/UA6981 24 juni og SK225 16 juli. Klagerne kom
ikke med flyet, men selve flygningen ble ikke forsinket. 

SAS kan ikke se å ha gjort noe galt i denne saken, og kan ikke imøtekomme klagers krav
utover kompensasjonen på 17 000 eurobonuspoeng som er overført klager av godvilje. 

Det vises for øvrig til SAS' brev.

Nemnda bemerker

I angjeldende sak fikk klager beskjed om SAS' små ruteendringer i god tid og aksepterte
dem. Saken gjelder da heller ikke kanselleringene, men hvem som har ansvaret for at
bookingen var ufullstendig ved avreise. Det var dette som skapte problemene for klager
og hans reisefølge.

Det er flyselskapene som er ansvarssubjekter etter forordningen. Formidlere av
flybilletter vil imidlertid kunne bli holdt ansvarlig for tap som følge av mangelfull
formidling av informasjon eller annen uaktsomhet på alminnelig erstatningsrettslig
grunnlag. 

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt United Airlines og Flightfinder ved nemndas e-post av 28. november
2017 med frist til 16. januar 2018 for eventuelle bemerkninger. I e-posten opplyses
det bl.a. om at flyselskapet har bevisbyrden ved påberopelse av ekstraordinære
omstendigheter som kan gi grunnlag for fritak for ansvar. Det fremgår videre at nemnda
vil legge passasjerens opplysninger til grunn dersom disse ikke imøtegås av flyselskapet.
Det blir også opplyst at saken vil bli forelagt nemnda selv om flyselskapet ikke avgir
uttalelse.  

Verken United Airlines eller Flightfinder har avgitt uttalelse til nemnda.  

Nemnda legger etter dette følgende til grunn:
De angjeldende billettene var gjennomgående og utstedt av Flightfinder på United
Airlines dokument. 
Klagers reiserute involverte følgende flyselskaper: SAS, United Airlines og Swiss Air.
Problemene og forsinkelsen oppstod på ruten fra Kristiansand som var operert av SAS og
på avgangen fra San Fransisco som var operert av Swiss Air. 
Etter to ubetydelige ruteendringer fra SAS, gikk United Airlines inn og booket om
billettene med det resultat at de ikke fikk tilbake opprinnelige seter med SAS. Billettene
ikke ble bekreftet på tross av at reisebyrået gjentatte ganger forsøkte, men ikke lyktes.
Billettene ble derfor heller ikke skrevet om korrekt. Dette førte til at SAS sendte advarsel
til både United Airlines og Flightfinder om at billettene ville bli kansellert om ikke
billettnummer ble registrert i bestillingen. Dette ble ikke gjort, og billettene ble kansellert
fem-seks måneder før avreise. Flightfinder foretok seg ingenting fra SAS-flygningene ble
kansellert i januar frem til to dager før avreise i juni. Da forsøkte igjen United å legge inn
SAS avgangene uten at de ble bekreftet. 

Nemnda legger etter dette til grunn at hverken SAS eller Swiss Air har  noe ansvar i
saken. Problemene som oppstod skyldtes hverken forsinkelse eller kansellering av
flyvningene eller for øvrig feil fra disse selskapene. Klagerne kom ikke med flyene, men
selve flygningene ble ikke forsinket. Nemnda er av den oppfatning at det i dette tilfellet
ikke er grunnlag for standarderstatning etter EU-forordningen.

Bestillingshistorien i Amadeus viser at både reisebyrået og United Airlines mottok
endringene fra SAS vedrørende SK208/UA6981 24 juni og SK225 16 juli. De har
selv senere gjort endringer i bookingen. Etter nemndas syn skulle både United og
Flightfinders ha aksjonert. Begge har etter nemndas syn et ansvar i denne saken, men
det var reisebyrået klager kjøpte billettene av, og det er også reisebyrået som er ansvarlig
for at bestillingen er i orden ved avreise. Reisebyrået kunne følge med bestillingen hele
veien, men ignorerte advarselen fra SAS.  Det er reisebyrået som er ansvarlig for at
bestillingen er i orden ved avreise, både på utreise og retur. Reisebyrået har som nevnt
ikke svart nemnda. 

Etter dette har nemnda kommet til at såvel Flightfinder som United Airlines har opptrådt
uaktsomt, men at reisebyrået er nærmest til å bære ansvaret overfor klager som sin
kunde. Et eventuelt etteroppgjør i form av regress blir opp til reisebyrået og United
Airlines.

Nemnda anbefaler etter dette at Flightfinder betaler til klager kr 10 196 for billettene fra
Kristiansand til Oslo og kr 4 236 for billettene fra Oslo til Kristiansand. I tillegg kommer
penger til forpleining. Eventuell utbetalt erstatning trekkes fra.

Vedtak

Transportklagenemnda - fly anbefaler at Flightfinder betaler til klager kr 10 196 for
billettene fra Kristiansand til Oslo og kr 4 236 for billettene fra Oslo til Kristiansand. I
tillegg kommer penger til forpleining. Eventuell utbetalt erstatning trekkes fra.