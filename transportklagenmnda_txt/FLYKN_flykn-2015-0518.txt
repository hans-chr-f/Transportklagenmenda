Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0518/15F

Tjenesteyter
Air Berlin

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Wien via Berlin den 15. oktober 2014 kl. 19:15. AB8243 fra Oslo
ble forsinket 45 minutter slik at klager mistet sin videreforbindelse. Han ble innlosjert på
hotell i Berlin, og booket videre morgenen etter kl. 06:00. Han ankom Wien 9 timer forsinket.

Klager har mottatt 250 euro i reisegavekort, men han ønsker beløpet utbetalt kontant.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Air Berlin har ikke avgitt uttalelse til nemnda. Til klager har selskapet i det vesentlige
anført:

Air Berlin beklager hendelsen og ønsker å tilby klager et reisegavekort på 250 euro som kan
benyttes på hans neste reise med selskapet.

Det vises for øvrig til Air Berlin brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas e-post av 18. mai 2015 med frist til 30. juni 2015
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Klager ankom bestemmelsesstedet over ni timer forsinket. Air Berlin har ikke godtgjort at
dette skyldtes en ekstraordinær omstendighet som ikke kunne vært unngått selv om alle
rimelige tiltak var truffet. Forsinkelsen gir således rett til en standarderstatning på 250 euro.
Nemnda anbefaler at Air Berlin utbetaler erstatningen.

Vedtak:

Transportklagenemnda-fly anbefaler at Air Berlin utbetaler en standarderstatning på 250
euro.

Vedtaket var enstemmig.