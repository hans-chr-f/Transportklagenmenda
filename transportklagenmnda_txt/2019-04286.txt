Vedtak i Transportklagenemnda
- Kollektivreiser

Sammendrag

Manglende gyldig billett / klagerett til selskapet

Dato
10.02.2020

Saksnummer
2019-04286

Tjenesteytere
Ruter

Klager har i det vesentlige anført

Klager reiste med T-banen den 16.september 2019 da han ble ilagt et gebyr. Klager
anfører at da han forsøkte å validere reisekortet på en kortleser på Bøler T-banestasjon
så virket ikke kortleseren. Klager forklarer at han ikke hadde tid til å forsøke de andre
kortleserne, da han hadde en avtale han måtte rekke og tok første T-bane som kom.
Klager anfører videre at da han gikk av på Jernbanetorget leste han av kortet på en
kortleser. Rett etter at han hadde lest av kortet ble han stoppet av kontrolløren. 

Klager hevder han fremviste en kvittering for en billett han hadde kjøpt på Narvesen på
Bøler 40 minutter tidligere og forklarte til kontrolløren problemet han hadde opplevd
med kortleseren på Bøler T-banestasjon. Klager opplevde kontrolløren som hissig,
nedlatende og at han kom med stygge kommentarer på grunn av klagers bakgrunn.
Klager opplevde hendelsen som svært ubehagelig. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr ved utkontroll på Jernbanetorget T-banestasjon den 16.september
2019 fordi han ikke kunne fremvise gyldig billett. Da han ble stoppet fremviste han et
reisekort som inneholdt en ikke aktivert studentbillett. Klager hevdet at det var feil på
kortleserne på Bøler. Ruter sin supportavdeling som har oversikt over Ruter sitt utstyr,
har avkreftet at dette var tilfelle. 

Ruter kan se at billetten på reisekortet som klager viser til er fra 2018 og er derfor
ugyldig etter prisendringen den 27.janaur 2019. Dette er grunnen til at billetten ikke
er mulig å starte opp. Før hver prisendring gis det informasjon om bord på Ruters
befordringsmidler, ved oppslag i avisen og på ruter.no. Da informeres det om at billetter
kjøpt før prisendring må aktiveres senest 3 måneder etter endringen. 

Ruter kan på bakgrunn at dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr ved utkontroll på T-banens stasjon Jernbanetorget 16.september
2019 fordi han manglet gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise gyldig billett og vilkårene for å ilegge gebyr var til stede.

Klager har opplyst at kortleseren på Bøler ikke virket. 

Ruter bestrider feil og viser til at dette i ettertid er avkreftet fra Ruters support-avdeling
som har oversikt over avlesning på kortlesere.

Nemnda finner på denne bakgrunn ikke sannsynliggjort feil ved kortleseren på Bøler
stasjon. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.