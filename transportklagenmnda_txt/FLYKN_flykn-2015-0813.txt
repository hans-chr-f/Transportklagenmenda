Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.04.2016

Saksnummer
0813/15F

Tjenesteyter
Türkish Airlines

Klager har i det vesentlige anført:

Klager skulle reise fra Oslo til Dar es Salaam via Istanbul den 20. desember 2014 kl. 12:15 med
TK1752 og TK603. Avgangen ble forsinket slik at klager ankom bestemmelsesstedet omtrent et
døgn forsinket.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Türkish Airlines har i det vesentlige anført:

Forsinkelsen skyldtes dårlig vær og frost, som igjen forårsaket en teknisk feil. Hendelsen
er ikke kompensasjonsberettiget da årsaken var ekstraordinær og utenfor Türkish Airlines
kontroll. Det vises til fremlagt rapport.

Türkish Airlines kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager kom frem til Dar es Salaam om lag ett døgn forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet.

Teknisk feil er i de fleste tilfelle ikke en ekstraordinær omstendighet i forordningens forstand.
Teknisk feil fritar således ikke fra plikten til å betale erstatning. Unntak kan tenkes ved
fabrikasjonsfeil og ved skader på flyet pga. sabotasje eller terrorhandlinger, jf. EU-domstolens
avgjørelse av 17. September 2015, (C-257/14) Corina van der Lans - KLM.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Türkish Airlines har anført at forsinkelsen skyldtes at en luke ikke kunne åpnes fordi den var
dekket til av is og snø. Selskapet har vedlagt utskrift der det fremgår at «water filling system
inoop» Det er ikke gitt noen nærmere forklaring på denne.

Nemnda er av den oppfatning at Türkish Airlines ikke har godtgjort at forsinkelsen skyldtes
en ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir etter dette rett til en standarderstatning på 600 euro per person.
Nemnda anbefaler at Türkish Airlines utbetaler erstatningen.

Vedtak:

Transportklagenemnda-fly anbefaler at Türkish Airlines utbetaler en standarderstatning på
600 euro per person.

Vedtaket var enstemmig.