Vedtak i Transportklagenemnda - Fly

Sammendrag

Krav om erstatning for skadet bagasje.

Dato
20.05.2024

Saksnummer
2023-03440

Tjenesteytere
Norwegian Air Shuttle

Klager har i det vesentlige anført

Klager reiste med Norwegian DY1553 fra Budapest til Oslo den 31. august 2023. 

Da klager skulle hente bagasjen på Gardermoen oppdaget han at den var skadet i form
av en sprekk i det ene hjørnet på kofferten. Kofferten ble kjøpt 26. august 2023 til 4 396
RSD. Bagasjen var nesten ubrukt før reisen og hadde ingen skader eller slitasje. 

Klager opprettet PIR-rapporten 7. september 2023. Klager fikk avslag i sin klage til
Norwegian med begrunnelsen at det er passasjeren som må bevise at skaden oppstod
mens bagasjen var i flyselskapets varetekt dersom skaden ikke rapporteres på flyplassen
direkte ved ankomst. 

Klager understreker at han helt tilfeldig tok bilde av sin bagasje før reisen fordi han
hadde mye som skulle være med etter å ha bodd i utlandet i over et halvt år. Det er lagt
ved bilde av kofferten hvor det klart er synlig at det ikke er noen skader på kofferten, og
bilde etter reisen hvor det er skade på kofferten. 

Klager vet at man skal gå direkte til skranken før man forlater flyplassen, men at han ble
hindret fra dette og kom tilbake til Gardermoen innen 7 dager etter reisen i henhold til
reglene på nettsiden til selskapet. Klager mener at det ikke står noe om det med bevis. 

Klager krever å få erstattet kofferten eller å få et gavekort for en ny koffert.

Tjenesteyterne har i det vesentlige anført
Klager reiste med Norwegian DY1553 31. august 2023 fra Budapest til Oslo. 

Klager meldte skadet bagasje på flyplassen 7. september 2023, 7 dager etter reisen, og
kunde mottok sin bagasje. Norwegian mottok krav fra klager 7. september 2023. 

Klagesaken ble behandlet av saksbehandler hos Norwegian 8. oktober 2023, og vi
informerte klager om at skaden ikke kan erstattes av flyselskapet da skaden ikke ble
meldt direkte på flyplassen etter at han mottok bagasjen sin. 

Det er alltid viktig å sjekke innsjekket bagasje etter en flyreise, for omgående å kunne
rapportere eventuell skade før man forlater flyplassen. Norwegian har representanter
tilgjengelig på flyplassen som bistår våre kunder som har opplevd uregelmessigheter
på reisen. Det er mulig å rapportere om en skade inntil 7 dager etter at bagasjen var
mottatt. Dersom den reisende forlater flyplassen uten å melde i fra om skaden, ansees
det som at bagasjen var i god stand da hun/han mottok den. Vi viser til Montreal
Konvensjonens artikkel 31, se utklipp. 

Denne informasjonen kommer også tydelig frem i vår reiseinformasjon på
hjemmesiden til Norwegian, under skadet bagasje, og vi ber alle våre kunder om å lese
reiseinformasjonen nøye før du kan bestille en billett. 

Norwegian vil understreke at i de tilfeller man ikke har rapportert skaden på flyplassen
direkte ved ankomst, er det passasjeren som må bevise at skaden oppstod mens den
var i flyselskapets varetekt. Dog vil flyselskapet lage en skaderapport om klager kommer
tilbake på flyplassen innen 7 dager, men skaderapporten i seg selv er ikke en bekreftelse
på erstatning. Norwegian mener at klager har fått, og har god tilgang på informasjon før
og etter reisen om de retningslinjer som foreligger for skadet bagasje. 

Bildene viser ikke skade fra flyplassen, og det er ikke bilder med bagasje tag/lappen på.
Det er ikke oppgitt tag ved rapportering av skaden. 

Den type skade som vises frem på bildene kan også komme av for stor belastning som
at man putter annen bagasje oppå, slik som bildene viser. Norwegian har forståelse
for at det kunne være vanskelig å rapportere skaden dersom klager ble holdt igjen i
grensekontrollen, men det er fremdeles mulig å ta bilde av bagasjen på flyplassen eller
fremvise bagasjen med bagasjelappen på. 

Norwegian kan ikke se at det foreligger bevis for at skaden oppstod mens den var i vår
varetekt. 

Norwegian beklager at vi i dette tilfellet ikke kan imøtekomme krav om erstatning,
og opprettholder vårt vedtak i saken inntil det kan fremlegges bevis på at skaden er
forårsaket av flyselskapet

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Mottas innskrevet reisegods uten klage fra mottakerens
side, formodes godset å være utlevert i god stand om ikke annet blir godtgjort, jf.
luftfartsloven § 10-26 første ledd. 

Nemnda presiserer luftfartsloven § 10-26 første ledd er en bevisbyrderegel.
Ettersom skaden ikke ble rapportert før klager forlot flyplassen, medfører denne
bevisbyrderegelen at det er klager som har bevisbyrden for at skaden oppstod på reisen
eller i Norwegians varetekt.

Etter nemndas syn har klager ikke oppfylt denne bevisbyrden. Klager meldte fra om
skaden 7 dager etter han mottok den. At klager har bilde av uskadet bagasje før
flyvningen er etter nemndas syn ikke bevis for at skaden oppstod mens kofferten var i
Norwegians varetekt. Skaden kan ha oppstått etter utlevering. Nemnda mener at klager
ikke har sannsynliggjort at skaden oppsto i Norwegians varetekt, og kan derfor ikke
anbefale at klager gis medhold.

Vedtak

Transportklagenemnda kan ikke anbefale at klager gis medhold.