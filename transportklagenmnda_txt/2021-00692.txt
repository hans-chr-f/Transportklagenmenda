Vedtak i Transportklagenemnda - Fly

Sammendrag

Krav om standardkompensasjon, erstatning for tapte feriedager,
refusjon av ubenyttet hotellovernatting og utgifter til telefon og drosje.

Dato
28.04.2022

Saksnummer
2021-00692

Tjenesteytere
Ticket
Qatar Airways

Klager har i det vesentlige anført

Klager med reisefølge hadde bestilt en tur-retur flyvning med Qatar Airways fra Oslo til
Dubai via Doha med avgang 25. mars 2021 og retur 4. april 2021 kl. 23.00. Reisen ble
bestilt via reisebyrået Ticket.no. 

1. april 2021, noen dager før returreisen til Oslo, får klager beskjed om at flyvningen
var kansellert. Det ble videre informert at klager fikk valget om å velge ny returreise
med avgang 5. eller 6. april, uten noen videre informasjon om hvordan endringen skulle
bekreftes. Klager valgte derfor å ringe Ticket.no, men kom til telefonsvarer med beskjed
om at kontoret var stengt. Det ble deretter gjort forsøk på kontakt per e-post, uten
respons fra reisebyrået.  Qatar Airways i Norge og Doha ble også kontaktet per telefon,
men de kunne ikke hjelpe.

Fredag 2. april reiste klager til flyplassen for å få hjelp. Etter flere timer på flyplassen
i forsøk på å komme i kontakt med noen som kunne hjelpe, fikk klager beskjed av en
representant for alle flyselskaper om å komme tilbake samme kveld kl. 20.00. Qatar
Airways hadde en planlagt flyvning til Norge på dette tidspunktet. 

Klager reiste tilbake til hotellet, og gjorde samtidig nytt forsøk på å kontakte reisebyrået
og Qatar, men uten hell. Tilbake på flyplassen kl. 20.00 fikk klager booket om billettene til
3. april. 

Klager krever kompensasjon for tapte feriedager, utgifter til drosje, telefon, ubenyttet
natt på forhåndsbetalt hotell, samt standarderstatning 600 euro per person.

Tjenesteyterne har i det vesentlige anført

I denne saken er Ticket og flyselskapet Qatar Airways innklaget. 

Qatar Airways har inngitt følgende tilsvar til nemnda: 
Klagers booking ble påvirket av ruteendring på flyvning QR179 med avgang fra Doha til
Oslo 5. april 2021. Det fremgår av intern booking-log at ruteendringen ble kommunisert
til passasjeren av reisebyrået den 1. april 2021. 

Qatar Airways beklager for det hendelsen og har registrert klagers krav om
standarderstatning pålydende 600 euro per passasjer i henhold til EU-forordning
261/2004. Dessverre kan ikke flyselskapet imøtekomme klagers krav da den berørte
flyvningen var fra et land utenfor EU samt at de reiste med et ikke-europeisk flyselskap. 

Reisebyrået, Ticket, har inngitt følgende tilsvar til nemnda: 
Som følge av den ekstraordinære situasjonen med den pågående pandemien, blir det
foretatt endringer og kanselleringer av flyselskapene, som er utenfor Tickets kontroll.
Ticket er en formidler av flybilletter, og som formidler innebærer det at reisebyrået ikke
er en del av avtalen mellom kunden og flyselskapet. Klager fikk en e-post og tekstmelding
fra Ticket den 1. april med beskjed om tidsendring. Han har da svart tilbake på e-post
at tidsendringen ikke ble akseptert og at han ønsker alternativ. Klager har hatt flere
samtaler med Qatar Airways, som tydeligvis har booket han om til ny retur den 3. april,
så klager er kommet hjem. 

Ansvaret for å levere flyreisen, tilbakebetale, eller komme med nytt reiseforslag ved
kansellering utenfor Tickets åpningstider, ligger hos flyselskapet - ikke reisebyrået.

Ticket kan derfor ikke imøtese kravet om kompensasjon for tapte feriedager, kostnader
til drosje, mobil, tapt hotellovernatting, samt krav om standarderstatning. 

Denne klagen gjelder en kansellering som ble gjort av Qatar Airways, og derfor må
klagen rettes direkte til flyselskapet.

Nemnda bemerker

Forordningen får anvendelse for flygninger innen EU-/EØS-området, flygninger fra EU-/
EØS-området til en tredjestat og flygninger fra en tredjestat til EU/EØS-området hvis det
«transporterende luftfartsselskap for flygningen er et EF-luftfartsselskap», jf. artikkel
3 punkt 1 bokstav b. Det «transporterende luftfartsselskap» er i artikkel 2 bokstav b
definert til «et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren». I dette tilfellet oppstod kanselleringen
på en flyvning utenfor EU-/EØS-området og med et ikke-EU-selskap. Krav etter EU-
forordning 261/2004 faller med dette bort da forordningen ikke kommer til anvendelse.
Standarderstatning er derfor ikke aktuelt. 

Nemnda må vurdere om klager har rett på erstatning for tapt hotellovernatting, utgift til
transport og kostnader til telefonsamtaler på annet grunnlag. 

Det følger av luftfartsloven § 10-20/Montrealkonvensjonen artikkel 19 at flyselskapet er
ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har
vært mulig. Bestemmelsen gjelder også for kanselleringer. 

Flyselskapet har ikke godtgjort at de har tatt alle forholdsregler som med rimelighet kan
kreves og klager har krav på dekning av utgiftene. 

Nemnda anbefaler at flyselskapet dekker utgiftene til hotell dersom klager legger frem
dokumentasjon på utgiftene til flyselskapet. 

Nemnda anbefaler at flyselskapet dekker klagers kostnader til taxi med 500 kroner. 

Nemnda anbefaler at flyselskapet dekker 149 kroner i telefonkostnader. 

Når det gjelder tapte feriedager har nemnda delt seg i et flertall og et mindretall. 

Flertallet, bestående av bransjerepresentantene og lederen, mener at verken
luftfartsloven eller Montrealkonvensjonen har regler om dekning av ikke-økonomisk
tap eller kan tolkes slik at det åpnes for dette. I norsk erstatningsrett er regelen at ikke-
økonomisk tap ikke har erstatningsrettslig vern med mindre det finnes en særskilt
hjemmel for dette. Det gjør det etter flertallets syn ikke i dette tilfellet.

Mindretallet, forbrukerrepresentanten, mener at luftfartsloven § 10-18, jf.
Montrealkonvensjonen artikkel 17 nr. 2 kan tolkes slik at også ikke-økonomisk skade
omfattes, jf. Walz vs. ClickAir (C-63/09). Mindretallet påpeker også at selv om det i norsk
erstatningsrett i utgangspunktet ikke er grunnlag for erstatning for ikke-økonomisk tap,
inneholder flyretten særlige rettsregler om nettopp dette, jf. EU261 artikkel 7. Innenfor
denne delen av retten er det tradisjon delvis dekning av ikke-økonomisk erstatning,
noe som medfører at tolkningsprinsippene som legges til grunn i Waltz vs. ClickAir også
kan benyttes på luftfartsloven § 10-18, jf. Montrealkonvensjonen artikkel 17 nr. 2 for
tvistesaker etter norsk rett. Ettersom det ikke har betydning for utfallet i saken fastsettes
det ikke erstatning. 

Vedtaket er fattet med dissensen som fremgår over. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Qatar Airways utbetaler 549 kroner i erstatning til
klager, samt utgifter til hotell dersom klager fremlegger dokumentasjon.