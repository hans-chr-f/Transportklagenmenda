Vedtak i Transportklagenemnda - Fly

Sammendrag

Krav om erstatning av hotell- og matutgifter grunnet kansellering.

Dato
15.09.2011

Saksnummer
9/11F

Tjenesteyter
Norwegian Air Shuttle ASA

Krav om erstatning av hotell- og matutgifter grunnet kansellering.

Klager har i det vesentlige anført:

Klager skulle reise fra Oslo til Bodø 7. november 2010 med DY204.

Flyet tok av når det skulle, men kunne ikke lande i Bodø grunnet kraftig snøvær. Flyet
returnerte derfor til Oslo og landet ca. kl. 18:00.

Klager ble booket om til dagen etter kl. 08:45. Han henvendte seg til billettskranken med
spørsmål om å få dekket hotell og mat, men fikk beskjed om at han ikke hadde krav på det
siden han var kommet tilbake til utgangspunktet og kunne overnatte hjemme.

Klagers hjemmeadresse er Bærums Verk, men hans arbeidssted og bosted er Bodø. Klager
var på gjennomreise etter et weekendopphold i Krakow. Han kom inn til Gardermoen med
Norwegian tidligere på dagen og skulle direkte videre til Bodø der han jobber og bor.

Klager tok inn på hotell på Gardermoen. Han krever erstattet hotellutgifter og mat med til
sammen kr 1.712. Dersom klager skulle ha reist til Bærums Verk måtte han ha benyttet flytog
og taxi. Han ville ikke vært fremme før ca 21.30. (ca 42 minutter med flytog + ca 15 minutter
med taxi). I tillegg måtte han ha dratt derfra ved 6-tiden om morgenen for å nå flyet neste dag
(drosje og flytog). Klager ble aldri tilbudt reise til Bærums Verk.

Norwegian har i det vesentlige anført:

DY204 ble kansellert som følge av stengt rullebane på Bodø Lufthavn.

Ettersom klager returnerte til avreisested anser Norwegian det som naturlig at man da
overnatter i eget hjem om man bor i rimelig avstand fra flyplassen.

Klager bor ca. 42 minutter fra Gardermoen..

Norwegian kan på grunnlag av dette ikke imøtekomme klagers krav.

Nemnda bemerker:

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt transport mellom lufthavnen og innkvarteringsstedet (hotell eller
annet), jf. EU forordning 261/2004 artikkel 8 og 9.

Klager valgte i dette tilfellet omruting. Han hadde følgelig rett til erstatning av utgifter til
innkvartering dersom det var «nødvendig». Hva som er «nødvendig» må avgjøres etter en
konkret vurdering. Dersom passasjeren bor i rimelig nærhet til flyplassen, vil innkvartering
på hotell etter nemndas vurdering vanligvis ikke være «nødvendig». Unntak kan imidlertid
tenkes der mye av tiden mellom innstilling og omruting vil gå med til transport til og fra
bopæl eller der andre særlige forhold gjør det urimelig å pålegge passasjeren å benytte egen
innkvartering. Det må i denne sammenheng også tas hensyn til at flyselskapet vil være pliktig
til å erstatte passasjerens utgifter til og fra innkvarteringsstedet. De ulemper passasjeren blir
påført ved å måtte reise til hjemstedet, må veies mot den merutgift selskapet blir påført ved
en eventuell hotellinnkvartering.

Det fremgår av de foreliggende opplysninger at klager bor i Bodø men at hans
«hjemmeadresse» er Bærums Verk. Det fremgår ikke hva som menes med «hjemmeadresse»,
men det synes ikke bestridt at klager kunne ha overnattet på «hjemmeadressen». Nemnda
legger det til grunn.

Klager opplyser at han i dette tilfellet først ville ha kommet til sin «hjemmeadresse» ca kl
21.30, og at han måtte reise til Gardermoen neste ved 6-tiden. Reiseutgifter er ikke oppgitt,
men nemnda anslår disse til ca 500 kroner (flytog til Lysaker + drosje).

Nemnda har ved den videre vurdering delt seg i et flertall og et mindretall.

Nemndas flertall, lederen og flyselskapenes representanter, er etter en samlet
vurdering av den oppfatning at hotellovernatting ikke var «nødvendig». Ulempene
for klager ved å reise til hjemmeadressen var i dette tilfellet ikke så store at det
kan forsvare å påføre Norwegian en ekstrautgift på om lag 500 kroner. Flertallet
finner således ikke å kunne anbefale at hotellutgiftene dekkes. Dersom klager hadde
overnattet på hjemmeadressen, ville Norwegian vært pliktig til å betale utgifter til
transport til og fra hjemmeadressen. Flertallet finner det av denne grunn rimelig om
Norwegian erstatter 500 kroner av klagers hotellutgifter.

Nemndas mindretall, forbrukernes representanter, er av den oppfatning at Norwegian
ikke burde ha nektet klager hotellinnkvartering som han ønsket. Etter mindretallets
vurdering står ikke den begrensende ekstrautgiften i forhold til den ulempen klager
ville bli påført ved å måtte overnatte på hjemmeadressen.

På bakgrunn av flertallets vurderinger, traff nemnd slikt

Vedtak:

Flyklagenemnda anbefaler at Norwegian erstatter klager 500 kroner.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS