Vedtak i Transportklagenemnda
- Kollektivreiser

Sammendrag

Krav om refusjon av ubenyttet kjøretime

Dato
20.09.2018

Saksnummer
2018-02034

Tjenesteytere
NSB AS

Klager har i det vesentlige anført

Klager hadde den 4. juni 2018 planlagt å reise med buss fra Skien til Drammen, og videre
med tog til Lillestrøm. 

Klager var på pass ved bussholdeplassen mellom kl. 07 - 07.30, men det kom ingen buss
den timen han ventet. 

Klager hadde kjøretime som han skulle rekke denne morgenen, og har i ettertid mottatt
en faktura på 1280 kroner fra trafikkskolen. 

Klager krever at NSB refunderer kostnaden til den ubenyttede kjøretimen.

Tjenesteyterne har i det vesentlige anført
Klager hadde avtale om transport med NSB fra Skien til Lillestrøm den 4. juni 2018.
Annonsert transport var med buss fra Skien til kl.08.26 til Drammen, og videre med til
Lillestrøm med ankomst kl.11.24. 

Klager har angitt 5. juni som dato for hendelsen, men det antas at dette er en trykkfeil da
saken gjelder 4. juni. ...

Årsaken til at det var buss fra Skien den 4. juni var fordi Bane NOR utførte vedlikehold på
linjen fra 2. juni til tidlig morgen den 5. juni. Dette avviket var planlagt. NSB viser her til
vedlagt informasjon om arbeidet. 

I forbindelse med avviket hadde NSB en kundeveileder på plass ved Skien stasjon, som
også har kvittert for bussens faktiske avgangstid fra Skien. Annonsert avgangstid for
bussen var kl.08.26, og faktisk avgangstid ble kl.08.28. Det vises her til vedlagt logg. Skien
stasjon var startsted for denne bussen. 

Hvorfor klager ikke ble med bussen er, og hvor klager måtte ha befunnet seg når bussen
hadde påstigning og avgikk er ikke noe NSB kan svare for. Det var lagt til rette for en
helt ordinær påstigning til bussen ved Skien stasjon, og NSB har stilt avtalt transport til
disposisjon. Selskapet kan ikke se at det var noen feil, unnlatelser eller hindringer fra
deres side som skulle ha forårsaket at klager ikke kunne ha tatt plass på bussen og reist
som planlagt. 

NSB kan på overnevnte grunnlag ikke anse seg som ansvarlig for den tapte kjøretime, og
kan ikke imøtekomme klagers krav. 

NSB har refundert klagers togbillett for den 4. juni, til tross for at billetten ikke ble
avbestilt i henhold til NSBs regler.

Nemnda bemerker

Klager skulle ta tog fra Skien til Drammen og videre til Lillestrøm 4. juni 2018. Klager har
opplyst at han møtte opp på stasjonen mellom kl. 07.00 og 07.30 og ventet en time uten
at bussen kom. Klager krever dekket utgifter til tapt kjøretime på Lillestrøm. 

Den aktuelle dagen var det buss for tog på grunn av arbeider på toglinjen. NSB har
opplyst at bussavgangen var annonsert til kl. 08.26. 

Nemnda bemerker at det er uklart hvorfor klager ikke kom med bussen.

Nemnda har merket seg at klager ikke har lagt fram kopi av billett for den 4. juni,
men kun for dagen etter, den 5. juni. På denne billetten fremgår tidspunktet for
bussavgangen, 08.26. Det er nærliggende å anta at samme informasjon gikk fram på
billetten fra 4. juni. 

NSB har opplyst at det var en kundeveileder til stede før bussavgangen kl. 08.26 den 4.
juni. 

Klager er sendt NSBs tilsvar, men har ikke kommentert dette. Det foreligger derfor ikke
nærmere opplysninger omkring om klagers situasjon da han ventet på bussen, hvilken
informasjon han hadde eller hvilke undersøkelser han gjorde.

Nemnda kan på denne bakgrunn ikke se at det er sannsynliggjort at NSB er å bebreide
for manglende informasjon.

Nemnda kan ikke se at det er grunnlag for å anbefale at klager får erstattet utgift til
kjøretimen han ikke rakk. 

NSB har opplyst at klager har fått refundert den ubenyttede billetten.

Vedtak

Transportklagenemnda Kollektivtransport finner ikke å kunne anbefale at klager gis
medhold.