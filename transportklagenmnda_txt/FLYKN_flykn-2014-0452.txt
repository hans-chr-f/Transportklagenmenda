Vedtak i Transportklagenemnda - Fly

Sammendrag

Krav om refusjon av flybilletter grunnet sykdom.

Dato
17.03.2015

Saksnummer
452/14F

Tjenesteyter
Norwegian Air Shuttle ASA

Krav om refusjon av flybilletter grunnet sykdom.

Klager har i det vesentlige anført:

I november 2013 bestilte klager flybilletter til Alta for seg og sin mann for reise 6. - 11. mars
2014, med avbestillingsforsikring.

Klagers mann har tidligere hatt kreft, men er senere blitt erklært frisk. I januar fikk klagers
mann påvist kreft på nytt. De bestemte seg derfor for å avlyse reisen. Det vises til fremlagte
legeerklæringer.

Klager ringte Norwegian og kansellerte billettene, og sendte legeerklæring per post.
Norwegian avviser refusjonssøknaden med begrunnelse av at det er en akutt forverring av
eksisterende sykdom. Klager stiller seg kritisk til Norwegians vurdering av kreftsykdommen til
hennes mann. På det tidspunktet billettene ble bestilt var klagers mann frisk, sykdommen var
derfor ikke eksisterende slik Norwegian hevder.

Klager krever full refusjon av billettene.

Det vises for øvrig til klagers brev.

Norwegian har i det vesentlige anført:

I henhold til Norwegians avbestillingsvilkår erstattes ikke akutt forverring av eksisterende
sykdom. På grunnlag av dette kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda har ved vurderingen av denne saken delt seg i et flertall og et mindretall.

Flertallet, nemndas leder og forbrukernes representanter legger på bakgrunn av brev
av 25. november 2014 fra Oslo Universitetssykehus til grunn at klagers mann var frisk
da billettene ble bestilt og avbestillingsforsikringen ble tegnet. Flertallet kan ikke
se at erklæring fra Stathelle legesenter endrer dette. Erklæringen er skrevet nær tre
måneder etter at billettene var kjøpt.

Flertallet anbefaler at Norwegian refunder billettene i henhold til avbestillingsforsikringen.

Mindretallet, representantene fra flyselskapene, mener Norwegian handlet i henhold
til sine publiserte avbestillingsvilkår. Klager har lest og akseptert Norwegians
avbestillingsvilkår. Vilkårene omfatter blant annet; akutt forverring av eksisterende
sykdom/kronisk lidelse erstattes ikke. Legeerklæring av 14.02.14 sier akutt forverring
av klagers sykdom.

En samlet nemnd bemerker avslutningsvis at billetten i utgangspunktet ikke er
refunderbar. Det innebærer at man ved avbestilling av billetten i utgangspunktet kun
har rett til refusjon av skatter og avgifter som ikke påløper. Ved avbestilling gir en fra
seg retten til å benytte flysetet, og Norwegian kan selge det på nytt.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian refunder billettutgiftene i henhold til
avbestillingsforsikringen.