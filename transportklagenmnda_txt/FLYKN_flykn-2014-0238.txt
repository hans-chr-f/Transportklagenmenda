Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
238/14F

Tjenesteyter
Apollo

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Las Palmas den 7. desember 2013 kl. 09:00 med Novairs flight
NVR179. Grunnet tekniske problemer ble avgangen 14 timer og 36 minutter forsinket.

Klager mener selskapet ikke har dokumentert at årsaken til forsinkelsen lå utenfor deres
kontroll, og krever standarderstatning i henhold til EU-forordning 261/2004.

Det vises for øvrig til klagers brev.

Apollo har ikke avgitt uttalelse til nemnda. Til klager har selskapet i det vesentlige
anført:

NVR179 ble forsinket som følge av teknisk problem. Det ble forsøkt å innhente erstatningsfly,
men alle var i trafikk.

Hendelsen er ikke kompensasjonsberettiget da årsaken til forsinkelsen ble forårsaket av
ekstraordinære omstendigheter utenfor Apollos kontroll.

Apollo ønsker å utbetale en dagsandel i kompensasjon, men kan ikke imøtekomme klagers
krav utover dette.

Det vises for øvrig til Apollos brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Apollo ved nemndas e-post av 28. februar 2014 med frist til 11. april 2014
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.

Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Apollo har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med 14 timer og 36 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Apollo har ikke gitt noen nærmere redegjørelse for den tekniske feilen eller dokumentert
denne. Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.
Forsinkelsen gir således rett til en standarderstatning på 400 euro per person. Nemnda
anbefaler at Apollo utbetaler standarderstatningen.

Vedtak:

Transportklagenemnda - fly anbefaler at Apollo utbetaler en standarderstatning på 400 euro
per person.

Vedtaket var enstemmig.