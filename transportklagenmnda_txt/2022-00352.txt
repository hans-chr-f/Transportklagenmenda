Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
02.09.2022

Saksnummer
2022-00352

Tjenesteytere
SAS

Klager har i det vesentlige anført

Klager skulle reise med SAS fra Oslo til Barcelona den 27. desember 2021, avgang
kl. 14:35 med ankomst kl. 17:55. Klager fikk melding den 26. desember 2021 om at
flyvningen ble kansellert. Klager ble først booket om til å reise via Brussel og Frankfurt.
Avgang var kl. 16:15 med ankomst kl. 23:15. Klager kontaktet SAS på reisedagen, og ble
så booket om til å reise med Lufthansa fra Oslo via München til Barcelona, slik at hun fikk
ett mindre flybytte. Ny avgang ble kl.11:50 med ankomst kl. 14:15. Klager måtte avbryte
sine planer som følge av denne endringen, og krever standarderstatning.

Tjenesteyterne har i det vesentlige anført
Klager skulle reise med SK4621 fra Oslo til Barcelona 27. desember 2021, med avgang
kl.14:35 og ankomst kl.17:55. Flyvningen ble imidlertid kansellert. Kanselleringen skyldtes
et unormalt og ekstraordinært høyt sykefravær hos ansatte blant annet på grunn av
gjeldende karanteneregler i forbindelse med Covid-19. Klager ble booket om til alternativ
reiserute og reiste med Lufthansa kl.11:50 og ankom endelig destinasjon kl. 17:30. 

SAS viser til fremlagt dokumentasjon om spredningen av omikron og innføringen
av myndighetenes strenge restriksjoner om karantene og isolasjon, samt statistikk
over ekstremt høyt sykefravær i desember. Det må være klart at SAS ikke hadde noen
mulighet til å påvirke disse reglene. Det finnes ingen rimelige tiltak SAS kunne treffe for å
unngå disse omstendighetene. Til tross for at SAS fikk organisert ekstra "stand by crew"
medførte det at flytrafikken ble berørt og flyvninger kansellert. 

SAS kan på ovennevnte grunnlag ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda oppfatter SAS sitt tilsvar som at kanselleringen av SK2901 skyldtes mangel på
besetning, som en direkte årsak av Covid-19-utbruddet, nærmere bestemt utbruddet av
den nye mutasjonen (Omikron).  

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

For å oppfylle plikten til å sannsynliggjøre at årsaken til kanselleringen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten.

SAS har lagt frem oversikt over sykefravær i SAS i desember 2019 og 2021, generell
oversikt over stand-by level i Norge, Sverige og Danmark i desember 2021, samt utskrift
fra Traffic & Flight Information hvor det fremgår at flight SK4603 ble kansellert. For
øvrig fremgår følgende av bilag 1: «CNL REASON: CREW». Dette dokumentet er ikke
forklart nærmere. Etter nemndas mening har SAS ikke sannsynliggjort overfor nemnda at
kanselleringen av nettopp denne flighten skyldtes omstendigheter som ikke kunne vært
unngått om alle rimelige tiltak hadde vært truffet. 

Klager har derfor rett på standarderstatning.

Vedtak

Transportklagenemnda anbefaler at SAS utbetaler standarderstatning 400 euro til klager.