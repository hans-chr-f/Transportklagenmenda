Vedtak i Transportklagenemnda - Fly

Sammendrag

Krav om erstatning grunnet kansellering som følge av vulkansk aske.

Dato
12.10.2011

Saksnummer
140/11F

Tjenesteyter
Continental Airlines

Krav om erstatning grunnet kansellering som følge av vulkansk aske.

Klager har i det vesentlige anført:

Klager skulle reise fra New York til Oslo den 16. april 2010 med CO38.

Dagen før avreise fikk klager beskjed om at flyet var kansellert. Klager prøvde gjentatte ganger
å få kontakt med flyselskapet via både telefon og internett, men lyktes ikke før den 23. april.
Klager ble da booket om til den 27. april. Han tok ikke sjansen på å reise hjem tidligere da
usikkerheten fortsatt var stor vedrørende askeproblemet over Europa.

Klager krever refundert hotell- og matutgifter i forbindelse med det ufrivillige oppholdet i USA
fra 16. til 27. april.

Continental Airlines har i det vesentlige anført:

CO38 ble kansellert som følge av vulkansk aske over Europa, hendelsen kan betraktes som
force majeure.

Continental Airlines beklager de konsekvenser dette må ha påført klager, men den
ekstraordinære omstendigheten var fullstendig utenfor flyselskapets kontroll.

Continental Airlines kan på grunnlag av dette dessverre ikke imøtekomme klagers krav om
refusjon av hotell- og matutgifter.

Eu forordning 261/2004 gjelder ikke for et USA registrert selskap ved flygning fra en by utenfor
EU-området.

Nemnda bemerker:

Nemnda legger på bakgrunn av de foreliggende opplysninger til grunn at klagers flygning ble
innstilt grunnet askeskyen fra vulkanen på Island. Dersom flygningen skulle ha foregått med
et flyselskap registrert i EU området, ville klager hatt rett til hotell og forpleining i henhold
til EU forordning 261/2004. Denne forordning gjelder imidlertid ikke for flygninger med et
flyselskap som ikke er registrert i EU, jf. forordningen artikkel 3, 1 b). Continental Airlines er
etter det som er opplyst et ikke-EU flyselskap.

Da årsaken til kanselleringen/forsinkelsen skyldtes forhold utenfor flyselskapets kontroll, er
Continental Airlines heller ikke ansvarlig på annet grunnlag.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS