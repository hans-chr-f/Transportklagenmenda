Vedtak i Transportklagenemnda - Fly

Sammendrag

Krav om refusjon av ubenyttet billett.

Dato
14.05.2019

Saksnummer
2018-01353

Tjenesteytere
Supersaver

Klager har i det vesentlige anført

Klager hadde bestilt en reise t/r Frankfurt - Tehran hos Supersaver for reise 26. juni -
4. august 2018 med avbestillingsforsikring. Da det viste seg at klager ikke kunne reise
grunnet sykdom, henvendte hun seg til Supersaver og fremla legeerklæring. Supersaver
avslo søknaden om refusjon av billetten, med begrunnelse av at legeerklæringen ikke var
godkjent.

Klager stiller seg kritisk til dette, og føler seg lurt. Hun krever full refusjon av den
ubenyttede flybilletten, kroner 4 058.

Tjenesteyterne har i det vesentlige anført
Før klager gjennomførte sin bestilling hos Supersaver krysset hun av for å ha lest regler
og vilkår, her kommer følgende frem vedrørende avbestillingsbeskyttelse:

Erstatning gis dersom den reisende ikke kan foreta planlagt reise på grunn av følgende
uforutsette hendelser:
- Akutt sykdom eller ulykke som rammer deg, reisefølge i samme bestilling eller nær
pårørende, og at du derfor, ifølge attest fra behandlende, upartisk lege, frarådes
fra å foreta den planlagte reisen.
- Dødsfall som rammer deg, nær pårørende eller reisefølge i samme bestilling.

Klager har fremlagt legeerklæring som viser at hennes lidelse ikke var akutt, men at
diagnosen var kjent på det tidspunktet reisen ble bestilt. 

Supersaver kan på ovennevnte grunnlag ikke imøtekomme klagers krav om refusjon av
billett. 

Det vises for øvrig til Supersavers brev.

Nemnda bemerker

Nemnda legger til grunn at klager hadde kjøpt flybillett for strekningen Frankfurt -
Tehran t/r med avbestillingsforsikring hos Supersaver for 4 058 kroner. Klager endte opp
med å avbestille billetten grunnet sykdom og krever nå full refusjon av den ubenyttede
billetten. 

Ved bestilling av reiser på nett er man selv ansvarlig for å lese og sette seg inn i
informasjonen som blir gitt. I Supersavers regler og vilkår som er fremlagt for nemnda
kommer det frem at erstatning ved sykdom kun gis ved akutte tilfeller. Klager har
fremlagt en legeerklæring som viser at hennes lidelse var kjent. Det er heller ikke krysset
av i legeerklæringen for om klager har vært symptomfri i seks måneder før tidspunktet
for bestilling. Legeerklæringen må etter dette anses for å være ufullstendig og nemnda
kan ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.