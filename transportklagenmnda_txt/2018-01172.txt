Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01172

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82825 fra Tromsø (TOS) til London -
Gatwick (LGW) 17. mars 2018 kl. 19.40. Flyvningen ble kansellert, og klager ble sendt til
et hotell for overnatting. På hotellet var det imidlertid ingen ledige rom, og klager måtte
ordne hotellovernatting selv. Klager hadde også utgifter til taxi og mat. 

På bakgrunn av kanselleringen har klager fremsatt krav om standardkompensasjon
i henhold til EU-forordning 261/2004 på 400 euro pr. person, totalt 800 euro for to
passasjerer.

Tjenesteyterne har i det vesentlige anført
Norwegians flyvning D82825 fra Tromsø til London - Gatwick 17. mars 2018 ble
kansellert. Forutgående flyvning, D82824 fra London til Tromsø ble omdirigert til
Trondheim som følge av kraftig snøfall og lav sikt i Tromsø denne dagen. Dette medførte
endringer i ruteplanen. Klagers flyvning ble til slutt kansellert da værforholdene ikke
bedret seg. 

Værforholdene påvirket alle flyselskap, og det var derfor ingen tiltak som kunne gjøres
for å unngå kanselleringen. Norwegian satte opp en såkalt "rescue flight" neste dag for å
frakte passasjerene til London. 

Klager har mottatt refusjon av sine utgifter til taxi og mat. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D82825 fra Tromsø til London - Gatwick 17. mars 2018 ble
kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen værforholdene i Tromsø denne dagen. Forutgående
flyvning, D82824 fra London, ble omdirigert til Trondheim som følge av snøvær og dårlig
sikt. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp en
såkalt "rescue flight" dagen etter for å frakte passasjerene til London. Nemnda legger
til grunn at forsinkelsen ikke kunne vært unngått selv om alle rimelige tiltak var truffet.
Forsinkelsen gir etter dette ikke rett til standarderstatning, og nemnda anbefaler ikke at
klager gis medhold i sitt krav.

Klager har etter det opplyste mottatt erstatning for utgifter til mat og taxi. Klager har ikke
dokumentert utgifter til hotell.

Vedtak

Transportklagenemnda - fly anbefaler ikke at klager gis medhold.