Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet ruteendring.

Dato
28.09.2022

Saksnummer
2022-00782

Tjenesteytere
SAS

Klager har i det vesentlige anført

Klager (to personer) hadde bestilt flybilletter fra Evenes til Dublin via Oslo t/r for reise
den 10. - 13. mars 2022, pris kroner 3 664. Avreise fra Evenes den 10. mars var kl 06.25. 

Den 6. desember 2021 mottok klager epost fra reisebyrået sitt om at SK4079 fra Evenes
til Oslo den 10. mars var kansellert. Klager ble etter mye om og men booket om til ny
avgang fra Evenes den 9. mars kl 18.45, og videre påfølgende dag på opprinnelig avgang
fra Oslo til Dublin kl 10.30. 

Klager pådro seg utgifter til hotell på Gardermoen kroner 1 420, transport til og fra
flyplass-hotell kroner 320, samt mat kroner 470 og drikke kroner 536.    

Klager krever sine utgifter refundert, samt standarderstatning i henhold til EU-forordning
261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige
uttalt: Da ruteendringen oppstod mer enn to uker før avreise har ikke klager krav på
standarderstatning eller forpleining.

Nemnda bemerker

Basert på sakens opplysninger legger nemnda til grunn at klagers fikk beskjed om
ruteendringen mellom Evenes og Oslo 6. desember 2021. Dette er mer enn 14 dager i
forveien. Klager har derfor ikke rett på standarderstatning i henhold til EU-forordning
261/2004 artikkel 5 nummer 1 bokstav c punkt i).

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Klager opprinnelige avgang var den 10. mars kl 06.25. SAS tilbød omruting til Oslo
kvelden i forveien, 9. mars, kl 18.45. Flyvningen til Dublin var 10. mars

Klager har fremlagt krav om refusjon av utgifter til hotell, mat og transport da hun måtte
reise en dag i forveien for å rekke sin videreforbindelse som følge av kanselleringen.
Slike utgifter skal flyselskapet dekke etter forordningen art 9. Nemnda mener derfor at
SAS må dekke klagers rimelige utgifter knyttet til at klager måtte overnatte i Oslo. Dette
gjelder utgifter til overnatting, transport til og fra hotellet, mat og alkoholfri drikke med til
sammen kroner 2 210. Nemnda mener at dette tapet er påregnelig for SAS.

Vedtak

Transportklagenemnda anbefaler at SAS utbetaler kroner 2 210 til klager.