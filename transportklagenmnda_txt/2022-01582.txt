Vedtak i Transportklagenemnda - Fly

Sammendrag

Krav om refusjon av billettutgifter, ikke-refunderbart hotellopphold og utgifter til
transport og covid-tester på avreisedagen som følge av nektet ombordstigning.

Dato
20.01.2023

Saksnummer
2022-01582

Tjenesteytere
Lufthansa German Airlines

Klager har i det vesentlige anført

Klager og en medreisende hadde bestilt billetter for å reise med Lufthansa fra Oslo til
Tokyo via Munchen den 29. juni 2022 og returnere med Lufthansa fra Seoul til Oslo via
Frankfurt den 24. juli 2022. Utreisen og returreisen hadde ulike reservasjonsnumre.

Klager har anført at han fikk endret utreisedestinasjonen til Seoul via Lufthansas
servicetelefon den 23. mai 2022. Klager anfører at han fikk bekreftet at reservasjonen
på utreisen var endret, og informasjonen om reservasjonen på Lufthansas nettsider
gjenspeilet endringen som var blitt gjort. Klager anfører at først da de kom på Oslo
lufthavn for å reise til Seoul den 3. juli 2022, fikk de beskjed av personalet i skranken om
at det var noe galt med bestillingen deres. Klager anfører at de ble henvist til å kontakte
Lufthansas servicetelefon og mistet flyvningen fra Oslo mens de ventet i telefonkø.
Klager anfører at Lufthansa ikke kunne ombooke dem til noe nytt fly og ga beskjed om at
de kunne kjøpe nye billetter til full pris på en avgang to uker senere.

Klager anfører at de derfor søkte om full refusjon via Lufthansas skjema på nettet. På
tross av dette har de ikke fått full refusjon, verken av utreisen eller returreisen, og de har
også fått avslag på kravet om refusjon av andre tapte kostnader som følge av feilen.

Klager anfører at han har fått refundert henholdsvis 9484 og 16967 kroner for billettene
som opprinnelig kostet 13910 og 20990 kroner. Klager krever de resterende beløpene
refundert, i tillegg til forhåndsbetalte hotellutgifter i Seoul på henholdsvis 455000 KRW
og 195000 KRW (tilsvarende ca. 5200 kroner totalt), totalt 420 kroner for flytogbilletter og
695 kroner for covid-test.

Tjenesteyterne har i det vesentlige anført
Lufthansa har i det vesentlige anført følgende:

Klager kjøpte utreisen og returreisen, med forskjellige reservasjonsnumre, i april
2022. Klager betalte 13910 kroner for utreisen og 2832200 KRW for returreisen. Både
utreisebestillingen og returreisebestillingen har et avbestillingsgebyr på 190 euro.

Billettene for utreisen ble refundert den 22. juli 2022. Beløpet som ble refundert, var
9484 kroner. Billettene for returreisen ble refundert den 13. juli 2022. Beløpet som ble
refundert, var 2221400 KRW.

Den 19. og 24. mai 2022 ringte klager Lufthansa som følge av en ti-minutters ruteendring
på utreisen. Klager fikk informasjon om at billetten kunne ombookes og at omruting
var tillatt. Representanten gjorde en feil ved å endre utreisebestillingen til Seoul, og
Lufthansa ønsket å korrigere feilen, men klager godtok ikke dette. Klager kansellerte
derfor bestillingen den 5. juli 2022, og billetten ble refundert i henhold til billettreglene,
fratrukket avbestillingsgebyret på 190 euro. Da klager avbestilte reisen den 5. juli 2022,
var ikke flyvningene på returreisen kansellert fra selskapets side.

Klager har ikke rett på full refusjon i dette tilfellet, da flyvningene ikke var kansellert av
selskapet, og ruteendringen på ti minutter på utreisen er rimelig. Lufthansa var i kontakt
med klager, og det er således ikke korrekt at klager ikke var klar over at omruting til Seoul
ikke var mulig.

Hva gjelder hotellutgiftene i Seoul, togbillettene og covid-testen, kan ikke Lufthansa
imøtekomme kravet om refusjon av disse kostnadene, da klager kansellerte reisen selv.

Nemnda bemerker

På bakgrunn av sakens opplysninger legger nemnda til grunn at klager og den
medreisende hadde kjøpt billetter med Lufthansa for å reise fra Oslo til Tokyo den 29.
juni 2022 og returnere fra Seoul til Oslo den 24. juli 2022. Utreisen og returreisen var
separate reservasjoner. Klager og Lufthansa er enige om at klager ringte til Lufthansa
i mai 2022 og fikk endret utreisebillettene slik at ny destinasjon ble Seoul. Nemnda
legger videre til grunn at datoen også ble endret, fra den 29. juni til den 3. juli. Klager har
oppgitt at da de ankom Oslo lufthavn for avreise den 3. juli, fikk de beskjed om at det var
en feil med bestillingen, og de fikk ikke være med flyvningen fra Oslo.

Det første spørsmålet er om klager og den medreisende har rett på standarderstatning
i henhold til EU-forordningens artikkel 4 nummer 3 for nektet ombordstigning. Det er
en forutsetning for at forordningen skal komme til anvendelse at passasjeren hadde en
bekreftet reservasjon på flyvningen, jf. artikkel 3 nummer 2 bokstav a.

I dette tilfellet har klager fremlagt kopi av reisedokumenter som viser den nye reiseruten
til Seoul den 3. juli. Selv om Lufthansa anfører at de informerte klager muntlig den
19. mai om at ombookingen ikke var gyldig likevel, mener nemnda at flyselskapet
må bære ansvaret for at det ble gjort en feil fra deres side og at klager fikk utstedt
reisedokumenter som ga grunn til å tro at han hadde en bekreftet reservasjon på disse
flyvningene. Nemndas flertall - forbrukerrepresentantene og nemndas leder -  mener
således at reisedokumentene han fikk, må likestilles med gyldige reisedokumenter i
forordningens forstand.

Klager har derfor rett på 600 euro per person i standarderstatning for nektet
ombordstigning den 3. juli.

Nemndas mindretall - bransjerepresentantene - mener det her står påstand mot
påstand, og at det ikke er grunnlag for å konkludere i noen retning og at kravet bør
avvises, jf. transportklagenemndforskriften § 6-2 bokstav d.

I tillegg til standarderstatning plikter fraktføreren å tilby passasjeren valget mellom
full refusjon og omruting i henhold til artikkel 8 nummer 1 når passasjeren nektes
ombordstigning mot sin vilje, jf. artikkel 4 nummer 3. Klager ba om full refusjon av
billettene. Nemndas flertall - forbrukerrepresentantene og nemndas leder - mener at
Lufthansa derfor må gi full refusjon av utreisebillettene til klager.

Nemndas mindretall - bransjerepresentantene - viser til dissensen over.

Hva gjelder returbillettene, var disse en separat bestilling, og Lufthansa har oppgitt
at flyvningene ikke var kansellert av selskapet da klager sendte inn forespørsel om
refusjon den 5. juli 2022. Klager har således ikke rett på full refusjon av disse i henhold
til EU-forordning 261/2004. De øvrige tapene dekkes heller ikke av EU-forordningens
bestemmelser.

Grunnen til at klager ikke fikk benyttet returbilletten, var imidlertid at klager ikke fikk et
tilfredsstillende tilbud om omruting i forordningens forstand.

Spørsmålet blir derfor om klager har rett på å få det gjenstående av returbillettene,
avbestillingsgebyret for returbillettene, de tapte hotellkostnadene, flytogutgiftene og
covid-test-utgiftene erstattet på annet grunnlag. Nemnda legger til grunn at det totalt er
snakk om et tap på 14 764 NOK.

I henhold til luftfartsloven § 10-20 er flyselskapet ansvarlig for tap som følge av
forsinkelse. Nemnda mener at denne bestemmelsen også kommer til anvendelse i dette
tilfellet. Videre mener nemnda at det foreligger ansvarsgrunnlag for flyselskapet.

Etter forordningens artikkel 12 kan imidlertid standarderstatning etter forordningen
trekkes fra erstatning på annet grunnlag. Passasjeren har således alltid krav på å få
utbetalt standarderstatning dersom vilkårene for dette er til stede. Har passasjeren også
rett til erstatning på annet grunnlag, og denne overstiger standarderstatningen, kommer
standarderstatningen til fradrag. I motsatt fall utbetales kun standarderstatningen.
Nemndas praksis i tilsvarende saker bekrefter dette prinsippet.

I denne saken er det ikke grunnlag for samordning, da kostnadene klager ble påført,
skyldes manglende omruting.

Nemnda anbefaler etter dette at Lufthansa utbetaler totalt 1200 euro i
standarderstatning til klager for den nektede ombordstigning og 14 764 NOK i erstatning.

Forbrukerrepresentantene mener at klager i dette tilfellet har krav på forsinkelsesrente i
henhold til forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra syv dager etter at klager har krevd
refusjon.

Vedtaket er truffet med dissens slik det fremgår over.

Vedtak

Transportklagenemnda anbefaler etter dette at Lufthansa utbetaler totalt 1200 euro i
standarderstatning til klager for den nektede ombordstigning og 14 764 NOK i erstatning.