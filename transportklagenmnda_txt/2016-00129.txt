Vedtak i Pakkereisenemnda

Sammendrag

Krav om prisavslag grunnet uriktig informasjon om værforholdene på Maldivene.

Dato
26.01.2017

Saksnummer
2016-00129

Tjenesteytere
Ving Norge AS

Klager har i det vesentlige anført

Klager bestilte en 2 ukers reise for 2 personer med innkvartering i Dobbeltrom Superior
Beach Bungalow på Sun Island Resort, Maldivene i perioden 09.07.2016 . 22.07.2016.

Klager ble informert om at det kunne være ustabilt værmessig i perioden, men ikke
at det stort sett ville bli sammenhengende stabilt elendig i hele ferien. Det var vind
opp i stiv kuling/storm styrke og nærmest sammenhengende fossregn. Noe som ifølge
de fastboende slett ikke er uvanlig i juli måned. Dette ble klager ikke forespeilet ved
bestilling. 

Det som ble solgt som solfylt, men med ustabilt vær, ga klager en halv solfylt dag den
første uken, og 3 solfylte dager den andre uken. Klager anser at dette er langt utover
det som kan kalles "tidvis ustabilt" og han ville neppe bestilt til dette reisemålet hvis han
ble opplyst om så dårlige utsikter. Det er klagers klare formening at det ikke ble opplyst
i nærheten av godt nok om det som tydeligvis er normalt vær på destinasjonen i den
perioden klager reiste til Maldivene.

Klager viser til at den tilsendte statistikken fra Ving underbygger klagers påstand om stort
sett stabilt elendig vær hele oppholdet, regn og tordenstormer.
Tilbakemeldingen fra operatør anser klager som ansvarsfraskrivelse og bortforklaring av
å ha solgt et produkt ikke i nærheten av det som ble forespeilet værmessig.

Det var aldri noe ønske eller krav om noen større kompensasjon som var formålet med
klagen, men arrogansen har irritert klager.

Klager har krevd en symbolsk sum sammen med en beklagelse fra Ving. 

Det vises for øvrig til brev fra klager.

Tjenesteyterne har i det vesentlige anført
Alle Vings reisemål ligger i forskjellige klimasoner og vær og klima kan variere kraftig
etter årstidene. Ving beskriver klimasonene nærmere i sin Reisemålinformasjon og
forklarer værforholdene for hvert reisemål under Reisemålsfakta på ving.no, slik at man
vet hva man kan forvente seg på reisen.

Tropisk klima finner man rundt ekvator. Det karakteriseres av varme hele året og kraftig
nedbør ofte etterfulgt av torden. 

Maldivene er et øyrike i det Indiske hav som har et stabilt monsunklima med to årstider.
Under Reisemålsfakta på ving.no/maldivene beskrives dette nærmere: 
Reisemålsfakta, Maldivene
Klima & vær
Maldivene har et stabilt monsunklima med to årstider: nordøst-monsunen november til
mars som er solrik og tørr, og sydvest-monsunen med mye regn fra mai til september.
I april og oktober veksler det gradvis mellom de to monsuntypene. Temperaturen er
stabil stort sett året rundt, ca. 30 grader om dagen og 25-26 grader om natten, og med
vanntemperaturer som ikke synker særlig under 25 grader.

November, desember, januar, februar og mars
Dette er normalt høysesong på Maldivene, med dagtemperaturer på 30 grader
og vanntemperatur som ligger stabilt på 27-28 grader. Februar og mars er mest
nedbørsfattig.

April, mai, juni, juli, august, september og oktober
Sommertemperatur og vintertemperatur er stort sett den samme, rundt 31 grader i
luften og 28 i vannet. Det regner mest i september og oktober, av og til fører det også
med seg tordenvær. Regnskurene står i deilig kontrast til den stekende solen og bidrar til
å klarne og friske opp luften.

Under Om Reisemålet på førstesiden om Maldivene på ving.no, ligger værutsiktene
synlig. Værprognoser på ving.no leveres av yr.no. Der kan man se hvordan været
forventes å bli fremover, og der finnes også statistikk som viser klima og vær for hele
året. Statistikken viser, som alle værpresentasjoner som brukes på internasjonal basis,
beregnet gjennomsnittlig temperatur og nedbør i løpet av et år. Tabellen er basert
på Normaler, hvilket er det samme som gjennomsnittsverdier over en bestemt 30-
årsperiode. http://metlex.met.no/wiki/Normaler

Dårlig vær i ferien gir ikke grunnlag for kompensasjon. Reiser man i perioden mai til
september må man imidlertid ta høyde for mye regn på grunn av Sydvest-Monsunen, slik
Ving skriver i Reisemålsfakta for Maldivene.

Selv om Ving informerer om vær og klima, er dette forhold de aldri rår over. At været ikke
motsvarer forventningene på reisen er dermed ikke noe reisearrangøren kan påvirke
eller kompensere for i ettertid.

Det vises for øvrig til brev fra Ving.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Nemnda finner å måtte legge til grunn at den informasjonen som er tilgjengelig på
nettsidene, og via lenker på arrangørens nettsider, gir tilstrekkelig informasjon til at den
reisende kan foreta et informert valg i forhold til vær og temperatur på Maldivene i den
ønskede reiseperiode.  Etter nemndas syn er dårlig vær ingen reklamasjonsgrunn, idet
arrangøren ikke rår over været.  

Vedtak

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.