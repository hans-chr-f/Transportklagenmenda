Vedtak i Pakkereisenemnda

Sammendrag

Saken gjelde hotellstandard, Bulgaria.

Dato
10.06.2014

Saksnummer
203/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 5

Reisens pris: 44.035,-

Saken gjelder:

Saken gjelde hotellstandard, Bulgaria.

Klageren anfører at hotellet ikke holdt mer enn 2*standard.

Det var dårlig renhold i restauranten og på utearealene. Maten var dårlig og mugg på brødet.
Bassenget var så skittent at de ikke kunne se bunnen.

Sønnen på 10 år fikk øreverk og diare. De betalte da for å bade på et annet anlegg. De 9 første
dagene spiste de frokost på hotellet, men de øvrige måltidene ble inntatt andre steder selv
om de hadde betalt for all inklusive.

De krever kompensasjon for det de hadde betalt for all inklusive og for at de har betalt for et
4* hotell.

Ving har anført at de i forhåndsinformasjonen har opplyst at hotellstandarden i
Bulgaria er noe lavere enn ellers i Europa. Vings klassifisering er også påvirket av at
de tilbyr mer for familier enn hotellet ellers gjør, med skandinavisk aktivitetsteam og
barneklubb. Fordi denne familien var der midt i fellesferien, var det vanskelig å finne
annet hotell. Bassengvannet ble sjekket hver dag og det foreligger ikke tester som
tilsier at vannet var sykdomsfremkallende. Det samme gjelder maten.

Det gikk imidlertid et virus i området på den aktuelle tiden. Ving har tilbudt kr.6.000,- i
prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. Etter klagerens fremstilling legger nemnda til grunn at forholdene i hotellets
restaurant ikke var som de skulle - hverken når det gjelder renhold eller matstandard. Ving
har derfor tilbudt en kompensasjon fordi familien ikke fikk utbytte av sin all inklusive eller av
bassenget på hotellet.

Nemnda finner det ikke tilstrekkelig sannsynliggjort at sønnens diare skyldtes vannkvaliteten
eller maten. Etter en helhetsvurdering finner nemnda at kr.6.000,- som tilbudt er en passende
kompensasjon.

Vedtak:

Reklamasjonsnemnda kan ikke anbefale prisavslag utover det som er tilbudt.

Vedtaket var enstemmig.