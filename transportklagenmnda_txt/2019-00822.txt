Vedtak i Transportklagenemnda - Fly

Sammendrag

Krav om erstatning for tapt håndbagasje.

Dato
25.09.2019

Saksnummer
2019-00822

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1029 fra Krakow (KRK) til Bergen (BGO) 5.
februar 2019. Han tok av seg dunjakken under reisen, og fikk beskjed av personalet at
jakken måtte legges i hattehyllen. Da det ikke var plass i hyllen der klager satt, måtte han
gå tre-fire rader lengre bak i flyet. Jakken var ikke der da flyet landet, og klager forklarte
dette til personalet om bord. De sa at det nok hadde skjedd et uhell.

På flyplassen spurte klager om jakken hadde kommet til rette, men ingen jakke hadde
blitt levert. Han rapporterte derfor at jakken var borte, og fikk et sporingsnummer.
Jakken har fremdeles ikke kommet til rette, og klager har fremsatt krav om erstatning til 4
998,75 polske zloty.

Tjenesteyterne har i det vesentlige anført
Klager krever erstatning for tapt ytterjakke etter reise med DY1028 fra Bergen til Krakow
29. januar 2019. Han la fra seg jakken i bagasjehyllen et stykke unna eget sete, og kunne
ikke finne den ved ankomst. 

Norwegian viser i denne forbindelse til informasjon om hittegods: Det er hver enkelt
passasjers eget ansvar å ta med seg eiendelene sine ut av flyet. I tilfelle hvor det
mistenkes tyveri skal saken anmeldes, samt privat forsikring kontaktes. De ansatte om
bord har ikke kapasitet til å følge med på fordelingen av eiendeler i bagasjehyllene når
passasjerene forlater flyet. På bakgrunn av dette har Norwegian avvist klagers krav.

Nemnda bemerker

Klagers jakke forsvant fra hattehyllen i kabinen under flyvningen. 

Luftfartsloven § 10-18 annet ledd (som tilsvarer Montrealkonvensjonen artikkel 17 nr. 2)
lyder slik: 

"For ikke innskrevet reisegods, herunder personlige eiendeler, er fraktføreren ansvarlig
dersom skaden er forårsaket av feil begått av fraktføreren, dennes ansatte eller andre
som fraktføreren svarer for."

Nemnda kan ikke se at jakken forsvant som følge av feil begått av fraktfører eller noen
fraktfører er ansvarlig for. Det er derfor ikke ansvarsgrunnlag for Norwegian.

Vedtak

Transportklagenemnda - fly anbefaler ikke at klager gis medhold.