Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
09.10.2020

Saksnummer
2020-02446

Tjenesteytere
Ruter

Klager har i det vesentlige anført

Klager ble ilagt gebyr 6. august 2020. Klager forklarer at han hadde en engangsbillett
som han kjøpte tidligere i sommer og som ikke ble lest av valideringsautomaten. Klager
anfører at billetten var litt slitt, men at han har vært innom en kiosk for å kontrollere
at den fremdeles ikke var brukt. Videre anfører klager at det ikke er hans feil at Ruter
selger engangsbilletter som har en lang gyldighetstid, men som ikke har god kvalitet på
materiellet. Klager anfører videre at på grunn av dette ble han ilagt gebyr når han trodde
han hadde registrert billetten. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 6. august 2020 fordi han ikke kunne fremvise gyldig billett under
billettkontrollen. Billetten må aktiveres på en kortleser for å være gyldig ellers vil den
reisende bli ilagt gebyr ved en billettkontroll. Det finnes kortlesere ombord dersom man
reiser med buss, trikk eller båt, og ved inngangen til stasjonen om man reiser med T-
bane eller tog. 

I denne situasjonen ble det utskrevet et ventende gebyr siden billettkontrollen ikke fikk
kontakt med support for å sjekke automaten. Alle Ruter sine kortlesere og automater er
knyttet til en sentral som får feilmeldinger. Det er ikke registrert feilmelding. Support kan
også se at kortleserne er brukt i samme periode som T-banen gikk. 
På bakgrunn av dette ble gebyret ettersendt til oppgitt adresse for betaling og Ruter ser
ingen grunn til å endre standpunkt i denne saken.

Nemnda bemerker

Klager ble ilagt gebyr 6. august 2020 fordi han ikke kunne fremvise gyldig billett under
billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

I dette tilfellet var ikke klagers billett aktivert, slik at han ikke kunne fremvise gyldig billett
under billettkontrollen, og vilkårene for å ilegge gebyr var dermed til stede. Ruter har
fremlagt dokumentasjon hvor det fremgår at det ikke var feil på kortleserne på Bøler T-
banestasjon på dette tidspunktet.

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater eller
lastes ned og bekreftes i mobilappen. 

Det er den reisende selv som har ansvaret for å forsikre seg om at billetter er kjøpt/
aktivert.

Vedtak

Transportklagenemnda for kollektivtransport finner ikke å kunne anbefale at klager gis
medhold.