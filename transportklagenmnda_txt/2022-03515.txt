Vedtak i Pakkereisenemnda

Sammendrag

Krav om prisavslag grunnet byggearbeider.

Dato
11.05.2023

Saksnummer
2022-03515

Tjenesteytere
TUI Norge AS

Klager har i det vesentlige anført

Klagen gjelder en pakkereise for fire personer med innkvartering i to 2-romsleiligheter,
den ene med nedsenket markterrasse og den andre med balkong på Hotel Leticia del
Mar, Puerto Rico, Gran Canaria i perioden 22.10.2022 - 12.11.2022. Totalpris 64 478
kroner.

Klager har anført at reisefølget ble kraftig forstyrret av anleggsarbeider ved hotellet
de siste 6 dagene av ferien. Det ble benyttet motorsag til å rydde bort trær/busker,
vinkelkutter til fjerning av jern på gjerde, meiselutstyr til fjerning av mur som grenset til
klagers terrasse og sementblander ble benyttet til bygging av ny mur. Utebelysningen ble
knust. Det var mye støy fra kl. 07:00 til kl. 16:00 og mye rot og skitt på grunn av arbeidet.
Det gikk ikke an å benytte uteområdet på grunn av jobben som skulle utføres/ble utført.
For å komme til måtte arbeiderne benytte uteplassen til leilighetene.

Klager skriver at TUI gjør poeng av at de ikke hadde blitt varslet om problemer tidligere
og derfor ikke vil kompensere for mer enn 3 dager. Klager skriver at de klaget muntlig
før de klaget skriftlig. Klager har anført at TUI informerte klager om at hotellet «bare»
skulle jobbe noen få timer. Jobbingen ble derimot intensivert. TUI ble også informert om
dette. TUI sendte ingen representant til området for å sjekke forholdene. Klager skriver
at omfanget av arbeidet ved hotellet synes å bli bagatellisert av TUI og gir inntrykk av at
hotellet bare skulle jobbe noen timer. Klager har sendt bilder til nemnda. Det framgår
ikke at trær og busker ble felt over privat plass til soling, men bildene viser gjenstående
stammer fra trær og busker. Klager skriver at området ikke så ut da arbeidere holdt på
inne på området som klager skulle hatt til disposisjon for soling/avslapping. 

Klager mener TUI ikke har bestridt at de klaget muntlig i løpet av ferien. TUI har kommet
med innvendinger om at de skulle blitt varslet tidligere og at de derfor ikke ville gi
noen erstatning for annet enn de 3 siste dagene. Klager skriver at han har oppfattet
det slik at TUI har innrømmet de faktiske forhold med forstyrrelser med skitt og støy
siste 6 dager av ferien. Klager ser det derfor som svært overraskende at TUI i brev
til Pakkereisenemnda den 17.02.2023, først 4 måneder etter beskrevet klage, ikke
innrømmer at klager ble sjenert av støy i 6 dager. 

Klagers krav: 3 000 kroner per person, totalt 12 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte en reise for 4 personer til Gran Canaria 28. april 2022 med avreise
22. oktober og retur 12. november 2022, 21 netter i 2 leiligheter med terrasse under
gateplan på Hotel Apartments Leticia del Mar.

Den 10. november 2022 kontaktet klager TUI guideservice angående støyen foran
hotellet. De hadde begynt å felle trær og busker med motorsag og rive ned en vegg
og gjenoppbygge denne. TUI undersøkte umiddelbart situasjonen med hotellet, som
meldte at det var et mindre byggearbeider som de ikke trodde ville forstyrre hotellets
gjester nevneverdig. Klager og hans reisefølge følte seg imidlertid svært forstyrret av
arbeidet og støyen da de bodde i leiligheter under gateplan, derfor tilbød TUIs guider
klager et samlet prisavslag på 2 000 kroner den 11. november 2022. Klager ønsket ikke
dette. 

TUI har anført at klager først kontaktet TUI 2 dager før hjemreise. Dersom klager hadde
kontaktet TUI tidligere, kunne TUI undersøkt om det var mulig å flytte klager til andre og
høyere beliggende leiligheter, som ikke ble forstyrret av arbeidet med å gjenoppbygge
veggen på baksiden av hotellet. 

TUI viser "Message History" sendt nemnda, hvor det står at klager kontaktet TUI første
gang om morgenen den 10. november. Guidene tok deretter umiddelbart kontakt
med hotellet. Etter beskjeden TUI mottok fra hotellet var det ikke snakk om vesentlige
støyplager. Etter hjemkomst har TUI tilbudt klager et prisavslag på totalt 2 800 kroner,
tilsvarende 30 % av verdien av 3 dager (10 - 12. november, totalpris 64 478:21 x 3),
alternativt et reisegavekort til TUI på 4 500 kroner. TUI kan ikke se at det foreligger
grunnlag for ytterligere prisavslag.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for fire personer med innkvartering i to 2-romsleiligheter,
den ene med nedsenket markterrasse og den andre med balkong på Hotel Leticia del
Mar, Puerto Rico, Gran Canaria i perioden 22.10.2022 - 12.11.2022. Totalpris 64 478
kroner.

Klagen gjelder prisavslag grunnet støy pga. byggearbeider utenfor klagers leilighet fra
08.11.2022 til avreisedagen 12.11.2022. Basert på fremlagt logg tok klaget kontakt med
tjenesteyter 11.11.2022 og opplyste om bråk som hadde vart i tre dager dvs. fra og med
den 08.11.2022. Klager har anført at han først tok opp bråket med hotellet og dernest
kontakt med TUI. TUI har på sin side anført at dersom klager hadde tatt opp forholdene
umiddelbart ville de kunne flyttet klager til et annet rom. 

Det er på det rene at klagers pakkereise har mangler i henhold til avtalen knyttet seg
til støy og rot fra byggearbeid rett utenfor hotellrommet. Etter pakkereiseloven § 26
skal den reisende uten ugrunnet opphold ta kontakt med tjenesteyter ved forhold. Det
er en bevisusikkerhet om hvorvidt klager tok dette opp omgående, men for nemnda
fremstår det ubestridt at støyen har pågått fra den 08.11. og frem til avreisedagen den
12.11.2022. Det skal basert på dette utmåles et prisavslag og nemnda mener etter en
skjønnsmessig helhetsvurdering at prisavslaget bør settes til 4 500 kroner som anbefales
utbetalt istedenfor gavekort. Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.