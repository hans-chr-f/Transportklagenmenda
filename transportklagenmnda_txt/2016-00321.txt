Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
21.11.2016

Saksnummer
2016-00321

Tjenesteytere
NSB AS

Klager har i det vesentlige anført

Den 16.august 2016 ble klagers datter kontrollert av en kontrollør fra NSB på vei fra
Sørumsand. Hun satt i en månedskortvogn. Hun viste sitt skolereisekort som dekker
sone 3Ø. 
Hun ble da fortalt av kontrolløren at reisen var utenfor tegningsområdet til billetten. Hun
mottok deretter et kontrollgebyr på kr 950,-.  Ved nærmere ettersyn ser klager at disse
opplysningene gitt av kontrollør ikke stemmer da kontrollør har oppgitt Nerdrum som
kontrollsted og ifølge NSB linjekart dekker sone 3Ø fra Tuen stasjon til Rånåsfoss. Dette
ble rapportert inn til NSB samme dag. 
NSB holdt imidlertid fast ved kontrollgebyret med begrunnelse av at kortet ikke var gyldig
den datoen. Dette ble det ikke opplyst om på kontrolltidspunktet, ei heller står det noe
om dette i gebyret. Her refereres det kun til dekningsområdet på billetten. NSB sier
videre at hun gikk av på Lillestrøm, noe klager mener er irrelevant for saken all den stund
kontrolløren har oppgitt Nerdrum som kontrollsted. Dette vil jo gjøre at kontrollgebyret
er ukorrekt utfylt. Hvis en billett underkjennes og dette genererer et gebyr så må man
vel kunne forvente at årsaken til at billetten ble funnet ugyldig opplyses korrekt fra
kontrollør? 

Klager mener en kontrollør bør kjenne sitt kontrollreglement i slik grad at rett
informasjon vedrørende en billetts påståtte ugyldighet blir gitt det reisende ved tildeling
av et gebyr. Klager mener at alle opplysningene som genererer et gebyr må være
korrekte og gitt rettidig på kontrolltidspunktet 
På bakgrunn av dette ber klager om at gebyret slettes i sin helhet, subsidiært sterkt
reduseres.

Tjenesteyterne har i det vesentlige anført

Klager ble påtruffet i billettkontroll ombord i tog 1022 den 16.august. Billettkontroll
startet kort tid etter avgang fra Nerdrum stasjon. Klager kunne ikke fremvise gyldig billett
for reisen hun benyttet seg av. Klager ble således korrekt ilagt kontrollgebyr.

Vi vet ikke hvor klager påbegynte sin reise, men kontrollen startet her etter avgang fra
Nerdrum stasjon som ligger i sone 3Ø. Neste stopp for toget var Lillestrøm 

sone 2Ø. Reisetid er 6 minutter. Til informasjon er Tuen stasjon ikke et stoppested på
denne avgangen.

Det står Nerdrum stasjon på kontrollseddel fordi kontrollen startet etter avgang fra
denne stasjonen. På kontrollseddel er det påført utenfor sone. Kontrollører benytter
håndholdte terminaler (MT) hvor informasjon tastes inn. Kontrollør kan velge mellom
noen forhånds-valgte overordnede årsaker som skrives ut på kontrollseddel. I dette
tilfelle ble det valgt ”utenfor sone”. Det kunne f.eks. ha stått «ugyldig billett». 

Presentert reisekort dekket ikke reise mellom sone 3Ø og sone 2Ø. Dersom det ikke
hadde vært utført billettkontroll på dette tog ville klager ha reist uten å betale for
benyttet reise.
Dersom klager hadde til hensikt å betale for reisen mellom 3Ø og 2Ø, skulle kjøp av
billett vært gjennomført før hun tok plass i den ubetjente vognen hvor det ikke er salg av
billett. Det forutsettes at man har kjøpt billett på forhånd når man tar plass i en ubetjent
vogn. De ubetjente vognene er tydelig merket med kun gyldig billett.

Generelt kan mange påberope seg unntak fra regel om at man må ha gyldig billett etter
å ha blitt påtruffet i billettkontroll i en ubetjent vogn. Det kan henvises til for eksempel
alder - ung/gammel, sykdom, uvitenhet, språkproblemer, mv.
Hjemmel for gebyret fremgår av NSBs Transportvilkår § 4 C - passasjerer som ved
billettkontroll ikke har stemplet eller på annen måte gyldig billett, vil bli ilagt et gebyr
fastsatt av Samferdselsdepartementet – jf. Jernbaneloven § 14.

Gebyret er fastsatt av departementet til KR950 for passasjerer under 18 år vs KR1150 for
de over. NSB kan i dette tilfelle ikke frafalle eller redusere gebyret.

Nemnda bemerker

Klagers datter ble påtruffet ved billettkontroll i ubetjent vogn på toget fra Sørumsand
mot Lillestrøm. Hun hadde skolereisekort for sone 3Ø og reiste utenfor sonen og ble ilagt
gebyr.  

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig.

Nemnda legger til grunn at sone 3Ø omfatter stasjonene fra Rånåsfoss til og med
Nerdrum og Tuen. Lillestrøm som er neste stasjon ligger i sone 2Ø. Det er begrenset med
stopp på Tuen stasjon, og det aktuelle toget stoppet ikke på Tuen. Kontrollen ble foretatt
kort etter avgang Nerdrum stasjon og neste stopp var Lillestrøm, dvs. utenfor sone 3Ø. 

Det er ikke bestridt at reisekortet ikke var gyldig fordi det var gått ut. Reisekortet ble
fornyet dagen etter. 

Nemnda legger således til grunn at klagers datter ikke hadde gyldig billett av to grunner,
både fordi perioden på reisekortet var gått ut og fordi hun reiste utenfor sonen. 

Det kan i denne forbindelse ikke ha betydning at ikke begge grunnlag fremgår av
kontrollgebyret. 

Det forhold at klager hadde gyldig billett for deler av reisen, kan ikke gi grunnlag for å
anbefale sletting av gebyret.

Nemnda finner ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge. 

Vedtaket er enstemmig.