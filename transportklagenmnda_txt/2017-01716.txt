Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.06.2018

Saksnummer
2017-01716

Tjenesteytere
Widerøe

Klager har i det vesentlige anført

Klager skulle reise fra Mehamn til Bergen via Hammerfest og Tromsø den 30. juni 2017 kl
05.46 med ankomst kl 13.35. WF981 fra Mehamn til Hammerfest ble kansellert, og klager
ble ikke satt opp på ny avgang før den 4. juli. Også dette flyet ble kansellert, angivelig
grunnet tekniske problemer, og klager ble booket om til 5. juli. Hele den siste ferieuken
ble spolert.

Klager krever  i henhold til EU-forordning 261/2004 standarderstatning 400 euro for
kanselleringen den 30. juni.

Tjenesteyterne har i det vesentlige anført
WF981 den 30. juni ble kansellert som følge av mangel på crew. Da dette ble meldt inn
om natten var det ikke mulig å skaffe nytt crew til avgangen kl 05.46. Nærmeste base er
Tromsø, og det hadde ikke vært mulig å frakte nytt crew på strekningen på denne tiden.
Flyet ble innstilt og fløyet uten passasjerer til Tromsø.

Kanselleringen den 4. juli oppstod grunnet teknisk feil. Klager har mottatt 400 euro for
denne hendelsen.

Widerøe kan ikke imøtekomme klagers krav om standarderstatning for kanselleringen
den 30. juni.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Flyselskapet Widerøe anfører at flyvningen ble kansellert grunnet mangel på crew. Det
er imidlertid ikke fremlagt noen dokumentasjon. Selskapet har følgelig ikke godtgjort at
kanselleringen skyldtes en ekstraordinær omstendighet som ikke kunne vært unngått.
Klager har da rett til standarderstatning. Siden avstanden mellom Mehamn og Bergen
målt etter storsirkelmetoden er mer enn 1 500 kilometer, jf artikkel 7 nr 1 og 4, EU-
domstolens dom av 07.09.2017 i saken Bossen med flere mot Brussels Airlines (C-559/16)
og gcmap.com / gc.kls2.com, utgjør erstatningen 400 euro.

Vedtak

Transportklagenemnda - fly anbefaler at Widerøe betaler standarderstatning til klager
med 400 euro.