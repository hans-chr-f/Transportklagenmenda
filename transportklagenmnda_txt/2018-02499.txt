Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.08.2019

Saksnummer
2018-02499

Tjenesteytere
Finnair
Nordic Regional Airlines Oy

Klager har i det vesentlige anført

Klager og hans reisefølge (tilsammen to personer) skulle reise fra Oslo til Vaasa via
Helsinki den 4. februar 2018 med AY0918 kl. 20:20. Denne flyvningen ble forsinket, og de
mistet sin videreforbindelse. Klager skulle ankomme Vaasa kl. 00:50 den 5. februar 2018,
men ankom først kl. 08:30.

Klager krever standarderstatning 250 euro per person i henhold til EU-forordning
261/2004. Klagen ble fremsatt 11. juni 2018.

Tjenesteyterne har i det vesentlige anført
Finnair har i det vesentlige anført:

Finnair vil ikke behandle denne saken da klagen ikke har blitt sendt inn innen rimelig tid,
som Finnair anser å være to måneder fra den dagen man fløy.
I denne saken var avreisedatoen den 4. februar 2018, men Finnair ble først kontaktet
den 11. juni 2018.  Klager har oversittet reklamasjonsfristen. Dette er basert på nordisk
avtalerett. 

Ifølge dom av 15. mars 2018 har svensk høyesterett kommet til at flypassasjerer alltid
kan kreve erstatning innen to måneder etter en forsinkelse eller kansellert flytur. Om en
passasjer krever erstatning etter to måneder, må de ha grunn til det forsinkede kravet,
og om passasjeren ikke har en gyldig grunn, går retten til kompensasjon tapt.

Nordic Regional Airlines (Norra) har i det vesentlige anført:

Norra vil ikke håndtere kravet da kontakt og krav må gjøres i rimelig tid som selskapet
vurderer å være to måneder (60 dager) fra flygedagen. I dette tilfellet var flygedato 4.
februar 2018 og Nordic Regional Airlines mottok klagers første kontakt den 11. juni 2018.
Dette er basert på Nordisk avtale lov.

Ifølge dommen av 15. mars 2018 hevdet svenske høyesterett at flypassasjerer alltid
kan kreve erstatning innen to måneder etter en forsinkelse / kansellering. Men hvis en
passasjer krever erstatning etter to måneder, må de ha grunn til det forsinkede kravet.
Om passasjeren ikke har en gyldig grunn, går retten til kompensasjon tapt.

Nemnda bemerker

Saken gjelder spørsmålet om klager har fremsatt sitt krav på erstatning på grunn av
forsinkelsen i tide, slik at det fortsatt er i behold. Klagen ble fremsatt fire måneder etter
at reisen var gjennomført.

EU-forordning 261/2004 har ingen regler om reklamasjonsfrister, verken relative eller
absolutte. 

EU-domstolen har i dom C-139/11, som gjaldt foreldelse, uttalt at i mangel av regler i
EU-retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet. 

I norsk kontraktsrett finnes det på en rekke områder lovbestemmelser om at
reklamasjon må fremsettes "innen rimelig tid" for at klager skal beholde sitt krav.
Videre gjelder det også etter flertallets syn – leder og bransjerepresentantene - utenfor
lovregulerte områder et krav om reklamasjon innen rimelig tid, som må anses som utslag
av et generelt kontraktsrettslig prinsipp, jf. Viggo Hagstrøm, Obligasjonsrett, 2. utg 2011
s. 353 der han viser til ulik kontraktslovgivning og standardkontrakter som inneholder
bestemmelser om reklamasjonsplikt og legger til grunn at 
«(i) vid utstrekning kan prinsippene som disse bestemmelsene bygger på anvendes
utenfor de lovregulerte tilfellene fordi de er utslag av alminnelige lojalitetskrav i
kontraktsforhold.» 

Det vises også til høyesterettsdom inntatt i Rettstidende 2012 side 1779.

Pakkereiseloven § 26 har til sammenlikning regler om at klager må fremsette sitt krav
"uten ugrunnet opphold". 

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Dette anså domstolen
at var for sent. Retten til erstatning ble dermed ansett for å ha falt bort. 

Selv om svensk rettspraksis ikke er direkte bindende, mener flertallet at det er naturlig
å se hen til praksisen fra Högsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett må
stilles krav til passasjerene om at de må reklamere "innen rimelig tid" for at kravet skal
være i behold. 

Hva som skal anses "innen rimelig tid" kan i henhold til den svenske
høyesterettsdommen ikke være kortere tid enn to måneder. Dette synet er nemnda
enig i. En reklamasjon til flyselskapet innen to måneder etter reisens slutt vil derfor alltid
anses å ha vært fremsatt i tide. Det utelukker imidlertid ikke at det i noen tilfeller kan
anses å være innen rimelig tid også om det går mer enn to måneder før reklamasjonen
fremsettes. Dette må vurderes konkret. 

Flertallet viser til sammenhengen i regelverket for øvrig, og til at EU-retten ikke stenger
for at reglenes innhold utfylles av nasjonal rett. Det vises også til avviklingshensynet
som flertallet mener må tillegges stor vekt. Flyselskapene har i mange saker behov for å
vite hvilke passasjerer som vil gjøre gjeldende krav forholdsvis raskt. Vi er på et område
der totalkravene potensielt kan utgjøre store summer, og alle – særlig forbrukerne – er
tjent med at flyselskapene er i stand til å håndtere disse kravene. Også bevissikring og
hensynet til å sikre et eventuelt regresskrav  tilsier at selskapet må varsles innen rimelig
tid om kravet. 

Flertallet kan ikke se at det fremstår som urimelig overfor passasjeren å pålegge ham en
plikt til å reagere på en forsinkelse eller kansellering innen to måneder etter reisens slutt
dersom han vil kreve erstatning. 

I denne saken fremmet klager sitt krav mot  Finnair først fire måneder etter gjennomført
flyvning. Det er ikke gitt noen særlig grunn for at klagen først ble fremsatt etter så lang
tid.

Passasjeren har etter flertallets syn i dette tilfellet ikke inngitt klage innen rimelig tid.
Retten til erstatning etter forordningen må dermed anses bortfalt.

Mindretallet - forbrukernes representanter - har et annet syn og mener at 
klagerne har krav på å standarderstatning etter art. 7. Mindretallet er ikke enig i at
klagerne har reklamert for sent. Verken forordningen eller praksis fra EU-domstolen
oppstiller en reklamasjonsplikt. Norsk rett kan heller ikke sies å oppstille en ulovfestet
relativ reklamasjonsplikt. Vi kan ikke se andre lands rettspraksis bidrar til å stille opp en
slik frist i norsk rett.

Vedtaket er avsagt med den dissens som fremgår over.

Vedtak

Transportklagenemnda - fly anbefaler ikke at klager gis medhold.