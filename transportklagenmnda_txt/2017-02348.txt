Vedtak i Transportklagenemnda - Fly

Sammendrag

Krav om refusjon av flybillett.

Dato
25.06.2018

Saksnummer
2017-02348

Tjenesteytere
Emirates

Klager har i det vesentlige anført

Klager hadde bestilt en t/r reise Oslo - Tokyo via Dubai for reise 31. juli - 23. august 2017.
Returen den 23. august skulle gå kl 00.30. 

Klager forsøkte flere ganger å sjekke inn online for returreisen men fikk feilmelding og
beskjed om å prøve på nytt senere. Klager gikk deretter inn på Emirates nettside, tastet
inn sitt bookingreferanse, men fikk beskjed om at returen var den 24. august, ikke den
23. august. Klager møtte derfor opp til sin avgang den 24. august, men fikk beskjed om at
flyet hadde gått den 23. august.

Klager måtte betale kroner 8 819 for ny billett hjem, han krever denne refundert.

Tjenesteyterne har i det vesentlige anført
Emirates data viser at klager sjekket inn online den 21. august, men ble registrert
som no-show på EK313 Tokyo-Dubai den 23. august da han ikke presenterte seg på
flyplassen. 

Innsjekk på flyplassen var åpen mellom kl 21.30 - 23.30 den 22. august for avgangen kl
00.30 den 23. august. I rapporten fra flyplassen kommer det frem at klager misforstod
avgangstiden og møtte opp om kvelden den 23. august. 

Det er passasjerens ansvar å møte opp ved innsjekk og ved gate innen gitte frister.

Klager henvendte seg til Emirates billettskranke og ble booket om i henhold til gjeldende
regler. 

Emirates kan ikke se å ha gjort noe galt i denne saken og kan ikke imøtekomme klagers
krav.

Nemnda bemerker

Klager hadde plass på EK313 fra Tokyo til Dubai den 23. august. I henhold til Emirates
var innsjekk på flyplassen åpen i to timer, før den stengte èn time før avgang. Klager
presenterte seg ikke ved innsjekk i løpet av disse to timene. Istedet møtte han opp til
samme flight påfølgende dag, til EK313 Tokyo-Dubai den 24. august.  

Klager har opplyst at han via Emirates nettsider fikk informasjon om at hans billett var
endret, slik at han skulle reise den 24. august istedet for den 23. august. Klager har ikke
fremlagt noen dokumentasjon på dette. Han har fremlagt utskrift av sin billett som viser
avgang den 23. august kl 00.30, samt kvittering for kjøp av ny returbillett. Etter nemndas
syn må klager selv holdes ansvarlig for ikke å ha møtt opp til rett tidspunkt.

Flyselskapet endret og skrev om klagers billett i henhold til tilgjengelighet på tidspunktet.
Nemnda kan ikke se at Emirates er å laste, og kan ikke anbefale at klager gis medhold.

Vedtak

Transportklagenemnda - fly anbefaler ikke at klageren gis medhold.