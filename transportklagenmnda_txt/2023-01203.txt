Vedtak i Pakkereisenemnda

Sammendrag

Krav om utbetaling av renter.

Dato
11.05.2023

Saksnummer
2023-01203

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer til Puerto Rico, Gran Canaria i perioden
10.12.2022 - 17.12.2022. Totalpris 18 545 kroner.

Ving har akseptert den opprinnelige reklamasjonen, og klagers krav om refusjon av
900 kroner. Klager krever imidlertid forsinkelsesrenter fra den dagen klager sendte inn
klage til Ving, den 20.12.2022 og ikke etter 12 uker, den 14. mars som Ving har beregnet
rentene fra. Det at selskapet har lang behandlingstid mener klager ikke skal gå ut over
forbruker.

Selv om disse summene helt klart er bagatellmessig synes klager dette er en viktig
prinsipiell sak som Pakkereisenemnda bør ta stilling til. Klager skriver at Ving oppfordret
klager til å reklamere til Pakkereisenemnda. Klager mener Ving har påført han betydelig
arbeid med å inndrive både hovedkravet og forsinkelsesrenter, at han etter å ha mottatt
tilsvaret fra Ving også vil be om inndrivelseskostnader etter forsinkelsesrenteloven § 3a
jf. Forskrift om forsinkelsesrente og kompensasjon for inndrivelseskostnader § 2.

Klagers krav: Forsinkelsesrenter fra den datoen klager reklamerte til Ving,
jf. Forbrukerkjøpsloven §50 annet ledd, samt inndrivelseskostnader etter
forsinkelsesrenteloven § 3a jf. Forskrift om forsinkelsesrente og kompensasjon for
inndrivelseskostnader § 2.

Det vises for øvrig til korrespondanse fra klager.

Tjenesteyterne har i det vesentlige anført
Ving har informert klager om at de har utbetalt forsinkelsesrenter ut fra Vings
behandlingstid på 12 uker. 

Ving informerte klager, slik klager også opplyser om, at det er en behandlingstid fra 10 -
12 uker fra innsendt henvendelse. Forsinkelsesrenten er utbetalt til klager. Dette er også
informert om i svar til klager. Ving har brukt regjeringens kalkulator for utregning. Ving
har da sett på hva klager har fått av informasjon om behandlingstid og utbetalt renter på
beløpet klager har fått tildelt fra 12 uker etter innsendt henvendelse.

Ving har refundert 905 kroner til klager.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer til Puerto Rico, Gran Canaria i perioden
10.12.2022 - 17.12.2022. Totalpris 18 545 kroner.

Ving har akseptert den opprinnelige reklamasjonen, og klagers krav om refusjon av
900 kroner i prisavslag. Klager krever imidlertid forsinkelsesrenter fra den dagen klager
sendte inn klage til Ving, den 20.12.2022 og ikke etter 12 uker, den 14. mars som Ving har
beregnet rentene fra. Det at selskapet har lang behandlingstid mener klager ikke skal gå
ut over forbruker.

Klagers krav: Forsinkelsesrenter fra den datoen klager reklamerte til Ving,
jf. Forbrukerkjøpsloven §50 annet ledd, samt inndrivelseskostnader etter
forsinkelsesrenteloven § 3a jf. Forskrift om forsinkelsesrente og kompensasjon for
inndrivelseskostnader § 2.

Etter nemndas vurdering kommer ikke forbrukerkjøpsloven § 50 til anvendelse da
den bestemmelsen gjelder ved heving av kjøp og ikke prisavslag som i dette tilfellet.
Det følger av forsinkelsesrenteloven § 2 at oppfyllelses skal skje 30 dager etter at
fordringshaver har sendt skyldneren skriftlig påkrav. Dette må ansees som den 20.
desember 2023 da dette er tidspunktet klager fremsatte sitt krav. Utbetalingen skjedde
den 30.03.2023. Det har i så tilfelle påløpt forsinkelsesrente på 19 kroner. Klager fikk
utbetalt 905 kroner, slik at han har fått utbetalt 14 kroner for lite. Nemnda anbefaler at
tjenesteyter utbetaler ytterligere 14 kroner. 

Klager har videre fremmet krav om utbetaling av inndrivelseskostnader etter
forsinkelsesrenteloven § 3a. Det følger av denne at dersom fordringshaver kan kreve
forsinkelsesrente kan han også kreve skyldneren for inndrivelseskostnader tilsvarende
40 euro. Det fremkommer videre av forskrift at dette per 2023 utgjør 410 kroner.
Nemnda mener at klager har rett til dette og anbefaler Ving å utbetale ytterligere 410
kroner jf. forskrift av 15.12.2022 nr. 2236 § 2. Samlet anbefales derfor at Ving utbetaler
ytterligere 424 kroner. Pakkereisenemnda anbefaler at klager får medhold.

Vedtak

Pakkereisenemnda anbefaler at klager får medhold.