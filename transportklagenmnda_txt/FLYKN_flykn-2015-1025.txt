Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
26.06.2016

Saksnummer
1025/15F

Tjenesteyter
Ryanair

Klager har i det vesentlige anført:

Klager skulle reist fra Moss Rygge til London Stansted den 27. april 2015 kl. 11:55 med FR1397.
Flygningen ble forsinket.

Klager krever standarderstatning i henhold til EU-forordning 261/2004.

Det vises for øvrig til klagers brev.

Ryanair har i det vesentlige anført:

Ryanair beklager forsinkelsen på ruten FR1397. Forsinkelsen oppsto på grunn av tåke i
Szczecin på tidligere flygning. Ryanair vises til fremlagt værrapport.

Forsinkelsen lå utenfor Ryanairs kontroll og gir ikke rett til erstatning etter EU-forordning
261/2004.

Det vises for øvrig til Ryanair sitt brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Ryanair har opplyst at forsinkelsen skyldtes værforholdene i Szczecin. Flyet fra Rygge til
Szczecin måtte omrutes til Berlin. Dette flyet, som senere skulle benyttes til klagers flygning til
London, ble forsinket som følge av dette. Ryanair viser til fremlagt værrapport.

Ryanair har ikke gitt noen forklaring på rapporten. De har heller ikke fremlagt log over flyets
bevegelser denne dagen. Nemnda viser i denne forbindelse til nemndas e-post av 8. oktober
2015 til Ryanair.

Ryanair har etter nemndas vurdering ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.
Forsinkelsen gir således rett til en standarderstatning på 250 euro per person. Nemnda
anbefaler at Ryanair utbetaler erstatningen.

Vedtak:

Transportklagenemnda-fly anbefaler at Ryanair utbetaler en standarderstatning på 250 euro
per person.

Vedtaket var enstemmig.