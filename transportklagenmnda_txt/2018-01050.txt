Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.03.2019

Saksnummer
2018-01050

Tjenesteytere
Wizz Air

Klager har i det vesentlige anført

Klager skulle reise fra Torp til Gdansk den 13. desember 2017 kl 14.00 med ankomst
kl 15.20 med flight W6 1744. Klager hevder avgangen ble kansellert, og krever
standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flight W6 1744 ble ikke kansellert men forsinket 23 timer og 41 minutter som følge av
dårlige værforhold på Torp, snø, is, freezing rain og glatte rullebaner. Været førte til at
crewet gikk ut på arbeidstid. Wizz Air viser til fremlagt dokumentasjon. 

Hendelsen er ikke er kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air kan ikke imøtekomme klagers krav. 

Det vises for øvrig til Wizz Airs brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Wizz Air har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Wizz Air har fremlagt dokumentasjon som viser at W6 1744 fra Torp til Gdansk ble
forsinket 23 timer og 41 minutter grunnet snø, is, freezing rain og glatte rullebaner på
Torp lufthavn. Som en følge av forsinkelsen gikk crewet ut på arbeidstid. Wizz Air kunne
ikke gjort noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.