Vedtak i Transportklagenemnda - Fly

Sammendrag

Krav om erstatning for forsinket bagasje.

Dato
23.08.2023

Saksnummer
2022-02667

Tjenesteytere
Air France

Klager har i det vesentlige anført

Klager reiste med Air France fra Oslo til Quito den 18. juni 2022. Klager sin bagasje ble
forsinket, og kom ikke frem før flere dager etter han var kommet hjem til Oslo igjen (altså
etter ferien). Klager har anført at han skal ha for "tort og svie" (cirka 1000 NOK per dag)
i tillegg til erstatning for nødvendige saker. Dette har klager ikke fått.  Klager har mottatt
cirka 3000 NOK fra sitt forsikringsselskap for nødvendige toalettsaker. Fremsatt krav for
Transportklagenemnda er 18000 NOK.

Tjenesteyterne har i det vesentlige anført
Air France i etterkant av at saken ble lagt i kø for behandling innen 90 dager fremmet
flere anførsler:

- I følge Montrealkonvensjonen har ikke passasjer sendt inn dokumentasjon på
nødvendige utgifter innen fristen.

- Etter å ha sett gjennom dokumentene kan Air France se at klager har sendt kvitteringer
fra hans opphold i Ecuador. Det ser ut til å ha vært en misforståelse angående
informasjon Air France trenger.  I følge Montrealkonvensjonen må klager å opprette en
rapport med Air France innen syv dager fra bagasjen er forsinket. Klager ankom Ecuador
den 18. juni og hvis han savnet bagasjen da,  hadde han trengt å opprette en rapport
med Air France innen 25. juni. PIR-en som Air France har ble opprettet 8. juli. Dette var
en dag etter klager kom hjem igjen til Oslo og Air France kan da ikke kompensere han for
kostnader opplevd på turen sin i Ecuador. Air France kan heller ikke kompensere han for
kostnader opplevd for dagen han var uten sin bagasje i Oslo, ettersom han burde ha alt
han trenger av nødvendige gjenstander i sitt hjem.

- Air France ser i dokumentene oppgitt av klager at han fylte inn en PIR med Copa Airlines
på sin ankomst til Ecuador. Videre kan Air France se at hans siste flyvning fra Panama
til Ecuador var ikke operert av Air France, men av Copa Airlines. Air France har også
gjort en grundig etterforskning ved å bruke den savnede bagasjens tag nummer og
sammenlignet den med hver flyvning han hadde med Air France og kan ikke finne noe
avvik. Med dette trekker Air France konklusjonen at passasjers bagasje mest sannsynlig
ble forsinket som et resultat av Copa Airlines sin operasjon i Panama City. Air France vil
derfor sterkt anbefale klager å kontakte Copa Airlines for å se om de kan assistere han
videre.

Air France gjentar en siste gang at med mindre klager har en PIR, opprettet med Air
France innen 7 dager fra bagasjen var savnet, så kan Air France ikke kompensere han for
kostnadene i Ecuador.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 tredje ledd. 

I henhold til luftfartsloven § 10-20/Montrealkonvensjonen artikkel 19 er fraktfører
ansvarlig for tap som følge av forsinket bagasje, med mindre flyselskapet kan godtgjøre
at de og deres folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem.

Transportklagenemndas sekretariat har etterspurt mer detaljert informasjon/
dokumentasjon på hendelsesforløp og krav fra klager. Innledningsvis ble det ikke
sendt inn ytterligere dokumentasjon eller svar på sekretariatets spørsmål, til tross for
forklaring og veiledning knyttet til dette.  Etter at Air France fremmet kommentarer har
klager lastet opp en del ytterligere dokumentasjon. Klager har imidlertid ikke formulert
konkrete svar på sekretariatets spørsmål til tross for oppfordring og ny sjanse til å gjøre
dette. Nemnda behandler saken basert på den innsendte dokumentasjonen. 

Nemnda finner det sannsynliggjort klagers bagasje ble forsinket og at klager hadde et
tap på grunnlag av dette. Nemnda mener Air France ikke har godtgjort at de og deres
folk har tatt alle forholdsregler som med rimelighet kan kreves for å unngå tapet, eller at
dette ikke har vært mulig for dem. Air France har til slutt vist til Copa Airlines. Nemnda
bemerker til dette at passasjeren ikke er forpliktet til å rette klagen mot flyselskapet
som opererte siste flyvningen på utreisen. Det vises videre til Montrealkonvensjonen
artikkel 36 nr. 3, hvor det fremgår at krav kan reises både mot første og siste fraktfører.
Fraktfører har ikke anledning til å fraskrive seg ansvaret, jf. luftfartsloven § 10-22/
Montrealkonvensjonen artikkel 26. 

Nemnda mener at hendelsesforløpet, dokumentasjonen og tapet er uoversiktlig
fremstilt. Klager har imidlertid forklart at han maste hver eneste dag på bagasjen, da
han ville ha den mens han var på ferie, og helst ikke etterpå. Det er vedlagt et bilde av
en PIR-rapport utfylt for hånd samt en brosjyre med informasjon til Air France-KLM sin
kundeservice.  

Nemnda finner det sannsynliggjort at det ble utfylt en PIR-rapport på flyplassen ved
ankomst på utreisen. Den håndutfylte PIR-rapporten er etter det nemnda kan se ikke
datert, men flynumrene oppført under hvor bagasje sist ble sett, stemmer overens med
flynumrene på klagers utreise (AF474 og CM152). Slik nemnda forstår det ble det også
opprettet en PIR-rapport via Air France ved ankomst i Oslo den 8. juli 2022 (returen). Det
vises til e-post fremlagt av klager mottatt 8. juli kl. 10:47 hvor flyselskapet bekrefter å
ha mottatt klagers Property Irregularity Report. Slik nemnda oppfatter det ble bagasjen
borte på utreisen, og kom ikke til rette før klager hadde kommet hjem fra ferien igjen.
Ifølge dokumentene var klagers hjemreise den 7. juli. 

Klager har ikke oppgitt eksakt hvilken dato han mottok bagasjen, men nemnda legger
til grunn at klagen til Air France ble sendt den 8. juli. Det vises til fremlagt svar fra Air
France hvor de viser til klagers klage datert 8. juli. Nemnda finner det derfor godtgjort at
klager har sendt inn skriftlig reklamasjon innen fristene for forsinket bagasje i henhold til
luftfartsloven/Montrealkonvensjonen. 

Klager har blitt anmodet om å fremlegge en liste på utgiftene. Klager har ikke fremlagt
noen konkret/forklarende liste, men det har blitt lastet opp diverse kvitteringer. Nemnda
finner følgende utgifter tilstrekkelig godtgjort/dokumentert/forklart til at de bør kunne
kreves dekket:
- Toalettsaker 17,25 USD.
- Klær: 84,81 USD.
- Klær: 86,68 USD.
- Solkrem: 21,06 USD.
- Toalettsaker: 46,57 USD.
Totalt: 256,37 USD. 

Klager har allerede mottatt cirka 3000 NOK fra sitt forsikringsselskap.  Nemnda mener
Air France kan gjøre fratrekk for denne summen. Ved fratrekk vil klager ikke ha rett på
noen ytterligere dekning for sitt tap. 

Klager har i tillegg anført at han skal ha erstatning for tort og svie på cirka 1000 NOK per
dag. 

Nemndas flertall - lederen og bransjerepresentantene - mener at slikt ikke-økonomisk
tap ikke har erstatningsrettslig vern i norsk erstatningsrett med mindre det finnes en
særskilt hjemmel for dette. Etter flertallets vurdering foreligger det ikke særskilt hjemmel
for klagers tilfelle. 

Mindretallet - forbrukerrepresentantene - har et annet syn på dette. Det rettslige
grunnlaget for erstatning som følge av forsinket bagasje er uftfartsloven § 10-20 og

Montrealkonvensjonen artikkel 19. Med tap etter denne bestemmelsen regnes så vel
økonomisk som ikke-økonomisk tap, jf. EU-domstolens dom av 6. mai 2010, Walz-Clickair
(C-63/09). Dette er etter mindretallets syn en selvstendig hjemmel for ulempeerstatning.
Imidlertid har mindretallet etter en konkret vurdering kommet til at det ikke er grunnlag
for ulempeerstatning i denne saken. Klager har kjøpt noe klær under ferieoppholdet,
og ikke forklart hvilke ulemper han søker erstatning for. Mindretallet kan på denne
bakgrunn ikke se at det er sannsynliggjort ikke-uvesentlige ulemper som når opp til
terskelen for ulempeerstatning.

Nemnda konkluderte deretter i tråd med flertallets oppfatning.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda mener klager har rett på dekning av 256,37 USD. Utbetalingen på
3000 NOK fra forsikringsselskapet overstiger imidlertid dette. Nemnda kan dermed ikke
anbefale at klager får utbetalt noen ytterligere sum.