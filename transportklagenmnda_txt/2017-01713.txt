Vedtak i Pakkereisenemnda

Sammendrag

Krav om prisavslag grunnet skabb.

Dato
21.09.2017

Saksnummer
2017-01713

Tjenesteytere
Ving Norge AS

Klager har i det vesentlige anført

Klager bestilte en reise for to personer med innkvartering i en ett-romsleilighet med
begrenset havutsikt på Hotel Filoxenia, Paleros, Preveza i perioden 19.06.2017 -
27.06.2017. Totalpris kr. 5.260.

Dagen etter ankomst våknet klager med stikk på beina. Klager fikk etter hvert flere stikk
på resten av kroppen og i løpet av de siste dagene av ferien fikk også hennes datter
mange stikk som klødde. De trodde det var myggstikk og var ikke hos lege, kun på
apoteket to ganger for å få noe for kløen, uten at det hjalp. 

Etter hjemkomst tok klager kontakt med sin fastlege som mente de hadde fått skabb.
Dette medførte behandling for andre i familien og at de måtte ta sine forholdsregler
i hjemmet. Klager anfører at de har hatt en forferdelig ferie og hjemkomst, psykisk
og fysisk både den uken de var på ferie grunnet kløe og lite og ingen søvn og alt
ekstraarbeidet etter hjemkomst. 

Klager anfører at hun var i kontakt med Vings representant tirsdag eller onsdag og
informerte om at det var mye mygg der og at det klødde.  

Vings representant var kun innom dagen etter ankomst og de så de ikke igjen etter det.
Personalet på hotellet var lite serviceinnstilt og kunne dårlig engelsk. Lite kunnskap om
menyen og drikke kartet. 

Klager krever refundert kr. 30.000 for medisiner, reise og ménerstatning for både seg og
sin datter. 

Det vises for øvrig til korrespondanse fra klager.

Tjenesteyterne har i det vesentlige anført
Ving har vært i kontakt med hotellet som rapporterer at de ikke har hatt henvendelser fra
kunder som forteller at de har fått skabb, hverken før eller etter klager var på hotellet.

Ving har aldri tidligere mottatt en henvendelse hvor deres kunder hevder at de har fått
skabb fra hotellet. Ving kan svært lite om skabb og har derfor søkt opplysninger i flere
legeforum. I samtlige forum de har funnet, bekreftes det at skabb er en hudsykdom
som skyldes en midd som smitter ved hudkontakt, f.eks. ved seksuell kontakt eller ved å
holde hverandre i hånden og en sjelden gang via klær, håndklær og sengetøy. Ving kan
også opplyse om at i samtlige forum bekreftes det at første gang man får skabb kommer
kløen først etter tre-fem uker etter smitte. Har man hatt skabb tidligere kommer kløen
langt tidligere. Ving har da med grunnlag på informasjonen funnet, og tilbakemelding fra
klager som opplyser om at symptomer ble synlig dag to på ferien og noen dager senere
hos datter, konkludert med at smittekilde fant sted tre-fem uker før avreise til Hellas.

Ving har med hjelp av offentlige tjenester hvor det er praktiserende leger eller fagkyndige
som uttaler seg på internett, fått informasjon om hva som skal gjøres for å forhindre
smitte til andre kunder. Ving informerte hotellet umiddelbart etter at henvendelsen var
registrert og de bekreftet at sengetøy og håndklær alltid vaskes ved 60 grader, som tar
livet av skabb. Rommet er vasket på vanlig måte som etter råd for å hindre smitte.

Ving er av den oppfatning at smitte ikke har skjedd på reisen og Ving vil derfor ikke
imøtekomme klagers krav.

Det vises for øvrig til korrespondanse fra Ving Norge AS.

Nemnda bemerker

Klageren anfører at hun må ha blitt smittet med skabb under et opphold på Hotell
Fioxenia, Paleros, Preveza i perioden 19. juni til 27. juni 2017.  Dagen etter ankomst
våknet hun med stikk på bena.  Etter hvert kom det stikk andre steder på kroppen, og
i løpet av de siste dagene fikk også datteren stikk som klødde.  De var ikke hos lege i
Hellas, men gikk til lege etter at de kom hjem.  Legen har satt som diagnose Skabb S72.  

Ving har aldri tidligere fått en klage med dette innholdet.  Hotellet har på forespørsel
opplyst at sengetøyet vaskes på 60 grader.  

Klageren har vedlagt en rekke bilder av utslettet hun fikk. Det er hevet over tvil at hun har
hatt et meget plagsomt utslett, men hva slags insekt eller midd det dreier seg om som
har fremkalt dette, er det vanskelig for nemnda å uttale seg om.  Det er f. eks ganske
vanlig å bli bitt av mygg. Får man en allergisk reaksjon på insektbitt kan det gi kraftige
utslett.

Det er vedlagt en legeerklæring hvor det fremgår at legens hoveddiagnose er skabb.  

Nemnda besitter ingen medisinsk fagkunnskap og må forholde seg til de opplysningene
som kan innhentes på åpne kilder på internett. 

Etter å ha gjennomgått tilgjengelig informasjon, blant annet Wikipedia, finner nemnda
at det er lite som tyder på at utslettene skyldes sengetøy og/eller hotellrom. Skabb kan
leve i sengetøy i inntil ca. fire døgn, men skulle smitten skyldes hotellet måtte klageren
ha lagt seg i skittent sengetøy som var brukt av andre. Skabb må ellers normalt ha en
mellomvert. Skabbutslett manifisterer normalt seg først ca. fire-fem uker etter at man er
smittet.  

Det er opplyst at utbrudd kom to dager etter ankomst til hotellet, og at også datteren fikk
utbrudd etter få dager.  

Oppholdet i Hellas hadde en varighet på en uke, og begge var svært plaget allerede før
de reiste hjem. Ut fra tilgjengelig informasjon taler dette, etter nemndas syn, med styrke
mot at utslettene skulle skyldes skabb. Det råder usikkerhet om hvorvidt klageren har
hatt skabb som barn, og hvis det er tilfelle kan utslett eventuelt manifistere seg hurtigere
enn hvis man ikke har hatt skabb tidligere.  Datteren har imidlertid, etter det som er
opplyst, aldri hatt skabb.  Det er da usannsynlig at hun skal ha fått skabb med utbrudd
etter få dager.

Sykdom som oppstår på ferie er en forsikringssak.  Nemnda kan etter en samlet
vurdering av det som er fremlagt ikke se at klageren har sannsynliggjort at hotellet eller
reisearrangøren kan lastes for utslettene hun og datteren fikk.

Vedtak

Pakkereisenemnda kan ikke anbefale at det blir gitt noen erstatning i dette tilfellet.