Vedtak i Transportklagenemnda - Fly

Sammendrag

Krav om refusjon av utgifter til nye billetter grunnet kansellering som følge av streik.

Dato
15.08.2019

Saksnummer
2018-02741

Tjenesteytere
Brussels Airlines

Klager har i det vesentlige anført

Klager og hennes familie (tilsammen fire personer) hadde billetter hjem fra Roma til
Oslo via Brüssel med Brüssels Airlines den 14. mai 2018 kl 17.50, kjøpt hos reisebyrået
Supersaver. Under oppholdet i Roma den 9. mai mottok klager melding fra Brüssels
Airlines om at avgangen den 14. mai var kansellert grunnet streik. Klager forsøkte uten
hell å komme i kontakt med flyselskapet. Hun kontaktet derfor Supersaver som tidligst
kunne skaffe nye billetter hjem den 17. mai, men reisebyrået kunne ikke garantere at
utgiftene for tre nye døgn i Roma ville bli dekket. 

Den 12. mai så klager ingen annen utvei enn å kjøpe nye billetter hjem med SAS den 15.
mai, pris kroner 6 967. Utgifter for tre nye døgn i Roma ville oversteget utgiftene til nye
billetter.  

Den 14. mai mottok klager melding fra Brüssels Airlines om at familien var booket om
til ny hjemreise den 15. mai. På dette tidspunktet var det for sent å annullere/kansellere
billettene med SAS.    

Ved å gjøre seg selv utilgjengelig har Brüssels Airlines påført familien uro, samt ekstra
utgifter for ett ekstra døgn i Roma. 

Klager forsøkte utallige ganger å komme i kontakt med Brüssels Airlines uten å lykkes,
hun mener flyselskapet må stå til ansvar for ikke å ha svart eller kommet tilbake med
ombookingsalternativ på et tidligere tidspunkt. 

Klager krever refusjon av nye billetter, pris kroner 6 967.

Tjenesteyterne har i det vesentlige anført
Brüssels Airlines har ikke avgitt uttalelse til klager eller til nemnda.

Nemnda bemerker

Flyselskapet Brüssels Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klagers flyvning Roma til Oslo via Brüssel den 14. mai
2018 ble kansellert. Hun mottok tilbud om ombooking tre dager senere, men valgte å
avslå for deretter å kjøpe nye billetter hjem med annet selskap. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Brüssels Airlines har som nevnt ikke avgitt uttalelse til klager eller til nemnda.
Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 400 euro per person.

Etter nemndas syn har selskapet ikke overholdt omrutingsplikten sin ved å fremsette
omrutingstilbud fem dager etter at flygingen ble innstilt, jf. artikkel 5 nr. 2.

Klager har fremsatt krav om refusjon av nye billetter fra Roma til Oslo.  kr 6967. Nemnda
anbefaler at Brussels Airlines refunderer billettene med fradrag for eventuelt refunderte
opprinnelige billetter.

Vedtak

Transportklagenemnda-fly anbefaler at Brussels Airlines utbetaler 400 euro per person
med tillegg av refusjon for nye billetter med eventuelt fradrag som nevnt over.