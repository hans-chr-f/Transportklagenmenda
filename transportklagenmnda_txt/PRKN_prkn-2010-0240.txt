Vedtak i Pakkereisenemnda

Sammendrag

Reise til Rhodos, Ixia, Sun Beach Resort, 15. - 22.
august 2010. Krav om kompensasjon for armbrudd.

Dato
..

Saksnummer
240/10

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: kr 21.252

Saken gjelder:

Reise til Rhodos, Ixia, Sun Beach Resort, 15. - 22. august 2010.

Krav om kompensasjon for armbrudd.

Klager har i det vesentlige anført:

Klager bodde i 1. etasje. Det var tidlig på morgenen 19. august, ca. kl 0845.

Klager skulle gå på verandaen og hente badetøy og håndduker. I det hun kommer ut
på terrassen sklir hun på marmortrappen som går ned til terrassen og faller og brekker
håndleddet. Trappa og terrassen var søkkvåt, noe den ikke hadde vært tidligere, slik at klager
var uforberedt. Det hadde ikke regnet.

Lege ble tilkalt, og klager ble videresendt til sykehus, hvor det ble konstatert brudd i høyre
håndledd.

Ferien ble helt ødelagt etter skaden. Utflukter og arrangementer som var planlagt måtte
avlyses.

Klager fikk ødelagt fire dagers ferie. Reiseforsikringen dekker ikke dette. Star Tour har
ansvaret for at hotellet er tilfredsstillende i forhold til sikkerhet. Hvis det foreligger fare for
at terrassegulvet og trappen kan bli så våt uten noen forklarlig grunn, mener klager det er
påkrevd at Star Tours gjester advares. Det må henges opp en plakat og advare gjestene om
dette.

Klager krever erstatning for ødelagt ferie.

Star Tour har i det vesentlige anført:

Star Tour sier seg lei for at klager brakk armen under oppholdet.

Hotellsjefen og husøkonomen foretok flere inspeksjoner av leiligheten, også i ettertid, og fant
ingen kilde hvor vannet kunne stamme fra.

En mulig forklaring var at vannet kunne komme fra badetøy og håndklær som ble tørket på
balkongen over klagers.

Star Tour kan ikke se annet enn at denne ulykken var forårsaket av et hendelig uhell. Star
Tour kan heller ikke se at Star Tour eller hotellet kan stilles til ansvar for det inntrufne og kan
følgelig ikke tilby prisavslag eller kompensasjon.

Nemnda bemerker:

Uhell på reisemål skjer fra tid til annen. Hotellet eller turarrangør vil ikke være ansvarlig for
dette med mindre de kan lastes for at uhellet skjedde.

Nemnda finner på bakgrunn av de foreliggende opplysninger sannsynliggjort at verken Star
Tour eller hotellet kan lastes for klagers uhell. Problemet synes ikke kjent for hotellet, og det
var således heller ikke grunnlag for å sette opp skilt om fare for glatt gulv.

Nemnda finner etter dette ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Astrid Solgård, Apollo Reiser As

Eva Pettersen, Ving Norge AS