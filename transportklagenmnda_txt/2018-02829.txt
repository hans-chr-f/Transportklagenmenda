Vedtak i Transportklagenemnda
- Kollektivreiser

Sammendrag

Manglet gyldig billett

Dato
08.12.2018

Saksnummer
2018-02829

Tjenesteytere
Ruter

Klager har i det vesentlige anført

Klager ble ilagt gebyr på trikken fordi hun ikke hadde gyldig billett. 

Klager viser til at hun var ute og gikk en tur da hun plutselig ble veldig sliten, og gikk
helt spontant om bord i trikken ved Blindern for å komme nærmere der hun bor. Klager
glemte helt at hun ikke hadde lommeboken med seg, men understreker at hun betaler
for 30-dagers hver måned, unntatt når hun er på ferie.

Da klager ble stoppet i kontrollen hadde hun nylig brukket armen etter et fall. Billetten
var derfor ikke blitt brukt på en stund, og klager var nok også litt omtåket pga. skaden. 

Klager synes det er veldig ubehagelig at hun skal måtte betale et så stort beløp. Klager
har betalt for Ruter kort i mange år, og håper at det kan gjøres et unntak i dette tilfellet.

Tjenesteyterne har i det vesentlige anført
Klager ble ilagt gebyr på trikken 30. mars 2018 fordi hun ikke hadde noen gyldig billett. 

Klager viser til at hun har abonnement og at reisekortet hennes lå hjemme da hun ble
stoppet i kontroll. 

Det er to grunner til at gebyret opprettholdes. Billetten må være med på reisen, den kan
ikke fremvises i ettertid for å slippe gebyr. Klagers reisekort hadde ingen gyldig billett
på tidspunktet for kontrollen. Hun ble stoppet den 30. mars med en billett som hadde
utløpt 24. februar, og ny billett ble aktivert 5. april. 

Klager ble også stoppet i januar og da slapp hun å betale gebyr. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble den 30. mars 2018 ilagt gebyr ved en kontroll på trikken fordi hun ikke hadde
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Nemnda viser til at Ruter ikke har en praksis med at billetter kan vises i ettertid. Det er
den reisendes ansvar å sørge for gyldig billett ved reise med kollektiv transport. I følge
Ruters opplysninger hadde hun heller ingen gyldig billett i reisekortet. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.