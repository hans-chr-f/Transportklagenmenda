Vedtak i Transportklagenemnda - Fly

Sammendrag

Krav om standarderstatning som følge av kansellert flyvning.

Dato
01.12.2020

Saksnummer
2020-00493

Tjenesteytere
SAS

Klager har i det vesentlige anført

Klager skulle reise fra Ålesund til Trondheim den 15.11.2017 med SK4144 kl. 08.45.
Klager fikk beskjed samme dag kl. 07.00 at avgangen var  kansellert som følge av at et
besetningsmedlem var blitt akutt syk. Klager ble omrutet og ankom Trondheim mer enn
tre timer forsinket.

Klager krever 250 euro i standarderstatning i henhold til EU-forordning 261/2004.

Tjenesteyterne har i det vesentlige anført
SAS har tross oppfordring ikke inngitt tilsvar til nemnda i saken. 

I svaret til klager har SAS svart at avgangen med SK4144 ble kansellert som følge av
at et besetningsmedlem ble akutt syk, og at dette i henhold til forordningen er en
ekstraordinær hendelse som flyselskapet ikke er erstatningsansvarlige for. Siden SAS
har gjort det de kunne for å unngå forsinkelsen for klager, så kan de ikke imøtekomme
klagers krav om erstatning i henhold til EU-forordning 261/2004.

Nemnda bemerker

SAS har ikke avgitt uttalelse til nemnda. Nemnda treffer vedtaket på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Nemnda legger til grunn at klagers flyvning den 15. november 2017 ble kansellert.
Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Klager har fremsatt krav om standarderstatning for forsinket ankomst til Trondheim som
følge av kanselleringen. SAS har svart klager at kanselleringen skyldtes akutt sykdom hos
et av flyets besetningsmedlemmer. Det er ikke fremlagt noen dokumentasjon for dette
til  klager. SAS har ikke svart nemnda og har dermed ikke godtgjort at kanselleringen
skyldtes ekstraordinære omstendigheter som ikke kunne vært unngått. Klager har etter
nemndas syn derfor krav på standarderstatning på 250 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at SAS utbetaler 250 euro i standarderstatning til
klager.