Vedtak i Transportklagenemnda - Fly

Sammendrag

Krav om standarderstatning grunnet kansellering og nektet
ombordstigning og refusjon av nye flybilletter og forpleiningsutgifter.

Dato
25.09.2023

Saksnummer
2023-00620

Tjenesteytere
Lufthansa German Airlines
SAS

Klager har i det vesentlige anført

Klager (fem passasjerer) hadde bestilt følgende reise gjennom Lufthansa:

Utgående reise:

LH6195 (operert av SAS) - Tromsø-Oslo - kl. 06:20-kl. 08:25 - 20. desember 2022
LH859 - Oslo-Frankfurt - kl. 09:50-kl. 12:10 - 20. desember 2022
LH280 - Frankfurt-Milano - kl. 13:05-kl. 14:15 - 20. desember 2022

Returreise:

LH271 - Milano-Frankfurt - kl. 10:35-kl. 11:55 - 2. januar 2023
LH862 - Frankfurt-Oslo - kl. 12:50-kl. 14:50 - 2. januar 2023
SK4424 (operert av SAS) - Oslo-Tromsø - kl. 16:40-kl. 18:40 - 2. januar 2023

Den 19. desember 2022 mottar klager e-post om at LH280 Frankfurt-Milano hadde blitt
kansellert. Klager ble deretter omrutet til følgende reise:
LH871 Tromsø-Frankfurt - kl. 14:15 - 21. desember 2022. 
AZ419 Frankfurt-Milano - kl. 19:45 - 21. desember 2022.

Klager var ikke fornøyd med omrutingstilbudet som ville innebære en forsinkelse på 31
timer. Klager kontaktet Lufthansa og spurte om raskere omruting. Klager fikk deretter
følgende omrutingstilbud:

Utgående reise:

LH6029 (operert av SAS) - Tromsø-Oslo - kl. 13:50-kl. 15:50 - 20. desember 2022
LH867 - Oslo-Frankfurt - kl. 18:25-kl. 20:35 - 20. desember 2022
LH278 - Frankfurt-Milano - kl. 21:50-kl. 23:00 - 20. desember 2022

Returreise:

LH6905 (operert av Air Dolomiti) - Milano-Frankfurt - kl. 10:30-kl. 11:50 - 2. januar 2023
LH862 - Frankfurt-Oslo - kl. 13:00-kl. 15:00 - 2. januar 2023
SK4424 (operert av SAS) - Oslo-Tromsø - kl. 16:40-kl. 18:40 - 2. januar 2023

Klager ankommer flyplassen i Tromsø den 20. desember 2022. Klager får en feilmelding
da de forsøker å legge inn bookingkode ved innsjekkingsautomatene. Klager forsøkte å
legge inn kode til både SAS og Lufthansa.

Innsjekkingspersonalet for SAS fortalte klager at det var et problem med reservasjonen.
Klager hadde gyldig reservasjon, men ikke gyldig flybillett. Klager ble bedt om å kontakte
Lufthansa. Ingen fra SAS eller Widerøe som var i nærheten kunne hjelpe klager. 

Klager ringte Lufthansa som tydeligvis ikke forstod problemet. Lufthansa mente at alt
skulle være i orden, men klager fikk samme beskjed fra innsjekkingspersonalet til SAS:
de hadde gyldig reservasjon, men ikke gyldige flybilletter. Grunnet lange ventetider med
diverse telefonsamtaler til Lufthansa rakk ikke klager innsjekkingen til LH60209 Tromsø-
Oslo med avreise kl. 13:50.

Klager prøvde å finne alternative reiser på nettsiden til Lufthansa og kom med følgende
forslag:

SK4431 - Tromsø-Oslo - kl. 19:10-kl. 21:05 - 20. desember 2022
LH865 - Oslo-Frankfurt - kl. 05:55-kl. 08:15 - 21. desember 2022
LH272 - Frankfurt-Milano - kl. 11:45-kl. 12:55 - 21. desember 2022

Klager fikk ikke bekreftet om de kunne få dette forslaget godkjent av Lufthansa. Klager
forsøkte å kontakte Lufthansa igjen på ulike plattformer uten suksess. Derfor bestemte
klager seg for å kjøpe nye flybilletter Tromsø-Milano på nettsiden til Lufthansa. Klager
kjøpte på egenhånd ovennevnte reise som klager opprinnelig ønsket at Lufthansa skulle
omrute klager med. Dette kostet klager 33 355 NOK.

Klager informerte Lufthansa om at de hadde kjøpt ny utgående reise, men at returreisen
ville være den samme. Klager kjøpte middag på Burger King Langnes under ventetiden
før flyvningen. Dette kostet 431 NOK. Klager ankom Radisson Hotel på Gardermoen på
kvelden den 20. desember 2022 og overnattet der på de billigste rommene til prisen 1
804 NOK for fem personer. Frokost var ikke tilgjengelig så tidlig neste morgen, derfor
kjøpte klager frokost på flyplassen i Frankfurt for 40,5 EUR. Klager ankom til slutt Milano
23 timer forsinket.

Klager har følgende krav til Lufthansa:

Nye flybilletter Tromsø-Oslo-Frankfurt-Milano som følge av manglende omruting: 33 355
NOK
Mat på Burger King Langnes under ventetiden: 431 NOK
Hotellovernatting på Gardermoen: 1 804 NOK
Mat på flyplassen i Frankfurt: 40,5 EUR
Standarderstatning: 400 EUR per passasjer, totalt 2000 EUR
Forsinkelsesrenter

Tjenesteyterne har i det vesentlige anført
Lufthansa har inngitt tilsvar til nemnda:

Lufthansa aksepterer delvis forlik og vil utbetale følgende:

Standarderstatning på 400 EUR per passasjer
Forpleiningsutgifter på 431 NOK + 40,5 EUR
Refusjon av ubrukte flybilletter med Lufthansa

Lufthansa vil ikke refundere utgifter til nye flybilletter siden de opprinnelige flybillettene
ble utstedt på fly med SAS og derfor er det opererende flyselskapet SAS ansvarlig for
dette. SAS bør også være ansvarlige for utgifter til hotellovernatting i Oslo.

SAS har inngitt tilsvar til nemnda:

SAS kan ikke se at klager har noen krav mot SAS.

Nemnda bemerker

Krav om standarderstatning for kanselleringen av LH280 Frankfurt-Milano:

Nemnda legger til grunn at LH280 Frankfurt-Milano ble kansellert den 19. desember
2022.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Lufthansa har ikke godtgjort dette. Klager ble omrutet, men omrutingstilbudet medførte
ikke at klager ville komme frem i tide slik at unntakene i EU-forordning 261/2004 artikkel
5 punkt 1 nr. c kommer til anvendelse. Klager har derfor krav på standarderstatning.
Nemnda viser i denne forbindelse til EU-domstolens dom i sak C-11/11 (Folkerts)
der en «rejse» eller «journey» omfatter turen fra opprinnelig avgangssted til endelig
bestemmelsessted, det vil si fra Tromsø-Milano i denne saken. Klager har derfor krav på

400 EUR i standarderstatning per passasjer for denne kanselleringen, totalt 2 000 EUR, jf.
EU-forordning 261/2004 artikkel 7 punkt 1 bokstav b.

Krav knyttet til nektet ombordstigning av LH6029 Tromsø-Oslo.

Nemnda finner, i lys av den dokumentasjonen som er mottatt, at klager urettmessig ble
nektet ombordstigning. Klager hadde gyldig reservasjon, men ikke gyldig flybillett etter at
Lufthansa omrutet klager.

Med «nektet ombordstigning» menes avvisning av passasjerer på en flyvning som har
møtt til innsjekk iht. EU-forordning 261/2004 artikkel 3 nr. 2, unntatt når det er rimelig
grunn til avvisningen, for eksempel fordi reisedokumentene er utilstrekkelige.

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig. Plikten til omruting inkluderer omruting
med andre selskaper.

Klagers billetter var utstedt på et Lufthansa-dokument med Lufthansas rutenummer på
flyvningene. Flyvningen LH6029 der klager ble nektet ombordstigning skulle opereres av
SAS. Det er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et «transporterende luftfartsselskap» et
«lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har avtale med denne passasjeren». Det fremkommer av klagers billett at flyvningene er
operert av Lufthansa og SAS i et såkalt «code share»-samarbeid, det vil si at flyselskapene
samarbeider om reiseruten og selger denne som en gjennomgående reise merket med
rutenumrene til det flyselskapet som har utstedt billetten, selv om en eller flere av
strekningene faktisk flys av et annet selskap.

Selv om SAS var det opererende flyselskapet til LH6029, har nemnda kommet til at
Lufthansa står nærmest til å være ansvarlige for at klager ble nektet ombordstigning.
Nemnda legger klagers anførsler til grunn om at SAS sitt innsjekkingspersonell ikke
kunne bistå klager med problemene og at uregelmessigheten oppstod på grunn av
mangler ved Lufthansas omruting. 

Ettersom billetten er utstedt på et Lufthansa-dokument og nemnda mener at nektet
ombordstigning skyldtes problemer med omruting fra Lufthansa, har nemnda kommet
til at Lufthansa må være ansvarlig overfor klager.

En passasjer kan ha krav på standarderstatning for flere uregelmessigheter på samme
reise. Nemnda mener at klager har rett på standarderstatning for både kansellering av
LH280 Frankfurt-Milano og nektet ombordstigning til LH6029 Tromsø-Oslo, jf. EU-dom
C-832/18 (Finnair).

Klager har derfor også krav på 400 EUR i standarderstatning per passasjer for nektet
ombordstigning, totalt 2000 EUR, jf. avstanden mellom Oslo-Milano, jf. EU-forordning
261/2004 artikkel 7 punkt 1 bokstav b.

Da klager ikke fikk noe omrutingstilbud av Lufthansa etter nektet ombordstigning, har
klager også krav på refusjon av utgifter til nye flybilletter. Nemnda anbefaler at Lufthansa
refunderer 33 355 NOK til klager for nye flybilletter. Dersom ubrukte flybilletter med
Lufthansa har blitt refundert, kommer dette til fradrag.

Forpleiningsutgiftene, det vil si mat på Burger King Langnes (431 NOK), hotellovernatting
på Gardermoen (1 804 NOK) og mat på flyplassen i Frankfurt (40,5 EUR), har klager også
krav på å få refundert. Klagers rett på refusjon av forpleiningsutgifter er avgrenset til hva
som var «nødvendige, passende og rimelige» ut fra ventetidens lengde. Dette følger av
dom fra EU-domstolen i sak C-12/11 McDonagh avsnitt 51. Nemnda mener at utgiftene
klager pådro seg til mat og drikke og hotell i dette tilfellet var rimelige og påregnelige, og
derfor bør dekkes av Lufthansa.

Klager har i tillegg krav på forsinkelsesrente iht. forsinkelsesrenteloven, normalt regnet
fra 30 dager etter at klager har krevd standarderstatning eller annen erstatning, og fra 7
dager etter at klager har krevd refusjon.

Vedtak

Transportklagenemnda anbefaler at Lufthansa utbetaler standarderstatning på 4 000
EUR til klager, samt refunderer utgifter til nye flybilletter på 33 355 NOK og refunderer
utgifter til forpleining med 2 235 NOK + 40,5 EUR. Forsinkelsesrenter kommer i tillegg.