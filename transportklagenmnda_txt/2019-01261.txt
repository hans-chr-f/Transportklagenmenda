Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr.

Dato
08.05.2020

Saksnummer
2020-00741

Tjenesteytere
Ruter

Klager har i det vesentlige anført

Klager viser til at hun ble ilagt gebyr på bussen den 5. februar 2020 fordi hun ikke kunne
fremvise gyldig billett ved kontroll. Klager anfører at hun kjøpte en 30-dagersbillett den
24. januar 2020 og validerte kortet sitt i etterkant av dette, samt at hun også har vært
kontrollert av konduktører hos Vy. Klager forstår derfor ikke hvordan Ruter kan mene at
kortet ikke har vært validert siden 22. januar 2020. Klager anfører videre at Ruter ikke har
kontroll over sitt billettsystem da de har gitt henne ulike datoer for kjøp og aktivering av
billett i sine tilsvar. Videre viser klager til at hun alltid kjøper billett, noe som fremgår av
hennes kjøpshistorikk og hun ber derfor om å kun få en advarsel.

Klager krever at Ruter frafaller gebyret.

Tjenesteyterne har i det vesentlige anført
Klager ble kontrollert om bord på busslinje 31 den 5. februar 2020. Klager fremviste da
et reisekort hvor siste billett før kontroll hadde utløpt 15. januar 2020. Ny billett hadde
blitt kjøpt den 3. februar 2020, men billetten ble ikke aktivert før etter at kontrollen
var påbegynt den 5. februar 2020. Ruter viser til at det ikke er noe som tyder på at
reisekortet har vært i nærheten av en kortleser etter kjøp av billett 3. februar 2020.
Videre har Ruter vist til at det var reisekort med nummer 0000400052062207 som ble
fremvist ved kontroll.

Ruter ser ingen grunn til å frafalle gebyret.

Nemnda bemerker

Klager ble ved kontroll på busslinje 31 den 5. februar 2020 ilagt gebyr som følge av at
hun ikke kunne fremvise gyldig billett ved kontroll.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ved kontroll ikke gyldig billett og vilkårene for å ilegge gebyr var dermed til
stede.

Nemnda legger til grunn at det var reisekort med nummer 0000400052062207 som ble
fremvist ved kontrollen, noe som også fremgår av gebyrrapporten. Dette er et annet
reisekort enn det klager har sendt inn dokumentasjon på. 

Nemnda bemerker at det er den reisendes ansvar å sørge for at kjøpte billetter er
aktivert. 

Nemnda finner ikke grunnlag for å anbefale at gebyret frafalles.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.