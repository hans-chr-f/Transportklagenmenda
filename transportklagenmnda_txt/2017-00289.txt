Vedtak i Transportklagenemnda - Fly

Sammendrag

Krav om standardkompensasjon og tapt arbeidsfortjeneste ved forsinkelse.

Dato
31.10.2017

Saksnummer
2017-00289

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY328 fra Oslo lufthavn (OSL) til Tromsø
(TOS) 8. januar 2017 kl. 17.40. Flyvningen ble omdirigert til Trondheim, og klager ble
forsinket til sitt endelige ankomststed Tromsø. Han ankom Tromsø påfølgende dag kl.
12.00. 

Klager anfører at både SAS og Widerøe landet på Tromsø lufthavn i samme tidsperiode
som Norwegians flyvning ble besluttet omdirigert. Han har derfor fremsatt krav om
standarderstatning på 250 euro, samt tapt arbeidsfortjeneste på kroner 1 500.

Tjenesteyterne har i det vesentlige anført
Norwegians flyvning DY328 fra Oslo til Tromsø 8. januar 2017 ble forsinket med 13 timer
og 43 minutter. Flyvningen ble omdirigert til Trondheim som følge av dårlig vær ved
Tromsø lufthavn. Flyet fylte drivstoff og fortsatte til Tromsø så fort værforholdene tillot
det. 

Selskapet anfører at alle rimelige tiltak ble fattet for å frakte passasjerene til Tromsø,
men værforholdene ga begrenset med muligheter. Kabinpersonalet nærmet seg
obligatorisk hviletid, og passasjerene fikk dermed et nattstopp i Trondheim. 

Norwegian anfører at de ovennevnte forhold er slike ekstraordinære omstendigheter
som fritar flyselskapet for sitt erstatningsansvar etter EU-forordning 261/2004, og at
alle rimelige tiltak ble truffet i denne forbindelse. Norwegian avviser på dette grunnlag
klagers krav om standardkompensasjon.

Nemnda bemerker

Norwegians flyvning DY328 fra Oslo til Tromsø 8. januar 2017 ble forsinket med 13 timer
og 43 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forsinkelsen denne dagen skyldtes vanskelige værforhold
i Tromsø, herunder snø, regn og sterk vind, jf. vedlagt dokumentasjon. Det må etter
nemndas syn i dette tilfellet anses som ekstraordinære forhold, som ikke kunne vært
unngått selv om alle rimelige tiltak var truffet. At det kan ha landet andre fly i samme
periode, kan nemnda ikke se er avgjørende, da dette blant annet vil avhenge av flytype,
vekt og skiftende værforhold. Norwegian satte opp en ny flyvning neste dag kl. 09.00,
noe nemnda mener er et rimelig tiltak. 

Nemnda kan derfor ikke se at klager har krav på standarderstatning etter forordningen.
Nemnda kan heller ikke se at klager har rett til erstatning på annet grunnlag.

Vedtak

Transportklagenemnda - fly anbefaler ikke at klager gis medhold.