Vedtak i Transportklagenemnda - Fly

Sammendrag

Krav om erstatning for bortkommet/forsinket bagasje.

Dato
24.03.2010

Saksnummer
22/09F

Tjenesteyter
SAS

Krav om erstatning for bortkommet/forsinket bagasje.

Klager har i det vesentlige anført:

Klager reiste fra Oslo til Kiev, Ukraina, 17. oktober 2008 med SK1463.

Da klager ankom Kiev var ikke bagasjen hans der, han fikk beskjed om at den var i Danmark.
Klager ba om at bagasjen ble sendt til Tsjetsjenia, men det lot seg ikke ordne, bagasjen ble
sendt til Moskva. Klagers slektninger kjørte til Moskva for å hente bagasjen, men den var ikke
der, den var da sendt til Oslo.

Da klager kom hjem 28. oktober tok han kontakt med SAS og hans bagasje ble levert 30.
oktober kl.19.00. Da klager åpnet bagasjen oppdaget han at hans innkjøp som skulle være
gaver til hans familie var borte, dette kom som et sjokk på ham. På grunn av dette skrev klager
et noe utydelig brev til SAS.

SAS svarte ham at han måtte skaffe kvitteringer, noe som han har klart, det som mangler
kvittering er en kåpe (damefrakk) til Euro 1.350.

Klager ønsker erstatning på til sammen Euro 4.580 og tort og svie (moralsk skade).

SAS har i det vesentlige anført:

Klagers bagasje ble meldt savnet i rapport KBPSK10010 - se vedlegg 1.

Klager ønsket at bagasjen skulle sendes til Moskva når den ble funnet. Dette ble gjort. SVOSU,
som er koden for Aeroflot i Moskva, har skrevet inn i rapporten at bagasjen aldri ble hentet i
Moskva. Passasjeren tok aldri kontakt der, og de spør nå SAS hva de skal gjøre med bagasjen.
Se vedlagte rapport.

Da klager hadde mottatt bagasjen, gir klager beskjed til SAS om at han savner gjenstander
fra bagasjen, og melder da et krav mot SAS for de savnede gjenstandene. I tillegg krever
klager 1.000 Euro, som slektningene har brukt for å reise til Moskva for å lete etter bagasjen
til klager. Og 200 Euro for dekning av innkjøp i påvente av bagasjen. Dokumentasjon for
utleggene eller innkjøpene foreligger ikke.

SAS har bedt klager om dokumentere det han krever dekket. Se vedlegg 2.

SAS har fått ettersendt kvitteringer fra klager, disse henviser til en tidligere reise klager har
hatt til Tyskland.

SAS bemerker at klager har et svært høyt krav på svært dyre enkeltgjenstander, og
ber fremdeles klager om at innkjøpene må sannsynliggjøres. Dette også i henhold
til SAS transportvilkår 15.1.2f «vårt ansvar er betinget av at du fremskaffer relevant
dokumentasjon...». SAS avviser klagers krav om at SAS kan dekke en ny tur til Tyskland.

Klager opprettholder sitt krav på 4.780 Euro selv om kvitteringene ikke stemmer overens med
beløpet og tidligere krav.

SAS har avvist klagen på grunnlag av ovennevnte.

Nemnda bemerker:

Fraktfører (her SAS) er ansvarlig for tap som følge av forsinket og/eller bortkommet bagasje.
Det er den skadelidte som må sannsynliggjøre tapet.

Nemnda finner på bakgrunn av de foreliggende opplysninger ikke sannsynliggjort at klager
har lidt et tap, og kan følgelig ikke anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør HSH