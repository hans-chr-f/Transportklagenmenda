Vedtak i Pakkereisenemnda

Sammendrag

Krav om kompensasjon da klager måtte avbryte reisen pga. graviditet.

Dato
11.11.2016

Saksnummer
45/16P

Tjenesteyter
Hvitserk AS

Saken gjelder:

Krav om kompensasjon da klager måtte avbryte reisen pga. graviditet.

Klager har i det vesentlige anført:

Klager bestilte tur til Machu Pichu, Peru sammen med sin samboer i perioden 01.10.15 -
16.10.15.

Klager avbrøt reisen da hun kom til Amsterdam pga. sin graviditet, mens samboeren fortsatt
reisen. Klager viser til at Hvitserks medarbeider i utgangspunktet sa at turen kan tilpasses
en person i en slik tilstand. Klager ble ikke på noe tidspunkt før avreise frarådet av Hvitserk
å delta på turen. På avreisedagen ble turoperatørs lege kontaktet av turleder, lege frarådet
klager å delta på turen. Klager mener at turoperatøren burde ha rutiner for å kontakte lege
eller be turdeltagere i slike tilstander ta kontakt med egen lege.

Klager mener Hvitserk som reiseoperatør må ha andre rutiner ved slike tilstander enn det de i
dette tilfellet har vist.

Klager krever noe økonomisk kompensasjon ettersom dette var en relativt dyr tur. Klager
forstår at hun var sent ute med å informere om sin graviditet og at hun ikke kan forvente hele
beløpet refundert. Klager informerte om sin graviditet for sent for å kunne avbestille sine
flybilletter.

Dersom Hvitserk hadde hatt sine rutiner i orden og umiddelbart fortalt klager at hun ikke
burde deltatt, hadde klager sluppet uker med grubling og bekymring frem og tilbake.
Dessuten hadde hun sluppet å begynne turen og klagers samboer hadde sluppet å måtte ta
et valg på 5 minutter i forhold til om han skulle fortsette turen uten sin gravide samboer eller
om han skulle avslutte turen han også.

Klager krever at Hvitserk forbedrer sine rutiner på alle sine turer. De mener at dette var
en enkel tur som alle kan delta på. Dette er en tur de mener ikke er noe særlig medisinske
kontraindikasjoner for å delta på, de fleste kan delta uavhengig av medisinsk tilstand. Dette
mener klager ikke er riktig. Som en så stor turoperatør bør de ha medisinske rutiner i forhold
til alle tilstander da problemer kan oppstå på selv i utgangspunktet enkle fysiske turer.

Klager krever økonomisk kompensasjon.

Det vises for øvrig til klagers brev.

Hvitserk har i det vesentlige anført:

Saken dreier seg om at klager ble gravid i perioden mellom hennes påmelding og turstart.
Hvitserk ble orientert av klager om hennes graviditet den 16. september, to uker før turstart
den 1. oktober. Klager sa da at hun hadde snakket med sin lege som mente at det skulle gå
fint å gjennomføre turen. De som jobber på Hvitserk-kontoret griper normalt sett ikke inn og
reverserer avgjørelsen når en lege har gitt klarsignal til å dra.

I Hvitserks reisebetingelser fremgår det at gjestene ikke har krav på refusjon når avmeldingen
er Hvitserk i hende mindre enn 30 dager før avreise. Klager fikk disse betingelsene ved
påmelding i mai 2015. Hvitserk tilbød likevel kompensasjon på 5% av turprisen for å løse
saken i minnelighet.

Hvitserks kontormedarbeidere har ikke medisinsk utdannelse. Hvitserk mener gjestene må
snakke med sin fastlege/legekontor ved medisinske problemstillinger, slik at de får de riktige
rådene. Først og fremst mener Hvitserk det er gjesten selv som er ansvarlig for vurdering av
sin egen helse og om man er i stand til å delta på deres turer. Dette framkommer av Hvitserks
reisebetingelser. Det vil være et alt for stort og urimelig ansvar og pålegge Hvitserks salgs- og
kontormedarbeidere å opptre som leger og gi gjestene medisinske råd knyttet til deltagelse på
turene.

På turen til Peru er det gjestene selv som må vurdere om man har de fysiske forutsetningene
som er nødvendig for å kunne delta på turen som ble beskrevet slik på Hvitserks nettside:
«(Kategori 3) Her skal vi slite litt for å nå turmålet - men med grei grunnform og pågangsmot,
er dette turer vi mener de aller, aller fleste kan klare. Har du gått fra hytte-til-hytte i fjell-
Norge, eller er innom treningssenteret mer enn to ganger i måneden bør du være i god nok
form til å være med på våre 3-er turer. På mange av turene bor vi i telt eller flere netter på
enklere hytter. Noen av etappene kan være tøffe. På fjellturer med denne graderingen er det
ofte en krevende toppnatt der det kan bli kaldt og hvor du kjenner at du er oppe i tynn luft.»

Det ble flere steder i turbeskrivelsen på turens nettside http://www.hvitserk.no/turer/egne/
inca-trail-and-machu-picchu-m-salkantay/ opplyst om den forholdsvis høye høyden deler av
turen gikk i. Et googlesøk på «gravid i høyden» gir 117.000 treff og der aller fleste og mest
relevante av disse fraråder gravide å reise i høyden.

Klagers begrunnet sin sene avmelding med hennes fastleges ferieavvikling og at hun ikke
hadde tid til å sjekke ut hvorvidt hennes egen helsetilstand gjorde at hun ikke kunne eller
kunne dra på tur. Hvitserk kan ikke lastes økonomisk for dette. Hvitserk kan heller ikke lastes
for at klagers fastlege ikke valgte å rådføre seg med en ekstern part med større kompetanse
på dette feltet, enn det fastlegen selv hadde om problemstillingen.

I reisebetingelsene klager fikk ved påmelding fremgår også Hvitserks avbestillingsregler
spesifisert. Da klager første gang tok kontakt med Hvitserk og diskuterte graviditeten, var

30 dagers fristen for lengst passert og klager hadde dermed ikke krav på kompensasjon
dersom hun ikke ville delta på turen. Hvitserk hadde på det tidspunktet klager fortalte om
sin graviditet allerede betalt kostnader for turdeltagelse til lokal operatør, trekking-tillatelser i
Peru, oversjøiske og lokale flybilletter etc. Turen hadde vært fulltegnet i lang tid, men kort opp
mot avreise var det også umulig å selge klagers plass videre til andre og det var umulig å la
andre overta klagers Inkatrail-tillatelse. Ferieavviklingen hos klagers fastlege er noe Hvitserk
ikke kan stå ansvarlig for og det kan derfor dessverre ikke overstyre Hvitserks regler for
refusjon.

Hvitserk tilbød klager å refundere 5 % av turens pris - i tillegg til at de tidligere har dekket
klager returbillett fra Amsterdam. Hvitserk understreket da at dette ikke kunne sees på som
en innrømmelse av feil, men et forsøk på å løse saken i minnelighet. Klager aksepterte ikke
dette tilbudet innen fristen og oversendte saken til Pakkereisenemda. Hvitserks tilbud er
derfor ikke lenger gjeldende og begrunner avslaget med den sene avbestillingen.

Det vises for øvrig til brev fra Hvitserk.

Nemnda bemerker:

Nemnda kan ikke se at klageren har krav på kompensasjon i et tilfelle som dette.

Hvilke hensyn en gravid bør ta i forhold til strabasiøse reiser er noe den enkelte selv må finne
ut av. Arrangøren kan ikke være ansvarlig for å konsultere lege på vegne av turdeltakere før
avreise.

Nemnda er enig med arrangøren i at fastlegens feriefravær er saken uvedkommende. Det
finnes en rekke privatpraktiserende spesialister som klageren kunne ha konsultert. Når
klageren har unnlatt å gjøre dette, har hun selv ansvaret for det. Det fremgår av saken at da
spesialister først ble kontaktet, både av fastlegen og av arrangøren, ble klageren frarådet å
reise.

Nemnda har merket seg at arrangøren betalte klagerens returreise fra Amsterdam til Oslo.

Vedtak:

Pakkereisenemnda kan ikke anbefale at klageren blir gitt kompensasjon i dette tilfellet.

Vedtaket er enstemmig.