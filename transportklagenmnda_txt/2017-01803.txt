Vedtak i Transportklagenemnda - Sjø

Sammendrag

Krav om tilbakebetaling av billetter.

Dato
18.04.2018

Saksnummer
2017-01803

Tjenesteytere
Direct Ferries Ltd

Klager har i det vesentlige anført

Klager bestilte ferjebillett med Color Line på nettsiden til Direct Ferries fra Larvik til
Hirtshals den 30 juni 2017 kl. 17:30. Hun mottok e-post hvor det stod Direct Ferries
booking.

Kvelden før klager skulle reise skulle de skrive ut bekreftelsen, men oppdager da at det
står en prisendring. Klager oppdager at de ikke hadde blitt bekreftet og dette ble straks
gjort. De fikk beskjed om at billettene var utsolgt, men at de kunne få billetter mot et
tillegg på kr. 500. Dette ble gjort, men de fikk fortsatt utsolgt som svar. På ny godkjente
klager ett tillegg på kr. 500 og nå hadde de billetter. På de nye billettene står det avreise
kl. 08.00. 

Klager skrev en e-post til selskapet da kontoret ikke åpnet før kl. 09:00 dagen etter hvor
det ble forklart at det var en feilbooking og ba om å bli ringt opp. Klager startet med å
ringe til Direct Ferries kl. 09:05 og ventet i kø i 149 minutter uten å komme gjennom,
forsøkte på ny men da var det en telefonsvarer som sa at kontoret var stengt. 

Da de ikke fikk reist med bestillingen gjort hos Direct Ferries, bestillte de en ny billett via
Color Line. 

Klager krever å få refundert billetten kjøpt med Direct Ferries.

Tjenesteyterne har i det vesentlige anført
Klager gjorde en forespørsel på booking den 8. juni på reise den 30. juni kl. 17:30 fra
Larvik til Hirtshals. Samme dag ble det informert om en prisendring og at det var behov
for en bekreftelse. 

Direct Ferries hørte ikke noe fra klager før den 29. juni etter kl. 22:00. Det ble akseptert
for prisendring, men det var ikke plasser igjen på avgangen kl. 17:30 og klager fikk derfor
en alternativ avreisetid. Den nye avreisetiden ble det informert om og klager aksepterte
denne. 

Direct Ferries har ikke åpent på kveldstid. Det ble prøvd å finne en løsning for klager
neste dag, men hadde da ikke noe annet å tilby klager. 

Det vises til de e-postene som er sendt til klager angående bekreftelse og prisendring. 

Direct Ferries kan ikke imøtekomme klagers krav.

Nemnda bemerker

Klager bestilte den 8. juni 2017 billetter for seg og familien på Color Line fra Larvik til
Hirtshals den 30. juni via nettsiden til Direct Ferries.

Nemnda legger til grunn at klager samme dag, dvs. 8. juni, fikk tilbakemelding fra Direct
Ferries om en prisendring og med en uttrykkelig oppfordring til å reagere på om hun ville
akseptere prisendringen med følgende formulering: "Hvis du gjerne vil akseptere denne
prisendringen og fullføre denne bookingen, eller hvis du vil avvise denne prisendringen
og avbestille bookingen din, skal du klikke på ’reager på prisendringer’ knapp nedenfor".
"Knappen var tydelig merket med rød/orange farge rundt. 

Klager har opplyst at hun registrerte at det kom en e-post om bookingen, men tenkte at
den skulle hun skrive ut senere. Klager oppdaget først dagen før avreisen at hun skulle
ha reagert på booking-bekreftelsen.

Nemnda bemerker generelt at ved bestillinger over nettet forutsetter at bestilleren
kontrollerer at billetten blir bekreftet og er i samsvar med bestillingen.  

Klager fikk tilbakemelding på sin bestilling av 8. juni og må selv ta ansvaret for at denne
ikke ble lest tilstrekkelig. Etter det opplyste leste hun først e-posten kvelden før avreise
den 29. juni og skjønte at hun skulle ha reagert.

Etter nemndas syn må klager selv også ta ansvaret for at hun bekreftet bestillingen med
avgang 08.00 hvilket de ikke kunne rekke fordi de måtte hente passet til et barn først. 

Direct Ferries har vist til at de har tatt opp saken med Color Line, men at selskapet er
streng i forhold til refusjon av ubenyttede reiser. Så langt nemnda kan se ut fra Color
Lines nettsider vil ny endring eller refusjon av billetten ikke være aktuelt når det først tas
kontakt under et døgn før avreise.

Nemnda kan heller ikke se at det er grunnlag for å anbefale at billettprisen refundere ut
fra vanlige kontraktrettslige prinsipper. Klager er å bebreide for den oppståtte situasjon
både ved den første og den andre bestillingen.

Vedtak

Transportklagenemnda Sjø finner ikke å kunne anbefale at klager gis medhold.

Vedtaket er enstemmig.