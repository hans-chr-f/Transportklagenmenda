Vedtak i Transportklagenemnda - Fly

Sammendrag

Krav om refusjon av billetter grunnet kansellering.

Dato
10.11.2014

Saksnummer
112/14F

Tjenesteyter
Bravofly

Krav om refusjon av billetter grunnet kansellering.

Klager har i det vesentlige anført:

Klager hadde bestilt t/r billetter Oslo - Barcelona 10. - 14. oktober 2013 hos Bravofly.com,
med Vueling (VY8539 / VY8538). Da klager møtte opp på Gardermoen avreisedatoen 10.
oktober 2013 fant de ut at VY8539 var kansellert. Klager hadde ikke blitt informert om dette
på forhånd.

Verken Bravofly eller Vueling hadde representanter på Gardermoen, og det var ikke mulig å
komme gjennom på telefon til flyselskapet.

Klager kjøpte nye billetter t/r med et annet flyselskap.

Klager krever full refusjon av ubenyttede billetter både tur og retur, kroner 9 798, samt
refusjon av utgifter til biltransport til/fra flyplass, kroner 1 998.

Det vises for øvrig til klagers brev.

Bravofly har i det vesentlige anført:

Bravofly er kun en formidler av flybilletter, og står ikke ansvarlige for kanselleringer utført av
flyselskapene.

Bravofly har vært i kontakt med Vueling. VY8539 ble kansellert som følge av streik hos
Iberia. Vueling har refundert klagers utreise inkludert skatter. Vueling har også refundert
flyskatter på returreisen da klager ikke benyttet seg av denne. Flyselskapet kan ikke refundere
returreisen utover skatter da denne avgangen gikk som oppsatt.

Bravofly kan ikke imøtekomme klagers krav utover dette.

Nemnda bemerker:

Ved en kansellering av en flygning skal flyselskapet gi passasjeren valget mellom omruting
snarest mulig på tilsvarende transportvilkår eller refusjon av billettprisen for den del eller de
deler av reisen som ikke har funnet sted, jf. EU-forordning 261/2004 artikkel 5, jf. artikkel 8.

Klager valgte å avbryte (ikke påbegynne) reisen. Det følger av dette at hun har rett til refusjon
av hele billettprisen (tur/retur).

Dersom innstillingen ikke skyldtes en ekstraordinær omstendighet som ikke kunne vært
unngått selv om alle rimelige tiltak var truffet, vil flyselskapet også være pliktig til å betale en
standarderstatning på 250 euro per person i henhold til EU-forordning 261/2004.

Bravofly er en formidler av flybilletter (tilsvarende et reisebyrå). Selskapet er ikke ansvarlig for
flygningene eller gjennomføringen av disse. Det følger av dette at Bravofly ikke er ansvarlig for
kansellering av flygning. De er heller ikke ansvarlig for refusjon av billettprisen eller eventuelle
merutgifter klager ble påført. Som formidler av reisen bør imidlertid Bravofly videresende
kravet til Vueling.

Vedtak:

Transportklagenemnda - fly finner ikke å kunne anbefale at klager gis medhold i sitt krav mot
Bravofly. Nemnda anbefaler at Bravofly videresender kravet om refusjon av hele billettprisen
(tur/retur) til Vueling.

Vedtaket var enstemmig.