Vedtak i Pakkereisenemnda

Sammendrag

Krav om refusjon grunnet dårlig hotellstandard, renhold, støy og reiselederservice.

Dato
16.01.2018

Saksnummer
2017-02254

Tjenesteytere
Ving Norge AS

Klager har i det vesentlige anført

Klager bestilte reise for to personer med innkvartering i en ett-romsleilighet på Hotell
Selena, Balchik, Bulgaria i perioden 28.06.2017 - 12.07.2017. Totalpris kr. 13.490. 

Klager var ikke fornøyd med:
- Hotellstandarden generelt
- Feil type rom / leilighet
- Manglende rengjøring
- Støy
- Reiselederservice
- Hotell
- Balkong / markterrasse
- Feilbooking

Klager anfører at de fikk et dårlig dobbeltrom og ikke leilighet som de bestilte. 

Støynivået på balkongen grunnet aircondition-anlegget var så ille at de ikke kunne
oppholde seg der, noe Ving-vertene som var på befaring også bekreftet.  

De hadde ingen spiseplass, kun et vinglete campingbord og en stol på balkongen. Det
var ingen vifte i kjøkkenkroken. Rengjøringen var generelt elendig, det var skittent både
på badet og på balkongen. Klager hadde sterk kløe hele første uken etter å ha ligget i
sengene, noe som ble borte da de etter en uke fikk bytte hotell. På Hotell Mak i Golden
Sands fikk klager tildelt et dobbeltrom og ikke leilighet, noe de ikke ble informert om.
Klager fikk kun vite navnet på hotellet og ikke hvilken type rom de ville få tildelt. Klager
måtte forholde seg til flere unge Ving-verter.

Siden klager betalte et mellomlegg for å flytte fra Hotell Selena til Hotell Mak, regnet
de med at det var en oppgradering, noe det ikke var. I og med at klager ikke fikk tildelt
leilighet, måtte de spise alle måltider ute, bortsett fra frokost. Dette ble dyrt da prisnivået
var høyere i Golden Sands enn i Balchik. Klager foreslo å løse dette ved at de kunne få
"all inclusive" av Ving, men det ble ikke innvilget. Klager anfører at dersom de ikke hadde
byttet hotell, hadde alternativet vært å avbryte reisen og reise hjem.

Klager krever refundert reisens pris på kr. 13.490, kr. 1.248 (126 euro) for mellomlegget
de betalte for å flytte til et annet hotell og kr. 4.550 for måltider den siste uken, totalt kr.
19.288

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte en leilighet på Selena Hotel i Balchik, Bulgaria. Hotellet har både hotellrom
og leiligheter. Leilighetene på ca. 20 m2 består av kombinert sove- og oppholdsrom og
har blant annet kjøkkenkrok med kokeplater, kjøkkenutstyr og kjøleskap.

I Vings generelle Reiseinformasjon https://www.ving.no/hotellet beskrives forhold og
begreper nærmere, slik at Ving kan skape riktige forventninger. Her forklarer Ving at ett-
romsleiligheter vanligvis har kombinert sove- og oppholdsrom, men at de også kan bestå
av et dobbeltrom med kjøkkenkrok. Leilighetene har alltid kjøkken eller kjøkkenkrok
og kjøkkenutstyret er som oftest enkelt. Ikke alle leiligheter har separat spiseplass. Har
leiligheten spiseplass kan den også være på balkongen eller terrassen. Enkelte leiligheter
har begrensede luftemuligheter, for eksempel kun lufting gjennom terrassedøren.
Dersom rommet eller leiligheten har aircondition er det ikke uvanlig at aggregatet er
plassert på balkongen eller terrassen utenfor rommet. Disse kan nok ha forskjellig
støynivå avhengig av merke og modell.

Vings personale på stedet var enig i at anlegget på balkongen var forstyrrende, særlig
for en med tinnitus og hyperakusis (lydømfintlighet). Ving anfører at dette er den første
klagen de har mottatt vedrørende støy fra aircondition på dette hotellet. Ving opplever
det derfor ikke som et generelt problem. 

Klager sa ifra om at han ikke var fornøyd med renholdet på rommet. Dette ble tatt opp
med hotellet samtidig som det ble undersøkt om muligheter for å bytte rom. Klager fikk
tilbud om å bytte til et annet rom på hotellet, men dette var ifølge klager like dårlig.

Ving anfører at Selena Hotel er et av de mest velfungerende hotellene  de har i området
og det scorer høyt i deres kundeundersøkelse – både når det gjelder renhold og service.
Sesongen 2017 fikk hotellet 4,1 poeng på en skala fra 1 – 5 der 5 er høyeste mulige
poeng. Også på TripAdvisor – som Ving linker til i hotellpresentasjonen, oppnår hotellet
et godt resultat. 

Selena Hotel har rengjøring hver dag. Det innebær ikke at sengetøy og håndklær blir
byttet hver dag. Mer om hva man kan forvente av renhold på hotellene kan man lese i
Vings generelle hotellinformasjon på ving.no: Renholdet kan være vesentlig enklere enn
hjemme. Med rengjøring menes normalt at gulv blir feiet, senger redd opp og avfall tømt
enkelte av ukens dager – medregnet ankomstdagen. De fleste hoteller har minimum to
dager pr. uke hvor rengjøring ikke blir utført. Oppvask inngår vanligvis ikke i renholdet.
Oppvaskmiddel, børste, etc. må man kjøpe selv. I tillegg til rent sengetøy ved ankomst,
skjer normalt skifte av sengetøy 1 gang i løpet av et 2-ukers opphold. Håndklær skiftes
vanligvis 1-3 ganger pr. uke. Rengjøring skjer enten på formiddagen eller ettermiddagen.
I land hvor fuglearter er fredet kan ikke fugleredene fjernes. Be eventuelt hotellet om
ekstra renhold av balkong eller terrasse ved behov.

Vings representanter på reisemålet kan kontaktes på servicetelefon, SMS og e-post. De
har treffetider på hotellene og kan avtale møter utøver det. Guidene er for det meste
ute i feltet og arbeidstid på kontoret er derfor begrenset. Det er ikke en fast ansatt til å
besvare e-poster. E-poster blir lest og besvart et par ganger per døgn av ulike ansatte.
Raskest hjelp får man ved å ringe, sende SMS eller møte opp personlig på treffetider.

På ettermiddagen lørdagen den 29.06.2017 kontaktet klager Ving på e-post for første
gang, vedrørende støy fra aircondition-anlegget. Ving svarte samme dag på e-posten, at
de hadde kontaktet hotellet som skulle se på forholdene. Om det ikke ble bedre kunne
det undersøkes om mulighet for å bytte rom. Mandag 31.07.2017 var det mulighet til å
bytte leilighet på hotellet, men klager takket nei til dette tilbudet. Ving undersøkte derfor
mulighet for å bytte hotell. Den 03.07.2017 fikk klager tilbud om å flytte til Hotel Mak i
Golden Sands. Det var det eneste ledige alternativet i området. Klager fikk mulighet til
selv å lese om hotellet på ving.no. Som beskrivelsen viser har hotellet kun en type rom
– dobbeltrom for 2 - 3 personer med frokost inkludert. Vedlegg fra klager viser at de har
brukt internett for å lese om hotellet som ble tilbudt.

Prisnivået i Golden Sands er generelt dyrere enn Balchik, hvilket fremgår i Vings
informasjon om reisemålet. Prisene som er oppgitt er veiledende, og det finnes
spisestedet i forskjellige prisklasser.

På Hotel Mak var klager misfornøyd med å ha fått tildelt dobbeltrom og ikke leilighet.
Det finnes som beskrivelsen viser ikke leiligheter på dette hotellet. Det ble videre klaget
på støy fra andre gjester på hotellet. Hotell Mak ligger sentralt i Golden Sands som er et
populært reisemål for festglad ungdom. Her må man regne med noe støy.

Ving mener at de har presentert både hotell og reisemål på en riktig måte og at klager
har hatt tilgang til all informasjon. Løsningen som er tilbudt er kompensasjon for at
bestilt hotell – Selena, ikke fungerte bra for klager som hadde problemer med tinnitus og
ikke tålte støyet fra aircondition. Ving kan ikke se at det var andre mangler på hotellet.

Selv om Hotel Mak ikke har høyere standard eller kategori enn Selena Hotel, er det noe
dyrere i pris og prisforskjellen skulle betales av klager selv. På grunn av opplevelsen
klager hadde med lyden fra aircondition på Selena, ble prisen redusert med 100 euro på
stedet. Ving valgte også å betale for taxi mellom hotellene, noe som normalt bekostes
av kunden ved flytt etter eget ønske. Resterende beløp – 126 euro, avrundet opp til
kr. 2.000, ble tilbudt som kompensasjon etter hjemkomst i et forsøk å løse saken med
kunden. Beløpet utgjør ca. 15 % av reisens pris.

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. 

Klageren kontaktet guidene om en rekke forhold, som er listet opp ovenfor under
klagerens anførsler.

Når det gjelder størrelse og utforming på rommene på Selena Hotell, fremgår dette av
hotellbeskrivelsen som var tilgjengelig for klageren før bestilling. Rommene er oppgitt til
å være ca. 20 kvadratmeter.  Beskrivelsen om romslige rom er etter nemndas syn ikke
dekkende, men romstørrelsen er oppgitt.

I brev av 1. september 2017 har arrangøren beskrevet hva man kan forvente seg av
standard på hotell og renhold i Bulgaria.  Dette er opplysninger som fremkommer
i informasjon om reisemålet på Vings nettsider.  Slike opplysninger er en del av
avtalen mellom partene, med mindre de spesifike hotellopplysningene avviker fra de
standardiserte reisemålsopplysningene.  Under opplysninger om hotell Selena er det
opplyst at det der er rengjøring av rommene hver dag (7 dager).  Da er det dette som er
avtalt mellom partene.  Standarden på rengjøringen er imidlertid sjelden slik vi er vant
med fra Norden.  Det vises til beskrivelse gitt av arrangøren.

Nemnda finner å måtte legge til grunn at renholdet på hotell Selena høyst sannsynligvis
ikke skjedde daglig, slik det var oppgitt at det skulle.  

Klageren opplevde sjenerende støy fra et friskluftanlegg. Det fremgår at klageren tok
kontakt med guidene på stedet om støyen fra anlegget, som var plassert over hodehøyde
på balkongen. Klageren fikk tilbud om å flytte til et annet rom, men etter hans syn var
støysituasjonen ikke bedre der.  Han fikk deretter tilbud om å flytte til et annet hotell,
hotell Mak, som var et dyrere alternativ. Dette hotellet hadde ikke leiligheter, men rom.
At det forholdt seg slik fremgår av hotellprospektet.  I første omgang ble han bedt om
å betale en del av oppgraderingen selv, men etter en samlet vurdering har arrangøren
i ettertid tilbudt seg å betale for oppgraderingen.  Drosje til hotellet ble dekket av
arrangøren.

Klageren krever hele reisens pris tilbakebetalt og krever dekket måltider med kr. 4.550,
angivelig fordi det var adskillig dyrere å spise på hotell Mak.  Rommet der hadde ingen
kokemulighet.

Nemnda kan etter en samlet vurdering ikke se at klageren kan ha krav på å heve kjøpet,
slik han i realiteten fremsetter krav om.  Klageren har mange punkter i listen over
hva han er misfornøyd med. Etter nemndas syn er en del av det som tas opp mindre
problemer og irritasjon over forhold som nok teknisk sett utgjør avvik, men som etter
nemndas syn ikke når opp til den relevansterskel som må kreves for å konstatere at det
foreligger en mangel.  Når det gjelder reiselederservice vises det til at tjenesten er et
standardisert tilbud til en stor kundegruppe med begrensede muligheter for individuell
kundepleie.

Arrangøren risikerer på sin side å miste kunder hvis det som tilbys kvalitativt er dårligere
enn det som tilbys av konkurrentene.

Nemnda anbefaler etter en samlet vurdering at klageren får prisavslag for dårligere
rengjøring enn det som kunne forventes ut fra opplysningene i hotellprospektet og
for dagene med støy fra friskluftanlegget. Klageren ble flyttet til et annet hotell uten
kokemuligheter, og har fått tilbud om å få dekket merutgiftene for hotellrommet.
Prisavslaget foreslås satt til 25% av reisens pris, avrundet til kr. 3.400. I dette beløpet
inngår det som er tilbudt av arrangøren.

Vedtak

Pakkereisenemnda anbefaler at klageren får et prisavslag på 25% av reisens pris,
avrundet til kr. 3.400.  I beløpet inngår det som er tilbudt av arrangøren.