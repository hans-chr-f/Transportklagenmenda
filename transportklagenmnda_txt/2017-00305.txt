Vedtak i Pakkereisenemnda

Sammendrag

Krav om prisavslag pga. manglende fasiliteter på hotellet grunnet dårlig vær.

Dato
22.05.2017

Saksnummer
2017-00305

Tjenesteytere
HRG Bennett Ferie

Klager har i det vesentlige anført

Klager bestilte reise for 2 personer til Koh Samui, Thailand i perioden 03.01.2017 -
10.01.2017. Totalpris 32.171.

Klager bestilte bryllupsreise og de hadde ikke noe ønske om opplevelsesferie, kun ca. 1
uke med avslapping.  Klagers kriterier var sol, varme og strand.

Klager fikk forelagt tre alternativer til reiser, cruise i Karibien, Gran Canaria eller Thailand
og Koh Samui. Klager synes det var veldig langt å reise til Thailand for 7 netter, men siden
dette var det sikreste valget for bra vær, ble Koh Samui valgt. 

På vei til Gardermoen 02.01.2017 ringte klager reisebyrået for å forhøre seg i forhold
til at værmeldingen viste mye regn/torden og meldte dette i en uke. Klager fikk da
beskjed om at det ofte kunne regne en halv times tid på ettermiddagen og derfor viste
værmeldingen dårlig vær hele dagen. Dette var ikke noen grunn til å endre reisemål, selv
om de fleste andre steder i Thailand meldte fint vær. Det ble monsun-regn og flom på
Koh Samui denne uken. 

Klager forstår at reisebyrået ikke har kontroll på været, men anfører at når de betalte
kr. 32.171 for å reise så langt for å sikre seg sol, strand og varme for syv netter og været
påvirket ferien i såpass stor grad, føler de at det «produktet» de betalte for, på ingen
måte var det de fikk.

På grunn av oversvømte, ødelagte gater, hadde de et veldig begrenset område utenfor
hotellet de kunne bevege seg på. Strømmen gikk på hotellet, slik at klager i perioder var
uten vann, toalett, lys, tv, internett og aircondition. I tillegg førte flommen med seg mye
bakterier og de slet begge med oppkast og diare, noe som var en dårlig kombinasjon når
ikke vann og toalett fungerte på rommet.

Etter hvert ble det startet opp et stort dieselaggregat for å forsyne hotellet med strøm,
dette var ikke av den stillegående typen og gikk dag og natt i tre døgn rett utenfor klagers
rom. 

Hotellstranden som så flott ut på bilder og var hovedårsaken til at klager reiste akkurat
dit, var borte på grunn av alt vannet og stengt hele ferien. Klager bestilte båttur, denne
ble avlyst og muligheten for andre aktiviteter ble begrenset på grunn av oversvømmelser
på hele øya.

Klager krever kompensasjon for ødelagt bryllupsreise.

Det vises for øvrig til korrespondanse fra klager.

Tjenesteyterne har i det vesentlige anført
HRG Bennett Ferie anfører at de ekstreme værforholdene kommer inn under kategorien
– Force majeure:

"Force majeure eller vis major er et begrep som daterer seg tilbake til romerretten.
Det beskriver særlige omstendigheter som ikke er under menneskelig kontroll og
som det derfor på forhånd er klart at mennesker ikke kan avverge. Som eksempler
på slike ekstraordinære hendelser utenfor en parts kontroll kan nevnes krig, opprør,
blokade naturkatastrofer, streik og lock-out, importrestriksjoner, hyperinflasjon, ran og
innbrudd."

HRG Bennett Ferie kan ikke etterkomme klagers ønske om erstatning. 

Det vises for øvrig til korrespondanse fra HRG Bennett Ferie.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Det fremgår av Alminnelige vilkår for pakkereiser pkt. 8.2 f) IV at forhold som den
reisende må regne med kan oppstå fra tid til annen, og som ligger utenfor arrangørens
kontroll, normalt ikke regnes som en mangel ved pakkereisen.

Klagen gjelder i sin helhet værforholdene, som mer eller mindre ødela ferieopplevelsen.
Klageren opplevde så dårlig vær at mye var stengt eller ble avlyst.  Hotellet var også
delvis uten strøm i en periode og da det ble startet et nødaggregat var klageren plaget av
støy fra dette.

Nemnda bemerker at værforholdene ligger utenfor arrangørens kontroll og at det ikke er
erstatningsbetingende hvis været ikke blir som forventet.  Nemnda kan derfor ikke se at
klageren har krav på prisavslag eller erstatning i et tilfelle som dette.

Vedtak

Pakkereisenemnda kan ikke anbefale at det blir gitt prisavslag eller erstatning i dette
tilfellet.