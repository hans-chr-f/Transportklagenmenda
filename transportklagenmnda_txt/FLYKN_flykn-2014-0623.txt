Vedtak i Transportklagenemnda - Fly

Sammendrag

Krav om refusjon av ny billett grunnet feilinformasjon fra flyselskapet.

Dato
17.03.2015

Saksnummer
623/14F

Tjenesteyter
Norwegian Air Shuttle ASA

Krav om refusjon av ny billett grunnet feilinformasjon fra flyselskapet.

Klager har i det vesentlige anført:

Klager hadde kjøpt en enveisbillett fra Edinburgh til Haugesund via København og Oslo fredag
den 28. februar 2014 med avgang kl. 11:25. Onsdag 26. februar logget klager seg inn på
Norwegians nettside for å sjekke avgangstiden, men ingen avgang fra Edinburgh kom opp den
28. februar. Klager ringte derfor kundeservice som kunne bekrefte at det ikke gikk noe fly fra
Edinburgh den 28. februar.

Klager hadde ikke noe annet valg enn å kjøpe ny billett hjem torsdag den 27. februar, pris
kroner 5 186 for to personer. Videre mistet klager siste natt på forhåndsbetalt hotell, samt en
feriedag.

Klager ble svært overrasket da han mottok velkommen om bord-sms fra Norwegian for
avgang på DY3503 den 28. februar. Han har i ettertid fått beklagelse fra Norwegian for at
kundebehandleren ga klager feil informasjon per telefon. Dette må anses som innrømmelse
av skyld.

Klager krever refusjon av nye billetter den 27. februar.

Det vises for øvrig til klagers brev.

Norwegian har i det vesentlige anført:

Norwegian har lyttet til 2 telefonsamtaler som kom inn fra klager den 26. februar 2014.

Samtale 1:

Klager etterlyser tidspunkt for avreise fra Edinburgh til Haugesund den 28. februar 2014, og
blir bedt om referansenummer eller betalingskort for å søke opp bestillingen. Han kan ikke
fremlegge dette, og sier han skal sjekke sin egen reiseinformasjon før han eventuelt ringer
tilbake. Samtalen avsluttes.

Samtale 2:

Klager bestiller ny reise fra Edinburgh til Haugesund med avreise den 27. februar 2014, og en
annen e-post adresse blir oppgitt enn den som ble registrert ved første bestilling via finn.no.
Samtalen avsluttes.

For at en reise skal synes på «mine sider» på Norwegians nettsider må man ha bestilt reisen
der. Siden klager bestilte sin reise på finn.no var den ikke synlig i klagers brukerprofil. Da
klager ikke kunne oppgi verken referansenummer eller korrekt betalingskort, kunne ikke
konsulenten finne ut om han hadde bestilt sin reise med Norwegian.

Klager var usikker på om reisen i det hele tatt var bestilt og om den var bestilt med
Norwegian. I dette tilfellet kan det virke som klager ikke har mottatt den første bestillingen da
en annen e-post adresse ble oppgitt ved bestilling nummer to. Norwegian kan ikke ta ansvar
for at feil e-post adresse blir oppgitt fra andre søkemotorer, slik at passasjerene ikke mottar
sine reisedokument.

Det stemmer slik klager hevder at konsulenten han snakket med sa at det ikke fantes en
forbindelse fra Edinburgh til Haugesund den 28. februar. Klager bestilte sin reise hos en agent
som booket en forbindelse med for kort connection. Dette er ikke ulovlig, men klager mister
sin rett til ombooking ved eventuelle forsinkelser. Det er ikke mulig å bestille en reise med for
kort transittid i Norwegians bookingsystem.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Klager hadde kjøpt returreisen Edinburgh-København-Haugesund gjennom Supersaver.
Reisen fremkom således ikke under «mine reiser» på Norwegians hjemmesider.

Nemnda legger til grunn at det ikke var mulig å kjøpe reisen hos Norwegian fordi transittiden i
København var for kort.

Det står påstand mot påstand om hva som ble sagt av Norwegian da klager ringte den 26.
februar. Klager hevder at Norwegian opplyste at de ikke hadde flygninger fra Edinburgh den
28. februar, mens Norwegian anfører at de ikke hadde flygninger fra Edinburgh til Haugesund
denne dagen.

Norwegian har lydlogg over samtalen, men vil ikke fremlegge denne for nemnda. Norwegian
opplyser at «av hensyn til personvern, sendes ikke disse lydfilene over nett fordi man må være
sikker på at mottaker har en krypteringsnøkkel».

Nemnda har ved den videre vurdering delt seg i et flertall og et mindretall. Flertallet,
nemndas leder og forbrukernes representanter, finner det på bakgrunn av de
foreliggende opplysninger mest sannsynlig at det oppstod en misforståelse mellom
klager og Norwegians representant da han ringte 26. februar. Norwegian sitter på bevis
som kan avklare spørsmålet. Det må etter flertallets vurdering gå ut over Norwegian
at de ikke vil opplyse saken på et sentralt punkt. Flertallet legger følgelig til grunn at
Norwegian kan lastes for den misforståelsen som oppstod, og anbefaler at Norwegian
refunderer utgiftene til de nye billettene.

Mindretallet, representantene fra flyselskapene, mener Norwegian ikke kan lastes for
at kundekonsulent ikke kunne gi rette opplysninger om klagers reise fra Edinburgh
til Haugesund (via København), når klager mangler referansenummer eller nummer
på betalingskortet som reisen var betalt med. Klager konkluderer selv med at det
ble noe feil med bookingen de bestilte, og skulle undersøke nærmere. Når klager på
nytt tar kontakt med Norwegian, blir det heller ikke på dette tidspunkt oppgitt noen
referansenummer, slik at det kan sjekkes nærmere. Klager velger selv og bestille ny
reise.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian refunderer utgiftene til nye billetter.