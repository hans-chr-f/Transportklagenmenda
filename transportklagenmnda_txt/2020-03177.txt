Vedtak i Transportklagenemnda - Fly

Sammendrag

Krav om refusjon av billettene grunnet kansellering. 

Dato
15.06.2021

Saksnummer
2020-03177

Tjenesteytere
SAS

Klager har i det vesentlige anført

Klager hadde bestilt en reise tur-retur med SAS til Stockholm i forbindelse med en
konferanse, men arrangementet ble avlyst og klager kansellerte reisen før tidspunktet
for avreise. 

Klager krever at SAS refunderer billettkostnaden for begge reisene.

Tjenesteyterne har i det vesentlige anført
Klager har fremmet krav mot SAS der det kreves refusjon for SAS billetter fra Trondheim
til Stockholm den 6. mai, og retur fra Stockholm til Bergen den 8. mai 2020. 

I og med at klager hadde bestilt ikke-refunderbare billetter, bestrider SAS kravet om full
refusjon med henvisning til selskapets generelle befordringsvilkår og billettregler art.
4.1.3 og 4.1.4 (a), som klager aksepterte ved billettkjøp. Jfr. de nevnte artikler plikter SAS
å tilbakebetale refunderbare tilleggsavgifter når passasjeren kansellerer en flybillett som
ikke er refunderbar. 

Klager valgte selv å kansellere reisene via SAS sin nettside den 20. april 2020. SAS hadde
på dette tidspunktet ikke innstilt flyvningene. Klager har derfor ikke krav på full refusjon
av billettene. Klager har imidlertid fått refundert skatter og avgifter på henholdsvis 189
NOK og 264 NOK den 1. desember 2020. 

Utover dette kan SAS ikke imøtekomme klagers krav om tilbakebetaling av billettene.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon eller omruting. En forutsetning
for at forordningen skal gjelde er at passasjeren har en bekreftet reservasjon på den
aktuelle flyvningen jf. artikkel 3 nr. 2 bokstav a jf. nr. 1

I dette tilfellet har SAS dokumentert at klager kansellerte sin reise den 20. april 2020.
SAS kansellerte flyvningene henholdsvis den 27. og 29. april. På tidspunktet for når
SAS kansellerte flyvningene, hadde ikke klager lenger en bekreftet reservasjon på den
aktuelle flyvningen. Forordningen vil derfor ikke komme til anvendelse.

Nemnda har forståelse for at klager kan synes det er urettferdig å ikke motta refusjon for
en reise trolig ikke lot seg gjennomføre på grunn av covid-19. Men heller ikke flyselskapet
har ansvar eller kontroll over det som har inntruffet. I Kommisjonens veiledning pkt. 2.2
om covid-19 fremgår at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reisen, og uansett om SAS
senere kansellerte reisen.

Klager har krav på refusjon av skatter og avgifter, og disse er opplyst å være refundert av
SAS. Dersom dette ikke stemmer må SAS refundere de refunderbare skatter og avgifter. 

Nemnda anbefaler ikke at klager gis medhold i sitt krav om full refusjon av billettene.

Vedtak

Transportklagenemnda anbefaler ikke at klager gis medhold.