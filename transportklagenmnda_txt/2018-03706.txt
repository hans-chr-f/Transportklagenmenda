Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03706

Tjenesteytere
Ryanair

Klager har i det vesentlige anført

Klager med reisefølge (tilsammen tre personer) skulle reise fra Oslo til London Stansted
den 30. oktober 2018 kl 21.35 med ankomst kl 22.45 med FR1395. Flyet ble forsinket 4
timer og 5 minutter, og tok ikke av før kl 01.40. 

Etter å ha ventet på flyplassen i 3 1/2 time uten noen informasjon, valgte klager å avbryte
reisen og reise hjem. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
FR1395 ble forsinket som følge av lynnedslag, det vises til fremlagt
dokumentasjon.                 

Hendelsen er ikke kompensasjonsberettiget da årsaken til forsinkelsen var
ekstraordinære omstendigheter utenfor Ryanairs kontroll. 

Klager valgte å avbryte reisen, og Ryanair har refundert de ubenyttede billettene.

Ryanair ønsker å refundere eventuelle utgifter i ventetiden, men kan ikke imøtekomme
klagers krav utover dette.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Ryanair har fremlagt uttalelse samt dokumentert at forsinkelsen ble
forårsaket av lynnedslag. 

Nemnda ser lynnedslag som en ekstraordinær omstendighet i forordningens forstand, jf
eksempelvis FLYKN-2016-1323. Nemnda finner det godtgjort at lynnedslaget ikke kunne
vært unngått selv om alle rimelige tiltak var truffet. Nemnda mener også at følgene
av den ekstraordinære omstendigheten, i dette tilfellet forsinkelsen, ikke kunne vært
unngått. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.