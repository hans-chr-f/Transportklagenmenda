Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00270

Tjenesteytere
Widerøe

Klager har i det vesentlige anført

Klager skulle reise fra Kirkenes til Vadsø 24. februar 2016 kl. 20:35 med WF957. Det ble
informert om at denne flyvningen ble kansellert på grunn av mangel på crew. Klager
ble ikke informert om sine rettigheter. Klager mottok alternativ transport og var først
fremme i Vadsø ca. kl. 23:00. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Kanselleringen fra Kirkenes til Vadsø er ikke kompensasjonsberettiget da
uregelmessigheten oppstod på grunn av ekstraordinære omstendigheter. I dette tilfellet
så var det mangel på crew som oppsto uforutsett og utenfor Widerøes kontroll.

Når kansellering oppstår og årsaken er ekstraordinær, har passasjerene følgende valg.
- Passasjene kan velge ombooking samt forpleining. Forpleiningen består av mat/drikke,
hotell, transport til/fra hotell, dersom dette er aktuelt. 
- Passasjerene kan velge refusjon og returreise dersom reisen ønskes avbrutt. I tillegg
forpleining. 

Widerøe har lagt med dokumentasjon på Traffic & Flight Information Plan og logg fra
Crew Dispatch som viser denne ekstraordinære kanselleringen. 

Widerøe kan ikke imøtekomme klagers krav.

Nemnda bemerker

Nemnda legger til grunn at klagerens fly fra Tromsø til Vadsø 24.02.2016 kl 2035 ble
kansellert på grunn av mangel på besetning som følge av sykdom. Han krever nå
standarderstatning med 250 euro. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår imidlertid
fra tid til annen. Flyselskapet må derfor være forberedt på og ha en beredskapsplan for
håndtering av påregnelig sykdom. Nemnda forutsetter at selskapene innretter seg slik at
de kan håndtere sykdom på kort tid. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Widerøe har opplyst at kanselleringen skyldtes at kapteinen ble plutselig syk.  Selskapet
har videre opplyst at de "til enhver tid" har "en viss mengde med stand by crew stående"
på deres baser, men at de ikke hadde noen klar i dette tilfellet. Widerøe har også
fremlagt en log som viser at flyet ble kansellert på grunn av mangel på crew, og at
selskapet forsøkte å finne annen kaptein fra det fikk rapport om sykdommen kl 1344.  

Enten kanselleringen skyldtes en ekstraordinær omstendighet eller ikke, finner nemnda
etter en samlet vurdering at Widerøe ikke har godtgjort at kanselleringen ikke kunne
vært unngått selv om alle rimelige tiltak hadde vært truffet. Det er ikke gitt opplysninger
om størrelsen av Widerøes reservecrew og hvor dette befant seg. Det er heller ingen
opplysninger om hva reservecrewet var opptatt med. 

Kanselleringen gir etter dette rett til en standarderstatning på 250 euro. Nemnda
anbefaler at Widerøe utbetaler erstatningen.

Vedtak

Transportklagenemnda-fly anbefaler at Widerøe betaler standarderstatning til klageren
med 250 euro.