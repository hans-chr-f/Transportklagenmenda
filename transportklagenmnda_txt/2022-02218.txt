Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Utenlandsk studentbevis.

Dato
28.03.2023

Saksnummer
2022-02218

Tjenesteytere
AtB AS

Klager har i det vesentlige anført

Klager ble ilagt gebyr den 15. juli 2022 som følge av at hun ikke kunne fremvise gyldig
rabattbevis for billetten som ble fremvist. Klager hadde fremvist studentbevis fra en
høyskole i København.

Klager anfører at hun mener at gebyrileggelsen er urimelig. Klager anfører at hun har
opptrådt i god tro om at hun har handlet korrekt og hadde kjøpt billett med studentbevis
som hun var sikker på var gyldig. Klager anfører at hun på ingen måte har gått inn for å
snike på bussen og mener at det er AtBs ansvar at det tidlig i kjøpsprosessen fremgår
hvilke typer studentbevis som regnes som gyldige og ikke.

Klager anfører at når studentbeviset hennes er gyldig på flybussen og alle andre steder i
Trondheim, er det opplagt at hun trodde at dette også var tilfelle for AtB. Klager anfører
at hun ikke aksepterer at dette anses som et bevisst forsøk på å snike fra hennes side.
Klager anfører at hun i tillegg ble behandlet svært unødvendig ydmykende og ufint av
kontrollør.

Klager viser til at det i AtBs transportvedtekter § 3 står at det er passasjerens ansvar å
betale for reisen i henhold til fastsatte priser og å fremvise dokumentasjon på rabatterte
billetter. Klager anfører at hun hadde kjøpt billett og hadde dokumentasjon/studiebevis
som hun etter all sunn fornuft og logikk oppfattet som gyldig. Klager anfører at hun er
fulltidsstudent og mottar penger fra Statens Lånekasse i Norge. Klager anfører at det er
rimelig at det er «den reisendes ansvar å påse at man setter seg inn i det regelverket som
til enhver tid gjelder osv», men det kan ikke forventes at kunden leser hele nettsiden til
AtB og hele selskapets transportvedtekter for å forstå hvilke studiebevis som gjelder og
ikke.

Det vises til klagers øvrige anførsler i fremlagt dokumentasjon.

Klager krever frafall av ilagt gebyr.

Tjenesteyterne har i det vesentlige anført
AtB ønsker i første omgang å belyse klagers bemerkninger om at billettkontrollørene
behandlet henne dårlig. Slike tilbakemeldinger blir tatt på alvor, og det er viktig
at kontrollørene opptrer respektfullt i billettkontroll. AtB vil følge opp med
kontrolløransvarlig, herunder vekterselskapet som er innleid til å utføre billettkontroller
på AtBs vegne. Det er imidlertid viktig å bemerke at disse anføringene ikke er av relevans
i saksbehandlingen. Dette siden sakens objektive forhold viser at tilleggsgebyr ble ilagt
grunnet ugyldig/manglende studentbevis, og ikke som et resultat av påstått oppførsel fra
billettkontrollørene.

Klager skriver i sin henvendelse til Transportklagenemnda at hun forstår at det er
rimelig at det er den reisendes ansvar å til enhver tid sette seg inn i AtBs gjeldende
regelverk. Videre anfører hun imidlertid at det ikke kan forventes at reisende oppsøker
AtBs transportvedtekter for å kunne vite hvilke regler som gjelder for rabattbevis i
billettkontroll. For hvert tilleggsgebyr som blir utstedt, skriver billettkontrollørene en
rapport for hendelsen. Det vises til fremlagt kopi av merknaden i rapporten.

Det fremgår følgende av vilkår og betingelser for AtB Mobillett: «AtBs transportvedtekter
gjelder til enhver tid under hele reisen». Av AtBs takstregler fremkommer det at:
«(…) Du må ha gyldig studentbevis fra din videregående skole med semestermerke for
gjeldende semester, gyldig norsk studentbevis med semesterkort fra høyere utdannelse,
eller ISIC-kort. (…)» og «(…) Husk at du må kunne vise at du har rett til rabatt hvis
personalet ber om det. Uten gyldig bevis vil du få tilleggsgebyr i en billettkontroll»

Klager mener at man tidlig i kjøpsprosessen bør få informasjon om hvilke studentbevis
som er gyldig og ikke. Dette er en funksjon AtB har vurdert tidligere i utviklingen av AtB
Mobillett-appen, men noe som etter vurdering ble nedstemt. Dette på bakgrunn av at for
store mengder informasjon i kjøpssteget vil oppleves som «støy», heller enn at det har en
god funksjon for kundene.

AtB ønsker også å bemerke at man ved første innlogging i appen AtB Mobillett er nødt
til å godkjenne appens vilkår og betingelser før prosessen kan fortsettes. All informasjon
vedrørende transportvedtekter, vilkår for billettkjøp og betingelser for rabattbevis ligger
også lett tilgjengelig i appen når man først er logget inn.

AtBs regelverk gjelder for alle som befinner seg om bord på selskapets transportmidler,
uavhengig av om den reisende mener at disse er urimelige eller ikke. Når en kunde
kjøper billett hos AtB, inngår kunden samtidig en transportavtale med AtB om reise på
selskapets transportmidler basert på de til enhver tid gjeldende vilkår som følger av AtBs
transportvedtekter med vedlegg.

AtB viser forståelse for at klager ikke hadde til hensikt å opptre uredelig. Likevel
er regelverket gjeldende uavhengig av hvilken hensikt den reisende hadde før
billettkontrollen fant sted. Det fremgår av AtBs transportvedtekter at det er den
reisendes ansvar å kunne dokumentere retten til rabattert billett i henhold til AtBs
rabatt- og takstreglement. Videre fremgår det klart av AtBs takstregler at et gyldig
studentbevis må være et norsk studentbevis eller ISIC-kort. Det betyr at AtB kun godtar
studentbevis utstedt fra norsk studiested eller ISIC-kort. Dersom den reisende ikke
følger AtBs vilkår og betingelser, vil tilleggsgebyr ilegges ved kontroll, og skjønnsmessige
forhold vil ikke hensyntas.

På bakgrunn av ovennevnte informasjon, og da gyldig studentbevis ikke ble presentert i
henhold til gjeldende regelverk, opprettholder AtB tidligere avgjørelse i saken.

Nemnda bemerker

Klager ble ilagt gebyr den 15. juli 2022 som følge av at hun ikke kunne fremvise gyldig
rabattbevis for billetten som ble fremvist.

Det følger av AtBs transportvedtekter punkt 3 a og b at det er den reisendes ansvar
å ha gyldig betalingsmiddel og å ha gyldig billett ved påstigning. Av AtBs vilkår for
studentrabatt fremgår det at passasjeren ved kontroll må kunne fremvise gyldig
elevbevis fra videregående skole med semestermerke for gjeldende semester, gyldig
norsk studentbevis med semesterkort fra høyere utdannelse, eller ISIC-kort.

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager hadde kjøpt studentbillett og fremviste dansk studentbevis under kontrollen.
Klager kunne således ikke fremvise gyldig rabattbevis for billetten som ble fremvist under
kontrollen, og vilkårene for å ilegge gebyr var dermed til stede.

Klager har blant annet anført at hun var i god tro om at studentbeviset hennes var
gyldig, og at det burde fremgå tidlig i kjøpsprosessen hvilke studentbevis som er
gyldig. Klager har videre anført at det ikke kan forventes at man leser igjennom alle
transportvedtektene til AtB. Klager har også anført at hun opplevde kontrolløren som
ufin og ydmykende.

AtB har opplyst om at informasjonen om kontrollørens oppførsel vil bli tatt opp med
kontrolløransvarlig. For øvrig viser AtB til informasjon om gyldig studentbevis i selskapets
vilkår.

Nemndas flertall, bransjerepresentantene og nemndsleder, viser til at det er den
reisendes ansvar å sette seg inn i transportørens vilkår for rabatterte billetter. Nemnda
viser til at opplysningene om hvilke studentbevis som er gyldige er lett tilgjengelige under
informasjon om billetter og priser i appen. Det er den reisende som har ansvar for å
undersøke hva som ligger i gyldig studentbevis, da det er flere vilkår for at dette skal
foreligge.

Flertallet har forståelse for at gebyrreaksjonen kan oppleves streng. Av hensyn til
reiseforetakene er det imidlertid nødvendig å ha en konsekvent reaksjon da det er ulike
årsaker til at reisende ikke har korrekt billett.

Flertallet kan ikke se at det er grunnlag for å anbefale at gebyret frafalles.

Mindretallet, forbrukerrepresentantene, bemerker at kjøp av rabattert månedsbillett er
en alminnelig type avtale som inngås i appen til et transportselskap. I dette tilfellet fikk
studenten følgende informasjon via appen ved avtaleinngåelsen/billettkjøpet: «Studenter
og elever på videregående skole til og med 34 år, med gyldig bevis. Gyldig på nattbuss.»
De generelle vilkårene, som ifølge selskapet ble akseptert ved første innlogging på
appen, stiller likevel krav til norsk studentbevis eller ISIC-bevis. Innholdet i informasjonen
som gis ved kjøpet av billetten må sies å være upresist sammenlignet med hva som er
skissert i de generelle takstreglene.

Informasjonen som gis i appen framstår som komplett og fullstendig. Det tas ingen
forbehold eller gis oppfordring til å undersøke nærmere hva «gyldig bevis» er. Ut fra
ordlyden er det naturlig å forstå at ethvert gyldig studentbevis, også fra utenlandske
utdanningsinstitusjoner, kvalifiserer for studentrabatt. I henhold til avtaleloven § 37 (1)
nr. 3 skal uklare standardvilkår i forbrukeravtaler tolkes til fordel for forbrukeren. Loven
må tolkes i tråd med forbrukeravtaledirektivet (93/13/EEC) § 5, som stiller et klarhetskrav
til skriftlige vilkår som presenteres til en forbruker. Vilkår som presenteres skriftlig i en
app hvor forbruker kan inngå transportavtale er en del av avtalen, og dermed omfattet
av klarhetskravet. Forskjellen i innholdet rundt hva som kvalifiserer til studentrabatt som
er angitt i de generelle vilkårene og det som står ved alminnelig bruk av appen, må sies
å utgjøre en uklarhet. Mindretallets oppfatning er at klager kjøpte studentbillett i god tro
basert på informasjonen som ble gitt i appen, og at gebyret derfor må frafalles.

Vedtak

Transportklagenemnda kan ikke anbefale at klager gis medhold. Dissens.