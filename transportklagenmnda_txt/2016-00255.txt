Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
19.12.2016

Saksnummer
2016-00255

Tjenesteytere
KLM

Klager har i det vesentlige anført

Klager skulle reise fra Trondheim til Amsterdam den 7. februar 2016 kl. 12:55 med
KL1174 og videre til Norwich kl. 16:50 med KL1511, med ankomst i Norwich 
kl. 17:00.

Innkommende fly til Trondheim landet for hardt og ble forsinket, da de ventet mekaniker.

Klager ble booket om fra Trondheim til Oslo kl. 15:30 med SK0365 og fra Oslo til
Amsterdam og videre til Norwich med KLM, med endelig ankomst kl. 21:00.

Flyvningen fra Trondheim til Oslo ble 45 minutter forsinket og klager rakk ikke videre
forbindelser. Klager ble deretter booket om til ny flyvning fra Oslo til Amsterdam 
kl. 19:00 med KL1150.

Klager måtte overnatte i Amsterdam for så å fly til Norwich 8. februar kl. 09:20 med
KL1505.

Klager har blitt tilbudt 250 euro per person fra selskapet, men påpeker at de to
opprinnelige strekningene utgjør grunnlag for kompensasjon på 400 euro per person.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Flyvningen fra Trondheim til Amsterdam ble forsinket av tekniske grunner.

KLM tilbyr standardkompensasjon 250 euro per person i henhold til EU-forordning
261/2004.

KLM viser til regler for utregning av avstand som grunnlag for kompensasjon og påpeker
at avstanden reisen gjelder for er under 1500 km. 

KLM kan ikke imøtekomme klagers krav om standarderstatning 400 euro per person i
henhold til EU-forordning 261/2004.

Nemnda bemerker

Det er enighet om at forsinkelsen gir rett til standarderstatning etter EU-forordningen.
I henhold til forordningen artikkel 7 første ledd er erstatningen på 250 euro per person
for alle flygninger på høyst 1 500 kilometer og 400 euro for alle flygninger innen EU/EØS-
området på mer enn 1 500 kilometer.  

Avstanden skal beregnes på bakgrunn av det siste bestemmelsesstedet der nektet
ombordstigning eller innstilt flyging fører til at passasjerens ankomst forsinkes i forhold
til planlagt ankomsttid, jf. bestemmelsens annet ledd. Avstanden skal måles etter
metoden for storsirkelrute (ortodromisk rute), jf. bestemmelsens fjerde ledd. dvs. den
korteste avstand mellom to punkter på jorden, her avstanden mellom Trondheim og
Norwich. Nemnda viser i denne forbindelse også til EU-domstolens dom i sak C-11/11-
Folkerts

Avstanden mellom Trondheim og Norwich målt etter storsirkelmetoden er mindre enn
1 500 kilometer, og klager har rett til en standarderstatning på 250 euro per person.
Dersom standarderstatningen ikke er utbetalt, anbefales det gjort.

Nemnda finner følgelig ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.