Vedtak i Transportklagenemnda - Fly

Sammendrag

Krav om standarderstatning etter kansellert avgang som følge av høyt sykefravær.

Dato
20.06.2022

Saksnummer
2022-00351

Tjenesteytere
SAS

Klager har i det vesentlige anført

Klager hadde billetter for to personer med SAS og skulle reise fra Oslo til Barcelona
med SK4621 den 27. desember 2021. Avgang kl. 14.35 og ankomst kl. 17.55. Den
26. desember kl. 17.04 fikk klager en sms fra SAS med beskjed om at avgangen var
kansellert. De ble omrutet til å reise med Lufthansa via Munchen til Barcelona med
avgang kl. 11.50 og ankomst kl. 17.30.

Klager anfører at SAS lenge hadde vært kjent med det høye sykefraværet på grunn
av utbruddet av den nye covid-19 varianten og derfor kunne planlagt bedre og gitt
informasjon om og forklaring på den kansellerte avgangen mye tidligere enn dagen før
avreise. 

Klager krever standarderstatning i henhold til EU-forordning 261/2004 for kansellert
avgang.

Tjenesteyterne har i det vesentlige anført
Kanselleringen av SK4621 fra Oslo til Barcelona den 27. desember 2021 skyldtes et
unormalt og ekstraordinært høyt sykefravær hos ansatte på grunn av utbruddet av
omikron, en ny variant av covid-19, som medførte at SAS ikke hadde personell til denne
flyvningen. 

SAS viser til fremlagt dokumentasjon om spredningen av omikron og innføringen
av myndighetenes strenge restriksjoner om karantene og isolasjon, samt statistikk
over ekstremt høyt sykefravær i desember. Det må være klart at SAS ikke hadde noen
mulighet til å påvirke disse reglene. Det finnes ingen rimelige tiltak SAS kunne treffe for å
unngå disse omstendighetene. Til tross for at SAS fikk organisert ekstra "stand by crew"
medførte det at flytrafikken ble berørt og flyvninger kansellert. 

Klager og hans medreisende ble booket om til å reise med første mulig avgang samme
dag med Lufthansa og ankom Barcelona kl. 17.30.

SAS mener dette var en ekstraordinær begivenhet, helt utenfor flyselskapets
kontroll, i henhold til EU-forordning 261/2004 og som fritar flyselskapet fra å utbetale
standarderstatning for kansellert avgang.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda oppfatter SAS sitt tilsvar som at kanselleringen av SK4621 skyldtes mangel på
besetning, som en direkte årsak av covid-19-utbruddet, nærmere bestemt utbruddet av
den nye mutasjonen (Omicron). 

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

For å oppfylle plikten til å sannsynliggjøre at årsaken til kanselleringen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten.

SAS har lagt frem ulike oversikter over sykefravær i SAS, generell oversikt over stand-
by level i Norge, Sverige og Danmark i desember 2021, samt utskrift fra Traffic &
Flight Information hvor det fremgår at flight SK4621 ble kansellert. For øvrig fremgår
følgende av dokumentet: «Adhoc change CNL REASON: CREW». Det siste dokumentet
er ikke forklart nærmere. Etter nemndas mening har SAS ikke sannsynliggjort overfor
nemnda at kanselleringen av nettopp denne flighten skyldtes omstendigheter som ikke
kunne vært unngått om alle rimelige tiltak hadde vært truffet. Klager har derfor rett på
standarderstatning.

Vedtak

Transportklagenemnda anbefaler at SAS utbetaler standarderstatning til klager.