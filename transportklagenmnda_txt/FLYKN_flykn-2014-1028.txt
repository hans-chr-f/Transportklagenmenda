Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.04.2015

Saksnummer
1028/14F

Tjenesteyter
KLM

Krav om standarderstatning grunnet forsinkelse.

Klager har i det vesentlige anført:

Klager skulle reise fra Honolulu til Bergen via Seattle og Amsterdam kl. 08:00 den 28. august
2014. Alaska Airlines maskin fra Honolulu til Seattle ble forsinket frem til kl. 11:30. Klager
kontaktet KLM og ble booket om til dagen etter kl. 09:05 via Minneapolis, Los Angeles og
Amsterdam. Klager ankom Bergen 16 timer og 15 minutter forsinket.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

KLM har i det vesentlige anført:

DL7717 fra Honolulu til Seattle ble operert av Alaska Airlines. Klager bes henvende seg til
opererende flyselskap for søknad om erstatning.

KLM kan dessverre ikke imøtekomme klagers krav.

Det vises for øvrig til KLMs brev.

Nemnda bemerker:

Nemnda legger på bakgrunn av de foreliggende opplysninger til grunn at klager hadde bestilt
en sammenhengende reise Bergen - Honolulu tur/retur gjennom Tripmonster. Tripmonster
satt sammen en reise bestående av flygninger med forskjellige flyselskap.

På returen ble flygningen Honolulu - Seattle forsinket, slik at klager ikke rakk sin
videreforbindelse til Amsterdam. Flygningen ble gjennomført av Alaska Airlines.

EU-forordning 261/2004 får ikke anvendelse på flygninger i USA, jf. forordningen artikkel
3. Nemnda finner følgelig ikke å kunne anbefale at klager gis medhold i sitt krav om
standarderstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.