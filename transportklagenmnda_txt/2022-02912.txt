Vedtak i Transportklagenemnda - Fly

Sammendrag

Krav om refusjon av mellomlegget mellom
opprinnelig antatt kjøpt billett og ny dyrere billett.

Dato
19.06.2023

Saksnummer
2022-02912

Tjenesteytere
TAP Air Portugal

Klager har i det vesentlige anført

Klager med reisefølge skulle reise fra Oslo til Lisboa den 06.10.2022 med TAP Air flyvning
TP761. Klager opplyser at billetten ble bestilt i mai 2022. Da klager skulle sjekke inn
kvelden før avreise gikk dette imidlertid ikke. Det viste seg at bookingen ikke eksisterte
og ved kontakt med TAP via telefon fikk klager vite at forholdet skyldtes at billettene ikke
var betalt for.

Klager forteller at etter de hadde bestilt reisen i mai måned fikk de umiddelbart en
booking bekreftelse sammen med seating. Det var med andre ord ingen indikasjon på at
betalingen ikke hadde gått gjennom. Klager med reisefølge ble dermed nødt til å kjøpe
de to siste billettene på business class for å kunne reise. Da disse billettene ble kjøpt
forteller klager at det kom opp en melding som lød at selskapet ventet på bekreftelse
på betaling. Like etter kom det en endelig bekreftelse om at bookingen var gjennomført.
Klager hevder det var umulig for hun å vite at betaling ikke hadde funnet sted ved den
første anledningen. 

Klager skriver til nemnda at TAP hevder det er klagers ansvar å sjekke at betalingen er
fullført. Klager anfører at det har oppstått en feil i TAP sine bookingssystemer og krever
mellomlegget mellom billettene dekket av flyselskapet.

Tjenesteyterne har i det vesentlige anført
TAP air skriver til nemnda at de kansellerte klagers booking den 11. mai etter mangel på
betaling fra klager.

Nemnda bemerker

Klager har fremsatt krav om refusjon av mellomlegget mellom den opprinnelige reisen
klager trodde hun hadde bestilt og de nye dyrere billettene med TAP Air Portugal. TAP

Air Portugal har på sin side anført at bestillingen ble automatisk kansellert grunnet
manglende betaling.

Basert på den fremlagte dokumentasjonen mener nemnda at klager hadde all grunn
til å tro at de første billetene hun bestilte i mai var betalt og i orden. Hun fikk ikke noe
varsel fra flyselskapet om at billettene ikke var betalt for og at billettene ble kansellert.
Nemnda viser også til at EU-forordning 261/2004 kommer til anvendelse når en passasjer
har en bekreftet reservasjon, hvilket klager hadde, jf art 3 nr 2 a. Nemnda mener derfor
at klager skal betale de opprinnelige billettene, og har rett på refusjon for ekstrautgiftene
hun hadde ved å bestille nye billetter, 1 115 EURO. 

Dersom hun ikke har betalt for de opprinnelige billettene må prisen for disse, kr 3 898,
komme til fradrag.

Vedtak

Transportklagenemnda anbefaler at flyselskapet refunderer utgiftene til nye billetter
med EURO 1 115.