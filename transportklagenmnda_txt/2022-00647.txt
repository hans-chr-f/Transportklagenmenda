Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
18.08.2022

Saksnummer
2022-00647

Tjenesteytere
SAS

Klager har i det vesentlige anført

Klager skulle reise med SK4479 den 29. mars 2022 fra Kirkenes til Oslo, avgang kl. 20:30
og med ankomst kl. 22:35.
Klager fikk beskjed om kansellering på avreisedagen kl. 15:33.

Klager ble booket om og reiste den 30. mars 2022 med SK4473, avgang kl. 11:30 med
ankomst kl. 13:35.

Klager fikk opplyst at årsak til kansellering skyldtes en forsinkelse fra Alta grunnet dårlige
værforhold, og at de derfor manglet bemanning. Klager mener det skyldtes operative
interne problem i SAS i forhold til bemanning, og at de ikke forsøkte å løse problemet
ved å sende ekstra bemanning med SK4478 fra Oslo til Kirkenes. 

Klager krever standarderstatning.

Tjenesteyterne har i det vesentlige anført
SAS har tross oppfordring ikke fremmet tilsvar for nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. 

SAS har ikke avgitt uttalelse til nemnda. Til klager har flyselskapet uttalt at kanselleringen
skyldtes dårlige værforhold. Uttalelsen er imidlertid ikke underbygget med
dokumentasjon. Flyselskapet har følgelig ikke godtgjort at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Klager har etter dette rett på standarderstatning med 250 euro.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 250 euro til klager.