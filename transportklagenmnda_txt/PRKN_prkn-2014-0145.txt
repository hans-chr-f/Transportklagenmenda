Vedtak i Pakkereisenemnda

Sammendrag

Krav om erstatning for økonomisk tap som følge av feil
informasjon vedrørende visumkravene for reise til Mexico.

Dato
30.07.2015

Saksnummer
145/14P

Tjenesteyter
Kilroy AS

Saken gjelder:

Krav om erstatning for økonomisk tap som følge av feil informasjon vedrørende visumkravene
for reise til Mexico.

Klager har i det vesentlige anført:

Klagers datter og hennes kjæreste hadde bestilt en reise til Mexico med hotell og dykkerkurs.
Reisen skulle gå med fly fra Oslo den 02.07.14 via London til Miami og deretter til Cancun i
Mexico. I forkant av reisen hadde klagers datter kontaktet Kilroy pr. e-post med spørsmål
om hvordan visumprosedyren til Mexico foregår. Kilroy svarte at man ikke behøver visum til
Mexico og at man får turistvisum som varer i opptil 90 dager når man ankommer flyplassen,
så det trengte ikke klagers datter og hennes kjæreste å tenke på.

Ved gaten på Oslo Lufthavn Gardermoen den 02.07.14 blir de nektet adgang til flyet fordi de
ikke har innreisepapirer til USA. De kontaktet Kilroy umiddelbart. Arrangøren avviste at de
hadde noe ansvar under henvisning til at det var opplyst at det var påkrevd ESTA for reise til/
via USA. Nye billetter ble for dyrt, og klagers datter og kjæreste valgte å avbryte reisen.

Klagers datter fikk individuell rådgivning om at visum ikke er nødvendig til Mexico. Som
profesjonell aktør og reisearrangør burde Kilroy ha opplyst om plikten til å søke ESTA
når reisen gikk via USA. Klagers datter er 19 år og stilte i sin e-post til Kilroy i forkant av
reisen spørsmål om visumprosedyren til Mexico.

Det vises til lov om pakkereiser § 3-3 der reisearrangørens informasjonsplikt vedrørende
visumkrav fremgår.

Klager mener Kilroy har opptrådt uaktsomt og plikter å erstatte det økonomiske tapet som
oppsto på grunn av feil informasjon om visumkravene for reise til Mexico.

Kilroy har i det vesentlige anført:

Kilroy presiserer at ESTA-informasjonen står svært godt forklart i reisevilkårene, som klagers
datter og hennes kjæreste har mottatt flere ganger fra dem.

Reisevilkårene ble sendt både i tilbudsfasen og sammen med alle reisedokumentene etter
betaling.

Kilroy mener å ha opprettholdt sin informasjonsplikt ved å gi konkret informasjon om
ESTA i sine egne dokumenter. I tillegg henviser de til UD's hjemmeside www.landsider.no,
da dette er den siden de mener er best og mest oppdatert på eventuelle endringer i
innreisebestemmelser og offisielle reiseråd - noe de mener er hensiktsmessig for deres
kunder å følge med på.

I Kilroys reisevilkår finner man følgende informasjon - som både er vedlagt som dokument og
som lenke i flere e-poster fra Kilroy til de reisende:

«For reiser til/via USA kreves enten visum eller en elektronisk autorisasjon, Electronic System
for Travel Authorization (ESTA).

Et skjema fylles inn senest 72 timer før avreise påhttps://esta.cbp.dhs.gov, dette koster pt
14USD. Manglende informasjon kan medføre at innreise avvises. Husk å registrere deg også
ved transitt.

OBS! Får du ikke gjennomført reisen pga ugyldig pass, manglende visum, vaksinasjoner
eller andre påkrevde dokumenter får du ingen refusjon i reisens pris og du må selv dekke
eventuelle merkostnader.»

Videre viser Kilroy til lov om pakkereiser § 9-1 om kundens plikt til å sørge for å ha med
seg pass, eventuelt visum og andre dokumenter som er nødvendige for å gjennomføre
pakkereisen.

Kilroy tar til etterretning klagers ønske om at ESTA-informasjonen helst skulle stått på selve
reiseruten, men de mener det ikke er noen tvil om at KILROY har informert de reisende om
riktige innreisebestemmelser. Det er kundens plikt å sette seg inn i de dokumenter som
arrangøren legger ved tilbudet.

Kilroy finner ikke grunnlag for å erstatte utgiftene klagers datter og hennes kjæreste fikk som
følge av at de ikke hadde sørget for visum/elektronisk autorisasjon for reise via USA.

Nemnda bemerker:

Pakkereiseloven § 3-3 omhandler opplysninger som skal gis før avtalen om reise inngås.
I tillegg skal kunden informeres om vesentlige praktiske forhold som har betydning for
pakkereisen om pass, helsemessige formaliteter eller lignende.

I Alminnelige vilkår for pakkereiser fremgår det i punkt 4.4.2 Innreisebestemmelser
følgende:

«Arrangøren/formidler skal før avtalen inngås, jfr. punkt 1.2 ledd, underrette kunden om at
arrangøren/formidleren har plikt til å opplyse hvilke visumkrav det/de ønskede reisemål har
for borgere fra EU/EØS-landene, og at kunden må gi arrangøren/formidleren de nødvendige
opplysninger om sine egne og/eller medreisendes passforhold så snart som mulig, slik at
opplysningene kan gis før avtalen er bindende, jfr. punkt 1. ... ... ... Dette budskapet skal
inntas på bestillingsbekreftelsen på en klar og iøynefallende måte. Gis konkrete opplysninger
om innreisebestemmelser for den valgte reise av praktiske grunner først sammen med
reisebekreftelsen eller senere, kan kunden heve avtalen og kreve det innbetalte depositum
refundert i sin helhet dersom de aktuelle bestemmelser skaper problemer for hans reise.»

Så vidt reklamasjonsnemnda kan se av vedleggene, er reisen arrangert via mail.
Reisebekreftelsen med reiserute og navn på deltakerne er datert 11. juli 2014 og må være
skrevet ut etter at de reisende ble avvist på Gardermoen.

I medhold av reglene som er sitert ovenfor, skal arrangøren før avtalen inngås,
underrette kunden om hvilke visumkrav de ønskede reisemål har for borgere fra EU/
EØS-landene. Kunden skal kunne slå seg til ro med at alle nødvendige opplysninger for
at reisen kan gjennomføres som planlagt gis før man forplikter seg til å kjøpe reisen.
Det er videre et absolutt krav etter de Alminnelige vilkår for pakkereiser at visumkrav
etc. skal inntas på bestillingsbekreftelsen på en klar og iøynefallende måte. (nemndas
understreking)

Reisearrangøren anfører i sin mail av 2. juli 2014 at det er gitt opplysninger om visum til USA
ved flere anledninger, både i tilbud, reisevilkår og i reisedokumentene. Nemnda legger til
grunn at det henvises til brosyren «Reisevilkår og generell informasjon før du reiser».

Reklamasjonsnemnda for pakkereiser har delt seg i et flertall og et mindretall.

Flertallet, de to representantene fra Forbrukerrådet og nemndas leder, kan ikke se at
opplysningene er gitt på en måte som tilfredsstiller reglene i Alminnelige vilkår for pakkereiser
om at de skal fremgå på en klar og iøynefallende måte.

Forespørselen om visumregler for innreise til Mexico underbygger at tilstrekkelig klare
opplysninger ikke ble gitt. Forespørselen burde derfor ha utløst informasjon fra arrangørens
side om hvilke visumregler som gjaldt for USA.

Mindretallet, reiselivsbransjens representanter, er ikke enige i at avtalen bør heves, men
er enige i at opplysningene om innreisebestemmelser ikke kommer klart og tydelig frem i
bestillingsbekreftelsen.

Etter dette anbefaler nemndas flertall at avtalen heves og at det beløp som er innbetalt i
forbindelse med reisen tilbakebetales.

Vedtak:

Reklamasjonsnemnda for pakkereiser anbefaler at avtalen heves og at det innbetalte beløp
tilbakebetales.

Vedtaket er avsagt med den dissens som fremgår ovenfor.