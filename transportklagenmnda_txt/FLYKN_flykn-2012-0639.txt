Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
15.03.2013

Saksnummer
639/12F

Tjenesteyter
Lufthansa German Airlines

Krav om refusjon av utgifter grunnet nektet ombordstigning.

Klager har i det vesentlige anført:

Klager bestilte en reise fra Oslo til Izmir t/r 19. - 29. juni 2012. Senere måtte klager endre
utreisedato grunnet eksamen. Da det ikke var mulig å verken endre eller kansellere billetten,
valgte klager å kjøpe en ny utreise to dager senere.

Da klager skulle sjekke inn på returen den 29. juni fikk han beskjed om at billetten var
kansellert da klager ikke møtte opp på utreisen.

Klager stiller seg sterkt kritisk til hvordan flyselskapet bare kan kansellere en betalt billett på
denne måten. Klager måtte kjøpe ny billett Izmir - Oslo.

Klager krever refusjon av ny billett, 929 euro.

Lufthansa har ikke avgitt uttalelse til nemnda. Til klager har selskapet i det vesentlige
anført:

I henhold til Lufthansas regler og vilkår kan man ikke benytte kun en strekning på en t/r
lavprisbillettbillett. Har man kjøpt en t/r billett, men senere ønsker å endre denne til en enveis
billett, må billetten rekalkuleres til en enveis billett som er dyrere enn en t/r lavprisbillett.

I dette tilfellet valgte klager å ikke benytte seg av sin utreise. I henhold til Lufthansas vilkår fikk
klager tilbud om å oppgradere billetten til en enveisbillett, noe han avslo.

Lufthansa kan på grunnlag av ovennevnte dessverre ikke imøtekomme klagers krav.

Det vises for øvrig til Lufthansas brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Lufthansa ved nemndas e-post av 5. november 2012 med frist til 17.
desember 2012 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda har ved vurdering av denne delen av saken delt seg i et flertall og et mindretall.

Nemndas flertall, lederen og forbrukernes representanter, er av den oppfatning at
det i dag ikke kan anses som allment kjent at man ikke har anledning til å benytte
en returbillett hvis man ikke har benyttet utreisebilletten. Flertallet viser til at det
i dagens flymarked er vanlig med enkeltreiser. Det er videre vanlig at flyselskaper
benytter uttrykket tur/retur-reiser på sine hjemmesider til tross for at de i realiteten
selger to enkeltreiser. Flertallet er av den oppfatning at et stort flertall av forbrukere
vil finne det overraskende og ulogisk at man ikke har anledning til å benytte billetten
kun den ene veien. Forbrukeren har betalt for reise frem og tilbake, og det er langt fra
innlysende at noen kan tape på/ha innvendinger mot at man kun benytter plassen den
ene veien.

På den annen side vil en tur/retur flygning normalt være billigere enn to enveisbilletter, og
det ville gi passasjeren en urimelig fordel om han kunne benytte billetten kun den ene veien.
Flertallet er derfor av den oppfatning at dersom man har en tur/returbillett, men kun benytter
seg av returen, kan man pålegges å betale en eventuell prisdifferanse mellom opprinnelig pris
for strekningen og prisen for enveisbillett for strekningen målt opp mot prisene ved bestilling
av den opprinnelige billetten.

Klager fikk i dette tilfellet tilbud om å oppgradere billetten til en enveisbillett. Det er uklart
for flertallet om klager fikk tilbud om oppgradering til gjeldende pris ved bestilling av den
opprinnelige billett eller ikke. Klager kjøpte ny billett med annet selskap til en pris av 929 euro.
Dersom dette beløp overstiger prisen for en enveisbillett for strekningen målt opp mot prisen
ved bestilling av den opprinnelige billetten, anbefaler flertallet at Lufthansa erstatter denne
merkostnaden.

Nemndas mindretall, flyselskapenes representanter, er av en annen oppfatning.
Flyselskapene har tradisjonelt priset tur/retur billetter lavere enn to enkeltbilletter.
Dette må anses for kjent. Det fremkommer videre av Lufthansas vilkår at man ikke
kan benytte kun en strekning på en tur/retur lavprisbillett. Har man kjøpt en tur/retur-
billett, men senere ønsker å endre denne til en enveisbillett, må billetten rekalkuleres
til en enveisbillett. Klager valgte ikke å benytte seg av tilbudet om oppgradering av
billetten og må således selv bære ansvaret for den merutgift hun ble påført.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Lufthansa refunderer en eventuell prisdifferanse
mellom 929 euro og prisen for en enveisbillett for strekningen målt opp mot prisen ved
bestilling av den opprinnelige billetten.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Anders Vattekar, Air France