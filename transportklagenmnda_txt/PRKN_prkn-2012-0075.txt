Vedtak i Pakkereisenemnda

Sammendrag

Saken gjelder manglende service og oppfølgning etter ulykke.

Dato
25.09.2012

Saksnummer
75/12

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Destinasjon: Tunisia

Antall reisende: 1

Reisens pris: 4.955,-

Tidspunkt: 180211 - 030311

Saken gjelder:

Saken gjelder manglende service og oppfølgning etter ulykke.

Klager anfører først at han ikke fikk bestilt seteplass på flyet, og da ble trangt for ham
som er lang.

Hans hovedpunkt er at han ble påkjørt av en bil natt til 22. februar.

Selv husker han ingen ting før han våknet på sykehuset hvor de bl.a hadde scannet hodet,
tatt røntgen av en hånd og gipset den. På grunn av skaden ønsket han å reise hjem en uke
tidligere enn avtalt, men fikk beskjed om at han da måtte ha legeerklæring fra sykehuset.
Deturs representant sa at de ikke kunne hjelpe ham med å få det, men de henviste ham til en
lege de hadde kontakt med.

Der fikk han de papirene han trengte for forsikringsselskapet.

Detur opplyste at han ikke kunne bli med flyet som gikk en uke tidligere fordi det var fullt. De
sa imidlertid at han kunne bli med bussen til flyplassen i tilfelle det likevel ble et ledig sete i
flyet. Det orket han ikke og ble igjen alene på hotellet en uke uten at han hørte noe fra Deturs
ansatte. Han lurer på hvordan Detur kan oppføre seg sånn og «en form for kompensasjon er
heller ikke å forakte».

Detur har bekreftet at de ikke tar i mot setebestillinger, men kan ta inn ønsker i
bookingen. Slike ønsker kan ikke garanteres.

Vedrørende påkjørselen og skaden anfører Detur at dette er en forsikringssak og at deres
representant i Tunisia har gjort det hun kunne gjøre for å bistå.

Hun kunne ikke hjelpe til med å få legerapporten fra sykehuset da slike rapporter er
konfidensielle. Som alternativ satte hun klager i kontakt med den legen Detur samarbeider
med, og da fikk klager de nødvendige papirer. Fordi flyet var fullbooket den dagen klager
helst ville reise hjem, måtte han vente til avtalt hjemreisedag, men han ble anbefalt å bli med
flybussen i tilfelle noen ikke møtte opp slik at det ble et ledig sete. Deturs representant har
ellers opplyst at det ikke hadde vært mulig å komme i kontakt med klager på hotellet eller på
mobiltelefon etter 27. februar.

Detur kan ikke se at det er grunnlag for kompensasjon, men har tilbudt klager en rabatt på
kr.500,- ved eventuell ny reise bestilt innen utgangen av mai 2012.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf. §
6-1 i pakkereiseloven. Mangler kan medføre prisavslag med mindre de avhjelpes innen rimelig
tid.

Hvis en reisende blir utsatt for en trafikkulykke med de konsekvenser som følger av den,
er dette i utgangspunktet en forsikringssak og ikke et forhold mellom den reisende og
turarrangør. Imidlertid må det forventes en viss bistand fra turarrangørs side når uhellet
er ute. Slik bistand yter også Detur innenfor rammen av det som fremgår av reisevilkårene:
«Detur gir den hjelp som er praktisk mulig på stedet og fungerer i slike tilfeller kun som
informant eller formidler».

Reklamasjonsnemnda finner at Detur i dette tilfelle har gitt den bistand som kan forventes i et
slikt tilfelle. Detur kan heller ikke lastes for at klager ikke kom med et fly en uke tidligere enn
avtalt. Hadde klagers tilstand tilsagt øyeblikkelig hjemreise av medisinske grunner, ville dette
ha vært en forsikringssak.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Lund-Eriksen, Star Tour AS

Unn Vestad, Tyrkiareiser AS.