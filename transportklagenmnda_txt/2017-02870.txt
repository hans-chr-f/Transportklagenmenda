Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
14.08.2018

Saksnummer
2017-02870

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1496 fra Oslo lufthavn (OSL) til Paris - Orly
(ORY) 9. mars 2017 kl. 17.25. Flyvningen ble kansellert, og klager ble tilbudt omruting via
Stockholm neste morgen. 

Klager har på grunn av kanselleringen fremsatt krav om standardkompensasjon i
henhold til EU-forordning 261/2004 på 400 euro pr. person, totalt 800 euro for to
passasjerer.

Tjenesteyterne har i det vesentlige anført
Norwegians flyvning DY1496 fra Oslo til Paris 9. mars 2017 ble kansellert. Klager har
fremsatt krav om standardkompensasjon på 400 euro, og Norwegian påpeker at korrekt
erstatningsbeløp for denne distansen er 250 euro pr. passasjer. 

Avgangen ble kansellert på grunn av streik blant franske flyveledere. Streiken førte til
restriksjoner i luftrommet over Frankrike. Det er ingen tiltak selskapet kunne gjort som
ville medført at kanselleringen ble unngått. Norwegian har ingen kontroll over hva som
skjer eller kommer til å skje under en streik. Flyselskapene har videre ingen kontroll over
tillatelser og luftromsrestriksjoner, og kan derfor på ingen måte heftes når det avgjøres
at flyvninger må forsinkes eller kanselleres grunnet begrenset kapasitet av kontroll over
fransk luftrom. 

Klager ble tilbudt ombooking til en senere avgang, og reisefølget takket ja til dette. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav.

Nemnda bemerker

Norwegians flyvning DY1496 fra Oslo til Paris 9. mars 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at flyvningen ble kansellert som følge av streik blant franske
flyveledere. EU-forordningen nevner i sin fortale at streik kan være et eksempel på
en ekstraordinær omstendighet som medfører at flyselskapets forpliktelser bør være
begrenset eller bortfalle. Forordningen sier imidlertid ikke at enhver streik som rammer
flyselskapets drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel blant flyveledere
eller flyplassansatte, i utgangspunktet faller utenfor flyselskapets ansvarsområde.
Nemnda mener at selskapet har godtgjort at kanselleringen skyldtes flyvelederstreik
i Frankrike, og at dette må anses for å være en ekstraordinær omstendighet. Nemnda
kan heller ikke se at kanselleringen kunne vært unngått selv om alle rimelige tiltak ble
truffet. Klager ble booket om via Stockholm neste morgen, og nemnda anser dette som
et tilstrekkelig omrutingstilbud i denne saken. 

Nemnda kan ikke anbefale at klager får medhold i sitt krav om standardkompensasjon
for kanselleringen.

Vedtak

Transportklagenemnda - fly anbefaler ikke at klager gis medhold.