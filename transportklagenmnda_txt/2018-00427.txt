Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2018-00427

Tjenesteytere
SAS

Klager har i det vesentlige anført

Klager skulle reise fra Oslo til Düsseldorf den 15. januar 2018 kl 16.35 med SK818.
Flyet ble kansellert, og klager ble booket om til å fly påfølgende dag via København på
følgende avganger:

SK1461 16JAN OSL CPH 06.05
SK1629 16JAN CPH DUS 08.00

Grunnet forsinkelse på SK1461 som følge av bagasjeproblemer, rakk ikke klager sin
videreforbindelse og ble booket om til:

SK1621 CPH DUS 14.15

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK818 ble kansellert som følge av værforhold, SAS viser til fremlagt dokumentasjon.
Elleve avganger ble kansellert som følge av forventet dårlig vær inn mot Gardermoen
ettermiddag og kveld den 15 januar. Klager ble booket om til første ledige avgang
påfølgende morgen.

SK1461 fra Oslo til København den 16. januar tok av 44 minutter forsinket grunnet
regulerte slottider. SAS viser til fremlagt utklipp fra Traffic & Flight Information. Klager
rakk dermed ikke sin videreforbindelse og ble booket om til neste avgang kl 14.15. 

Etter punkt 14 i fortalen til forordningen er SAS ikke pliktig til å utbetale erstatning
dersom forsinkelsen som oppstår skyldes ekstraordinære omstendigheter som ikke
kunne vært unngått selv om alle rimelige tiltak var truffet. Både kanselleringen av SK818
den 15. januar samt forsinkelsen med SK1461 den 16. januar skyldtes utelukkende
værforhold og restriksjoner på flyplassen.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen av SK818 eller
de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flygning ble kansellert som følge av snø
og tåke. Kanselleringen av SK818 gir således ikke rett til standarderstatning etter EU-
forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. SAS tilbød klager omruting til neste morgen med eget selskap via København. Etter
nemndas vurdering må dette anses som snarest mulig.

Nemnda legger til grunn at klagers flyvning påfølgende morgen med SK1461 ble
forsinket slik at han mistet sin videreforbindelse. SAS har etter nemndas vurdering
ikke fremlagt dokumentasjon på at akkurat denne avgangen ble forsinket som følge av
regulerte slottider. Det er fremlagt utklipp fra Traffic & Flight Information som viser at
flyet tok av forsinket, samt en generell logg som viser at det var ATC-restriksjoner den 16.
januar på Gardermoen, men ingen direkte dokumentasjon som linker SK1461 opp mot
disse uregelmessighetene. 

Klager har etter dette krav på standarderstatning. 

Siden avstanden mellom Oslo og Düsseldorf målt etter storsirkelmetoden er mindre enn
1 500 kilometer, jf artikkel 7 nr 1 og 4, EU-domstolens dom av 07.09.2017 i saken Bossen
med flere mot Brüssels Airlines (C-559/16) og gcmap.com, utgjør erstatningen 250 euro.

Vedtak

Transportklagenemnda - fly anbefaler at SAS utbetaler 250 euro til klager.