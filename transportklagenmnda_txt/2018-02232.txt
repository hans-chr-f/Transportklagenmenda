Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
13.06.2019

Saksnummer
2018-02232

Tjenesteytere
Eurowings

Klager har i det vesentlige anført

Klager skulle reise fra Hamburg til Oslo den 11. april 2018 kl 18.15 med flight EW7198. Få
timer før avgang mottok klager informasjon om at flyet var kansellert. 

Klager fikk tilbud om ombooking til påfølgende morgen, men da hun skulle på et viktig
forretningsmøte var det viktig å komme til Oslo samme dag. Klager booket derfor en
plass på business klasse via København med SAS, da dette var eneste ledige billett
samme kveld. 

Klager krever full refusjon av utgifter til ny billett, 627,78 euro.

Det vises for øvrig til klagers brev.

Tjenesteyterne har i det vesentlige anført
Eurowings har ikke avgitt uttalelse til nemnda. Til klager har flyselskapet i det vesentlige
anført:

Eurowings ønsker å tilby klager 250 euro i kompensasjon. Flyselskapet har refundert
klagers ubenyttede billett.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Eurowings flight EW7198 fra Hamburg til Oslo den 11. april 2018 ble kansellert.  
Klager ble tilbudt ombooking til ny avgang påfølgende morgen, men avslo.

Eurowings har refundert klagers ubenyttede billett . Flyselskapet har tilbudt å utbetale
standarderstatning til klager på 250 euro.

Klager har fremsatt krav om refusjon av den nye billetten hun kjøpte på businessklasse
samme kveld. 
Enten kanselleringen skyldtes en ekstraordinær omstendighet eller ikke,  skal
passasjeren få valget mellom refusjon og omruting snarest mulig på tilsvarende
transportvilkår eller på en senere dato, jf forordningen artikkel 8. Nemnda er av den
oppfatning at klager ble tilbudt ombooking innen rimelig tid, og at ny billett på denne
bakgrunn ikke dekkes. 

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.