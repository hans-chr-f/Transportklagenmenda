Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01035

Tjenesteytere
Brussels Airlines

Klager har i det vesentlige anført

Klager skulle reise fra Oslo til Warszawa via Brüssel den 11. januar 2017 kl 17.45 med
Brüssels Airlines. SN2284 fra Oslo til Brüssel måtte i følge piloten fylle drivstoff på
Gardermoen da flyselskapet hadde fylt for lite i Brüssel. Dette medførte en forsinkelse
som igjen førte til at klager mistet sin videreforbindelse som var den siste for dagen.
Klager ble booket om til påfølgende dag og ankom endelig bestemmelsessted 12 timer
forsinket. Det var fint vær den dagen, og det medfører ikke riktighet at de-icing var
årsaken til forsinkelsen slik selskapet hevder.

Klager krever standarderstatning med 250 euro i henhold til EU-forordning 261/2004.

Tjenesteyterne har i det vesentlige anført
Brüssels Airlines har ikke avgitt uttalelse til nemnda, men har i brev til klager hevdet
at flyet ble kansellert på grunn av  behov for de-icing, og at kanselleringen følgelig
skyldtes været som var et forhold utenfor deres kontroll. Klager har følgelig ikke krav på
standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Brüssels Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd. 

Ved ikke å svare nemnda og også  i svaret til klager unnlot å dokumentere sin påstand
om at forsinkelsen/kanselleringen skyldtes de-icing og dårlig vær , har flyselskapet ikke
godtgjort at forsinkelsen skyldtes en ekstraordinær omstendighet som ikke kunne vært
unngått. Klager har da rett til standarderstatning på 250 euro.

Vedtak

Transportklagenemnda - fly anbefaler at Brüssels Airlines betaler standarderstatning til
klageren med 250 euro.