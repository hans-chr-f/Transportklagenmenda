Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.11.2013

Saksnummer
283/13F

Tjenesteyter
Aeroflot

Krav om standarderstatning grunnet forsinkelse.

Klager har i det vesentlige anført:

Klager skulle reise fra Ho Chi Minh City til Oslo via Moskva den 30. mars 2013. SU293 ble
forsinket over tolv timer slik at klager mistet sin videreforbindelse.

Klager ble ikke informert om sine rettigheter, men mottok måltider i ventetiden.

Klager viser til Sturgeon-dommen (C-402/07) som sier at passasjerer, på lik linje med
kanselleringer, har rett på kompensasjon ved forsinkelse over tre timer, og Wallentin-
Hermann-dommen (C-549/07) som sier at flyselskapene ikke kan fraskrive seg plikt til
utbetaling av kompensasjon selv om årsaken er teknisk feil på flymaskinen.

Klager ankom Gardermoen omtrent 16 timer forsinket, og krever standarderstatning 600 euro
per person i henhold til EU-forordning 261/2004.

Det vises for øvrig til klagers brev.

Aeroflot har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 14. mai 2013 med frist til 25. juni 2013 for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Aeroflot har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

EU-forordningen gjelder imidlertid ikke for flygninger fra en tredjestat til en EU/EØS stat når
flyselskapet ikke er et EU-selskap.

Aeroflot er ikke et EU-selskap. Forordningen får av denne grunn ikke anvendelse i denne
saken.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.