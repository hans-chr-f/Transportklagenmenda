Vedtak i Pakkereisenemnda

Sammendrag

Krav om prisavslag pga. sykdom forårsaket av virus.

Dato
11.11.2016

Saksnummer
53/16P

Tjenesteyter
Star Tour AS

Saken gjelder:

Krav om prisavslag pga. sykdom forårsaket av virus.

Klager har i det vesentlige anført:

Klager bestilte en ukes reise for 2 personer med innkvartering i et dobbeltrom med havutsikt
og all inclusive på Clubhotell RIU Vistamar, Puerto Rico, Gran Canaria i perioden 28.12.15 -
04.01.16.

Klager startet dagen etter ankomst med mavesmerte, kvalme og oppkast som tiltok i betydelig
grad og varte i 3-4 dager til det gradvis avtok.

Klager har vært i kontakt med hotellets Star Tour representant som skriftlig bekreftet
hendelsen. Klager er også informert om at flere av Star Tour representanter og gjester ved
hotellet har hatt samme plager. Lokale myndigheter har vært på hotellet og bekreftet, i.h.t.
Star Tours guide, at det har vært et virusutbrudd.

Klager og hans kone jobber i helsevesenet med pasienter og er begge naturlig opptatt
av hygiene. De har gjennom 40 år reist ekstremt mye over «hele» verden, bl.a. to lengere
jordomseilinger i egen båt, uten sykdommer eller plage og anser seg som relativt robuste mot
sykdommer.

Klager viser til artikkelen om virusutbruddet på nettsidene til Bergensavisen den 12.01.2016.

Klager var sengeliggende flere dager, men det ble ikke utført ekstra grundig rengjøring på
rommet. Klager fikk heller ikke servert mat på rommet.

Klager mener virusutbruddet har vært gjeldene før klagers ankomst og at det vedvarte i
lengre tid. Klager synes det virker som om Star Tour har tilbakeholdt informasjon og vist
uansvarlighet. Klager mener håndteringen av gjestene på hotellet har vært både uaktsom og
uforsvarlig.

Det meste av ferien har for klager sin del vært en lidelse, forårsaket av virusutbruddet på
hotellet. Selv om klagers kone ikke ble smittet så har likevel klagers tilstand også ødelagt
hennes ferie.

Klager krever å få refundert kr 6.481. I tillegg kreves en ny, kostnadsfri reise til Gran Canaria
for to personer til valgt hotell med samme klassifisering og valgt tid, grunnet uansvarlighet og
arroganse fra Star Tour.

Det vises for øvrig til klagers brev.

Star Tour har i det vesentlige anført:

Clubhotell RIU Vistamar er et stort hotell med 475 rom og plass til ca. 1.100 gjester. Rundt
halvparten av gjestene reiser med TUI Nordic. Som reisearrangør ser Star Tour alvorlig på at
flere gjester ved samme hotell har vært syke.

TUI Nordic tok en beslutning om at det var forsvarlig å sende gjester til RIU Vistamar da antall
registrerte sykdomstilfeller ikke var alarmerende i forhold til antall gjester som oppholdt seg
på hotellet. Leger som behandlet berørte gjester bekrefter at det dreier seg om et virus, men
de har ikke konstatert hvilket virus som har vært årsaken til sykdomsutbruddet.

Star Tour har strenge krav til hygiene og sikkerhet ved hotellene de samarbeider med. På RIU
Vistamar finnes desinfisering/antibac godt synlig ved alle restaurantene. I nærheten av disse
henger en generell beskrivelse og tips angående håndhygiene. Også ved toalettene finnes
informasjon om hygiene, på spansk og engelsk.

På bakgrunn av tilbakemelding om flere sykdomstilfeller iverksatte hotellet følgende
ekstratiltak:

I tillegg til egne interne tester har Clubhotel RIU Vistamar eksterne firmaer som tester
matvarer, vannet i bassenget og kjøkkenutstyr regelmessig. Resultatet av nevnte
tester avdekker ikke noe unormalt, men viser at hotellet behandler mat og drikke på
en tilfredsstillende måte. Clubhotel RIU Vistamar arbeider etter det velkjente HACCP
prinsippet for å sikre en trygg mathåndtering. Prinsippet forklares blant annet http://
www.mattilsynet.no/mat_og_vann/matservering/hva_er_haccp.4647

For at en reisearrangør skal anses som erstatningsskyldig ved sykdom, skal det kunne fastslås
at håndteringen på hotellanlegget har vært uaktsom eller uforsvarlig. Sykdom oppstår
på reisemål fra tid til annen og for at en turarrangør skal kunne holdes ansvarlig må det
sannsynliggjøres at smitten skyldes mangelfulle forhold på hotellet. Star Tour kan ikke se at
det er sannsynliggjort at smitten stammer fra hotellet og kan således ikke imøtekomme ditt
krav om kompensasjon.

Sykdom i ferien og utgifter i forbindelse med sykdom er en forsikringssak. Star Tour anbefaler
klager å ta kontakt med sitt forsikringsselskap. De fleste reiseforsikringer vil i gitte tilfeller gi
refusjon når sykdom gjør at man ikke får utbytte av ferien.

Det vises for øvrig til brev fra Star Tour.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Den ene av to gjester ble i dette tilfellet smittet at et magevirus like etter ankomst. Startour
anfører at det må føres bevis for at arrangøren har vært uaktsom eller har handlet uforsvarlig
for at det kan bli tale om erstatningsansvar eller prisavslag ved sykdom som er forårsaket
av et magevirus på feriedestinasjonen. Startour har beskrevet en rekke tiltak og fremlagt
dokumentasjon på at man har overholdt de hygieniske krav man med rimelighet kan stille til
en turistvirksomhet.

Nemnda er ikke enig i det som er anført fra Startours side. For det første er det noe uklart for
nemnda på hvilket tidspunkt det kunne fastslås at en rekke gjester ble smittet med magevirus.
Hvis dette var kjent for arrangøren før klagerne reiste ned er det et åpent spørsmål om det
ikke lå innenfor arrangørens opplysningsplikt å informere gjester som ennå ikke hadde reist
ned om at det florerte et smittsomt magevirus på hotellet. Mange gjester vil få helsemessige
utfordringer utover det vanlige hvis de utsettes for slik smitte.

Det er uansett et faktum at klagerne ikke fikk noen slik informasjon, og at en av dem ble
smittet rett etter ankomst og av vedkommende var syk det meste av ferien, hvilket ødela store
deler av denne for begge de reisende.

Nemnda finner at reisen led av en mangel. Mangelsbegrepet er objektivt og forutsetter ikke
subjektiv skyld hos arrangøren. Kvalitetssvikt som skyldes menneskelig svikt på arrangørens
side eller svikt innenfor det som arrangøren i prinsipp kan kontrollere, kan arrangøren
holdes ansvarlig for, jfr. sak C-168/00, «Leitner». Når vesentlige deler av turen ødelegges av et
mageonde forårsaket av et kjent virus på stedet, bør erstatning etter nemndas syn ytes uten
hensyn til skyld på arrangørens side.

Det ble iverksatt en rekke tiltak, men det må kunne fastslås at disse ikke fungerte etter
hensikten ettersom smitten fremdeles spredte seg. Antibac-dispensere er etter nemndas
syn ikke særlig effektive med mindre det stasjoneres en ansatt ved dispenseren som påser
at alle gjester som skal inn i spisesalen desinfiserer hendene. Når et virus først er etablert på
et hotell er det videre stor smitterisiko forbundet med at den enkelte gjest kommer i kontakt
med matfat eller med fatbestikk. Etter nemndas syn bør alle gjester i en slik situasjon forsynes
av hotellets ansatte. Dette er måten man har taklet tilsvarende problemer på blant annet på
cruiseskip.

Etter pakkereiseloven § 6-4 tredje ledd kan kunden tilkjennes en godtgjørelse dersom
mangelen har voldt vesentlig ulempe. I motsetning til erstatningsregelen i første ledd, dreier
det seg her om en godtgjørelse eller erstatning for ikke-økonomisk tap. Det skal foretas
en helhetsvurdering, og slik erstatning bør bare tilkjennes hvis det finnes rimelig ut fra det
beskrevne saksforhold.

Det er opplyst at klageren ble syk dagen etter ankomst og at han var syk i 3 - 4 dager av en
ukes ferie. Etter dette bedret tilstanden seg gradvis, men klageren var ikke restituert da han
kom hjem den 4. januar 2016. Reisen kostet kr 25.814. Han har fått erstattet kr 19.443 av sitt
forsikringsselskap, og krever differansen, kr 6.371, erstattet av arrangøren. I tillegg krever han
ny reise for to personer til valgt hotell på Gran Canaria.

Nemnda kan ikke se at forholdene ligger slik an at klageren kan kreve en ny reise. Nemnda
finner imidlertid at han bør få erstattet det han betalte for reisen, samt et skjønnsmessig
fastsatt beløp på kr 2.000 i ikke-økonomisk erstatning.

Vedtak:

Pakkereisenemnda anbefaler at klageren får et prisavslag/erstatning på kr 8.371.

Vedtaket er enstemmig.