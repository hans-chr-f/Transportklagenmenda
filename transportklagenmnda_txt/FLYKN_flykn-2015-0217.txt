Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
28.08.2015

Saksnummer
0217/15F

Tjenesteyter
Norwegian Air Shuttle ASA

Klager har i det vesentlige anført:

Klager hadde bestilt en reise t/r Trondheim - Oslo og en reise t/r Oslo - Roma. Klager hadde
også bestilt hotell i Roma.

Samme morgen som klager skulle reise, 12. desember 2014, fikk han sms om at DY1872 fra
Oslo til Roma var kansellert.

Klager ringte Norwegian med en gang, selskapet hadde ingen mulighet til å ombooke til andre
selskap. Klager fikk bekreftet at han ville få fly- og hotellutgifter refundert. I ettertid vil ikke
Norwegian refundere flybilletten t/r Trondheim - Oslo eller hotellutgiftene.

Klager reiste til Oslo da han hadde familie han kunne besøke her.

Klager krever refusjon av fly- og hotellutgifter. Videre krever han standarderstatning 400 euro
per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY1872 ble kansellert som følge av flyvelederstreik i Italia, og påfølgende restriksjoner i
luftrommet. Det vises til fremlagt dokumentasjon.

De passasjerene som ikke valgte ombooking til andre dager eller destinasjoner, men
som valgte å avbryte reisen, fikk full refusjon. Norwegian informerte om at hotell og
videreforbindelser ikke ville bli refundert.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian har refundert klager ubenyttede flybilletter t/r Oslo - Roma, men kan på grunnlag
av ovennevnte ikke imøtekomme hans krav utover dette.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda finner på bakgrunn av de foreliggende opplysninger godtgjort at kanselleringen
skyldtes flygerlederstreiken i Italia med påfølgende restriksjoner over luftrommet. Dette
er å anse som en ekstraordinær omstendighet i forordningens forstand, og nemnda
finner det godtgjort at kanselleringen ikke kunne unngås selv om alle rimelige tiltak var
truffet. Kanselleringen gir etter dette ikke rett til standarderstatning etter forordningen.
Kanselleringen gir heller ikke rett til erstatning på annet grunnlag.

Ved kansellering har passasjeren valget mellom omruting snarest mulig på tilsvarende
transportvilkår til bestemmelsesstedet eller refusjon av de ubenyttede billettene. Klager valgte
det siste.

Nemnda ser ikke bort fra at det kan ha oppstått en misforståelse mht den informasjonen
Norwegian ga om klagers rettigheter. Nemnda finner det imidlertid ikke sannsynlig at
Norwegian kan lastes for dette.

Nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.