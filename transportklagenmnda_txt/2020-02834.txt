Vedtak i Transportklagenemnda - Fly

Sammendrag

Krav om refusjon/erstatning i henhold til EU-forordning 261/2004

Dato
16.03.2021

Saksnummer
2020-02834

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen to personer) skulle reise fra Bergen til Antalya den
11. april 2020 med Norwegian sin flyvning DY1282, hjemreise den 29. april 2020 med
DY1283. 

Klager reiste ikke, og krever refusjon av billettene.

Klager mener flyet var kansellert før han søkte om refusjon av billettene, men har ingen
dokumentasjon på dette ettersom det har gått lang tid. Norwegian har avslått krav om
kompensasjon grunnet ekstraordinære omstendigheter.

Det er fremsatt krav om full refusjon/erstatning i henhold til EU-forordning 261/2004.

Tjenesteyterne har i det vesentlige anført
Norwegian har ikke fremmet tilsvar til Transportklagenemnda. Til klager har Norwegian
svart at de ikke kan imøtekomme kravet om kompensasjon da kanselleringen skyldtes
ekstraordinære omstendigheter, jf. forordningens artikkel 5 (3), nærmere bestemt
Covid-19.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Klager mener flyet ble kansellert av flyselskapet før han selv søkte om refusjon. Ettersom
Norwegian ikke har fremmet noe tilsvar som imøtegår denne påstanden, hverken i
sitt svar direkte til klager eller overfor nemnda, legger nemnda denne opplysningen til
grunn. EU-forordning 261/2004 kommer med dette til anvendelse for tilfellet.

Kansellering gir passasjeren rett til standarderstatning. Flyselskapet kan fritas fra å
utbetale standarderstatning dersom det godtgjør at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artiklene 5 og 7.

Nemndas flertall mener at det er sannsynliggjort at kanselleringen skyldes
Covid-19, når opplysninger som er fremkommet tidligere legges til grunn, jf.
transportklagenemndforskriften § 5-3 tredje ledd. Klager har med dette ikke rett på
standarderstatning grunnet kanselleringen.

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes covid-19-pandemien. Selskapet har
begrunnet kanselleringen med covid-19 ovenfor klager. Begrunnelsen er imidlertid ikke
underbygget med dokumentasjon som viser årsaken til kanselleringen av flyvningene.
Selv om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell forklaring fra
selskapets side er tilstrekkelig til å godtgjøre at kanselleringen skyldtes ekstraordinære
omstendigheter.

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf.
forordningens artikkel 8. Dette gjelder uavhengig av årsaken til flyselskapets kansellering.
Klager har krevd refusjon av billettene. Nemnda anbefaler at Norwegian refunderer
klagers billetter i henhold til EU-forordningen.

Vedtak

Transportklagenemnda-fly anbefaler at Norwegian refunderer klagers flybilletter grunnet
kansellert flyvning.