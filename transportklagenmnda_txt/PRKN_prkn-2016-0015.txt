Vedtak i Pakkereisenemnda

Sammendrag

Krav om prisavslag da leilighetens beliggenhet ikke var som vist
på Star Tours nettsider, kloakklukt, kakerlakker og ingen internett.

Dato
10.11.2016

Saksnummer
15/16P

Tjenesteyter
Star Tour AS

Saken gjelder:

Krav om prisavslag da leilighetens beliggenhet ikke var som vist på Star Tours nettsider,
kloakklukt, kakerlakker og ingen internett.

Klager har i det vesentlige anført:

Klager bestilte en 2-ukers reise med innkvartering i en 2-romsleilighet på Gran Amadores,
Amadores, Gran Canaria i perioden 19.12.15 - 02.01.16.

Det klages på følgende:

Klager bodde alene i leiligheten. Hun reiste sammen med sin datter, hennes mann og deres
datter på 3 år, men de havnet i hver sin ende av anlegget. I og med at de reiste fra Oslo
og Tromsø med ulike fly, kjøpte de ikke reisen sammen. I og med at bildene viste at alle
leilighetene lå nær hverandre, tenkte de at dette ikke gjorde noen forskjell. Klager fant derfor
ingen grunn til å sjekke dette. Men det var alt for langt for barnebarnet å løpe alene mellom
leilighetene slik at hun måtte følges.

Av bilder fra hotellet ligger alle leiligheter samlet og nært. Oppholdet ble et helt annet enn
forventet. Dersom beskrivelse av leilighetenes beliggenhet hadde foreligget ved bestilling, ni
måneder før turen fant sted, hadde klager bestilt en annen leilighet, for eksempel like under
datterens leilighet, i 2. etg. Klager ville også ha betalt ekstra dersom leiligheten hadde kostet
mer. Klager antok at leiligheter med markterrasse var leilighet i 1.etg. og at disse lå rundt
bassenget.

Det fremgår ingen steder at Star Tour har andre og dårligere leiligheter enn de som fremgår
av alle bildene.

Klager tok ikke dette opp på stedet. Det hadde ikke hatt noen hensikt da alt var fullt pga. av
jul- og nyttårshelgen.

Klager forventer et prisavslag på minimum 50% av reisens pris.

Det vises for øvrig til klagers brev.

Star Tour har i det vesentlige anført:

Klager tok ikke kontakt med Star Tours representanter på reisemålet.

Star Tour har følgelig avslått klagers krav om kompensasjon siden Star Tours medarbeidere på
reisemålet ikke fikk muligheten til å løse klagers problemer.

I tillegg til at reiselederne kan kontaktes per e-post, sms og telefon, finnes de på hotellet.
Guidene var på Hotel Gran Amadores flere ganger i uken.

Samtlige leiligheter på et hotellanlegg er ikke avbildet på startour.no. Klager bestilte en 2-roms
leilighet med markterrasse, noe hun også fikk.

Star Tour har notert seg at klager er misfornøyd med plasseringen av leiligheten. Star Tour
forstår at det hadde vært ønskelig med utsikt og nærhet til bassenget. Men klager hadde
ingen avtale om en spesiell plassering av leiligheten på anlegget, kun at de hadde bestilt en 2-
romsleilighet med markterrasse.

Det er ikke notert noe om ønskemål på klagers bestilling. Soltilgang vil bero på leilighetens
beliggenhet og det samme gjelder støy. I Star Tours tekst om Gran Amadores fremgår
følgende: Trafikken og støy fra bassengbaren kan forstyrre noen leiligheter. Se informasjon
om hotellet via lenken: http://www.startour.no/feriereiser/spania/gran-canaria/amadores/
gran-amadores/verdt-a-vite/pc-000010644/

På billettens side 2 fremgår følgende: «Er det noe du ikke er fornøyd med? Fortell oss det. Er
det noe i løpet av ferien som du ikke er fornøyd med så vil vi gjerne vite om det. Vår ambisjon
er å løse eventuelle problemer mens du er på reisemålet. Ta umiddelbart kontakt med våre
guider, og ikke vent med å si fra til du kommer hjem. Vi samarbeider med en lokal agent der
Star Tour ikke har egne guider. For å kunne søke om kompensasjon for eventuelle feil eller
mangler er det en forutsetning at Star Tour får muligheten til å hjelpe deg under oppholdet.»

Star Tour har tilbudt klager et gavekort på 500 kroner som en goodwill.

Det vises for øvrig til brev fra Star Tour.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Det fremgår av saksdokumentene at klageren ikke har tatt kontakt med de stedlige
representantene for eventuelt å få hjelp til å bytte leilighet, eller til eventuelt å få en
representant for Star Tour til å inspisere leiligheten. Guidene kunne kontaktes både på sms,
e-post og telefon. Nemnda kan se at det var lite praktisk at et reisefølge bodde i hver sin
ende av et anlegg, men så lenge billettene ikke ble bestilt som felles tur og det heller ikke
ble opplyst noe om at man reiste flere i følge, er det ikke mulig å bebreide arrangøren for
plasseringen. Det fremgår ellers av prospektet at leilighetene er plassert slik at noen har
havutsikt og noen har plassering mot baksiden. Av billetten fremgår det intet om ønsket
plassering. At leiligheten har markterrasse betyr at den ligger nederst i anlegget.

Nemnda finner å måtte legge til grunn at klageren ikke har fulgt klagereglene. Både i medhold
av Alminnelige vilkår for pakkereiser og arrangørens egne klageregler, som er en del av
avtalen, har klageren en aktivitetsplikt. Grunnen til dette er at arrangøren har en rett til
å utbedre mangler før det kan bli aktuelt å vurdere prisavslag. Når klageren ikke har gitt
arrangøren anledning til å utbedre, vil en klage i ettertid som hovedregel ikke føre frem. Det
gjelder også i denne saken.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.