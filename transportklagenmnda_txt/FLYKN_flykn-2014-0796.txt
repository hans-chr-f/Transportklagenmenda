Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2015

Saksnummer
796/14F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Oslo den 23. mai 2014 kl. 08:30 med SK248. Avgangen ble
kansellert, og klager ble booket om til neste ledige avgang kl. 18:15. Da dette flyet ble forsinket
en times tid, ble reisen ytterligere forsinket.

Klager krever standarderstatning 250 euro per person i henhold til EU-forordning 261/2004.
Videre krever klager erstatning for tapt feriedag for to personer, samt refusjon av matutgifter,
kroner 400, med fratrekk av matkuponger for til sammen kroner 150. Klager krever også
refundert transportutgifter for en ekstratur til/fra Loddefjord, samt parkering kroner 25.

SAS har i det vesentlige anført:

SK248 ble kansellert som følge av tåke, samt mangel på flygeledere den 22. mai. Dette
medførte at flere maskiner måtte lande på alternative flyplasser, som igjen førte til
uregelmessigheter i flytrafikken den 23. mai.

Hendelsen var ekstraordinær og utenfor SAS kontroll, og er derfor ikke
kompensasjonsberettiget i henhold til EU-forordning 261/2004. Det var ingen rimelige tiltak
SAS kunne ha truffet for å unngå disse følgeforsinkelsene.

SAS ønsker å refundere kroner 1 000 i dokumenterte og udokumenterte utgifter, men kan på
grunnlag av ovennevnte ikke imøtekomme klagers krav utover dette.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Likeledes vil restriksjoner i luftrommet kunne være en slik ekstraordinær omstendighet som
gjør at forsinkelser/kanselleringer ikke er til å unngå.

Nemnda finner på bakgrunn av de foreliggende opplysninger godtgjort at innstillingen av
SK 248 skyldtes ettervirkninger av værproblemer samt restriksjoner i luftrommet dagen før.
Nemnda viser til av SAS sin forklaring med tilhørende dokumentasjon. Nemnda er av den
oppfatning at dette er å anse som ekstraordinære omstendigheter i forordningens forstand,
og at kanselleringen ikke unngås selv om alle rimelige tiltak var truffet. Kanselleringen gir
følgelig ikke rett til standarderstatning etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag.

Klager ble omrutet og kom forsinket til Oslo. SAS er i henhold til luftfartsloven § 10-20
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda er av den oppfatning at SAS i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

SAS har tilbudt seg å erstattet klagers utgifter til mat mv. med kr 1.000. Dersom beløpet ikke
er utbetalt, anbefales det gjort.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.