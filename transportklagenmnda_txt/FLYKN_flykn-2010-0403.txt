Vedtak i Transportklagenemnda - Fly

Sammendrag

Krav om refusjon av ødelagt gjenstand i innsjekket bagasje.

Dato
30.06.2011

Saksnummer
403/10F

Tjenesteyter
Vildanden

Krav om refusjon av ødelagt gjenstand i innsjekket bagasje.

Klager har i det vesentlige anført:

Klager reiste fra Bergen til Skien 30. september 2010 med Vildanden.

I sin innsjekkede bag har klager pakket inn en gjenstand, sjøvannsfilter til båtmotor, som var
ødelagt ved ankomst.

Filteret var godt pakket inn, og klager mener flyselskapet må ha håndtert bagen meget
uforsiktig for å ha klart å ødelegge denne gjenstanden.

Klager krever refundert verdien av filteret, NOK 1754.

Vildanden har i det vesentlige anført:

Passasjerer har rett til erstatning for ødelagt bagasje forårsaket av Vildandens agenter,
men når passasjerer velger å sjekke inn skjøre gjenstander faller dette ansvaret bort. Skjøre
gjenstander bør ikke sjekkes inn, men tas med som håndbagasje.

Vildanden kan ikke imøtekomme klagers krav, og henviser han til sitt forsikringsselskap.

Nemnda bemerker:

Flyselskapet er ansvarlig for skadet bagasje med mindre skaden skyldes reisegodset egen
beskaffenhet eller av feil eller mangler ved reisegodset, jf. luftfartsloven § 10-18.

Bagasje som transporteres med fly blir utsatt for til dels røff behandling og utvendige
påvirkninger. Det er derfor nødvendig å emballere gjenstander forsvarlig. Det følger av
luftfartsloven § 10-21 at erstatningen for skadet bagasje kan settes ned eller falle helt bort
dersom flyselskapet godtgjør at passasjeren ved egen skyld har medvirket til skaden.

Nemnda finner det på bakgrunn av de foreliggende opplysninger sannsynliggjort at filterhuset
ble ødelagt under transporten. Nemnda legger videre til grunn at filterhuset var pakket inn i
tøy og bobleplast i en myk bag som var «polstret» innvendig med isopor. Det fremgår videre
at filterhuset var av tykk hardplast.

Det er vanskelig på bakgrunn av de foreliggende opplysninger å ha noen sikker formening om
filterhuset var emballert på en forsvarlig måte under transporten. Nemnda finner det etter en
samlet vurdering mer sannsynlig at filterhuset ikke var pakket forsvarlig enn at det var pakket
forsvarlig. Nemnda viser spesielt til at filterhuset ble sendt i en myk bag. Selv om en slik bag
«polstres», antar nemnda at filterhuset vil være utsatt ved direkte hardt trykk eller lignende.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines