Vedtak i Transportklagenemnda - Fly

Sammendrag

Krav om refusjon av utgifter til nye flybilletter ved kansellering.

Dato
17.04.2018

Saksnummer
2017-01522

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1913 fra Sarajevo (SJJ) til Oslo lufthavn
(OSL) 10. juni 2017 kl. 22.00. Klager hadde ikke bestilt gjennomgående billett, men hadde
videreforbindelse fra Oslo til Tromsø (TOS) med DY374 11. juni kl. 12.15. Hun hadde også
videreforbindelse fra Tromsø til Longyearbyen. 

Klager ble omrutet med DY8413 fra Sarajevo til Oslo 11. juni kl. 12.00, med ankomst kl.
14.50. Norwegian kunne ikke hjelpe klager med nye flybilletter til Tromsø, og hun kjøpte
derfor nye billetter med SAS til kroner 2 199. Klager har på denne bakgrunn fremsatt
krav om refusjon av hennes opprinnelige flybilletter med Norwegian til kroner 1 500,
samt nye flybilletter med SAS til kroner 2 199.

Tjenesteyterne har i det vesentlige anført
Norwegians flyvning DY1913 fra Sarajevo til Oslo 10. juni 2017 ble kansellert som følge
av kollisjon med fugl på forutgående flyvning DY1912 fra Oslo til Sarajevo. Når et fly
kolliderer med en fugl må flyet gjennomgå lovpålagt inspeksjon og bli klarert for videre
drift. I dette tilfellet ble ikke inspeksjonen ferdig i tide, da nattrestriksjonene på flyplassen
i Sarajevo gjorde at inspeksjonen måtte skje påfølgende morgen. Flyvningen ble satt opp
kl. 12.00 neste dag, da besetningen også måtte ha sin lovpålagte hvile. 

Passasjerene mottok forpleining i henhold til EU-forordning 261/2004. Passasjerene
ble booket om med DY8413 påfølgende morgen, og omruting med andre flyselskaper
ville ikke minimert forsinkelsen for passasjerene. Leie av fly og mannskap ville heller
ikke være et godt alternativ, da dette er en tidkrevende prosess, særlig om kvelden.
Å reposisjonere eget fly ville heller ikke gjort forsinkelsen kortere for de berørte
passasjerene. 

Norwegian anfører at kollisjon med fugl utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og
viser til EU-domstolens avgjørelse i C-315/15 (Pešková). Videre anfører selskapet at
kanselleringen ikke kunne vært unngått selv om alle rimelige tiltak ble truffet. 

Norwegian avviser på ovennevnte bakgrunn klagers krav om refusjon, og et eventuelt
krav om standardkompensasjon i henhold til EU-forordning 261/2004.

Nemnda bemerker

Norwegians flyvning DY1913 fra Sarajevo til Oslo 10. juni 2017 ble kansellert. Hun mistet
sin neste flyvning til Tromsø 11. juni kl. 12.15 som følge av kanselleringen. For å rekke sin
påfølgende flyvning Tromsø - Longyearbyen, måtte hun kjøpe en SAS-billett.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Kanselleringen skyldtes etter det opplyste at flyet kolliderte med en fugl på forutgående
flyvning. Maskinen måtte gjennomgå lovpålagt inspeksjon etter kollisjonen. Inspeksjonen
ble imidlertid utsatt til påfølgende morgen, da flyet landet sent, og det foreligger såkalt
"curfew" (nattrestriksjoner) ved flyplassen i Sarajevo. Dette medfører at flyplassen ikke
skal ha trafikk mellom bestemte tidspunkt på døgnet av hensyn til naboer. Det ble satt
opp ny flyvning, DY8413, påfølgende dag kl. 12.00. 

Det fremgår av EU-domstolens avgjørelse i C-314/15 (Pešková) at kollisjon mellom et
luftfartøy og en fugl skal omfattes av begrepet ekstraordinære omstendigheter, jf. EU-
forordning 261/2004 artikkel 5 nummer 3. Det fremgår av dommen at en kollisjon
mellom et fly og en fugl hverken etter sin karakter eller opprinnelse er et ledd i
luftfartsselskapets alminnelige aktivitetsutøvelse, og ligger utenfor flyselskapets faktiske
kontroll, da kollisjonen ikke er uløselig forbundet med fartøyets funksjonsmåte.

Dommen legger videre til grunn at det kan være flere ansvarlige, herunder flyselskapene,
som må treffe nødvendige foranstaltninger for å hindre kollisjon med fugl, jf. avsnittene
39 og 40. Det må vurderes om flyselskapet kunne treffe forebyggende forholdsregler for
å nedsette eller forhindre kollisjonsrisikoen med fugler. Luftfartstilsynet har konkludert
med at det ikke finnes tekniske metoder eller innretninger som kan fjerne risikoen for
kollisjon med fugl, og at flyplassoperatøren er den aktøren som kan ha en viss kontroll
over slike tiltak. Det er truffet flere avgjørelser i Transportklagenemnda etter Pešková-
dommen, jf. for eksempel FLYKN-2016-508.

Nemnda legger etter dette til grunn at flyselskapet ikke hadde mulighet til å sikre seg
mot kollisjonen. 

Nemnda kan på ovennevnte grunnlag ikke se at kanselleringen kunne vært unngått selv
om alle rimelige tiltak ble truffet. Klager har derfor ikke krav på standarderstatning etter
EU-forordning 261/2004. 

Nemnda mener videre at det aktuelle omrutingstilbudet neste dag kl. 12.00 etter
omstendighetene må anses rimelig. Klager hadde ikke kjøpt gjennomgående billett for
reisen, og Norwegians ansvar var i dette tilfellet derfor begrenset til å frakte klager til
Oslo. Nemnda kan ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.