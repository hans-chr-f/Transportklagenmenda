Vedtak i Transportklagenemnda - Fly

Sammendrag

Krav om erstatning som følge av skade påført
under flytur på grunn av kaldt og «trekkfullt» fly.

Dato
27.08.2010

Saksnummer
4/10F

Tjenesteyter
Solia AS

Krav om erstatning som følge av skade påført under flytur på grunn av kaldt og «trekkfullt» fly.

Klager har i det vesentlige anført:

Klager reiste til Madeira 25. oktober 2010. På flyet fikk han tildelt et sete på bakerste rad. Setet
var nedslitt og vondt å sitte i, og under hele flyturen var det en iskald luftstrøm som sto mot
klagers høyre ben. Klager ba om å få pute til å ha i ryggen og et pledd til å skjerme benet sitt
med, men det var ikke tilgjengelig om bord.

Da klager kom fram til Madeira, hadde han store smerter i benet. Klager kunne knapt gå
under de tre ukene de var på Madeira. Han klarte ikke å løfte benet, ei heller å ta på seg sko.
Klager var hos lege under oppholdt og fikk medisin, men det hjalp ikke. Etter at klager kom
hjem har han gått til behandlinger hos kiropraktor. Klager har også kontaktet sin lege som
bekrefter at skaden skyldes nedkjøling.

Ved bestillingen av billettene kom det frem at flyselskapet var Norwegian.

Ved utskrift av nye billetter noen dager før avreise fremkom Primera som flyselskap. Dette
hadde klager ikke blitt informert om. Klager har reist med Norwegian og vet at dette er et bra
selskap. Primera har klager og andre klager har snakket med hatt dårlig erfaring med tidligere.

Klager ønsker erstatning for ødelagt ferie for seg og sin kone.

Solia har i det vesentlige anført:

I overgangen mellom sommer- og vintersesongen 2009/2010 byttet Solia flyselskap fra
Norwegian til Primera Air. Primera Air benytter flytypen Boeing 737-800, den samme flytypen
som Norwegian benyttet på Solias flyvninger til Madeira sommersesongen 2009. I disse flyene
er airconditionanlegget plassert i takpanelet.

Hvilke flyselskap som benyttes for sommer- og vintersesongen har Solia informasjon om på
sine nettsider under «Flyfakta».

Solia er av den oppfatning at de skader som klager har fått i benet ikke skyldes forhold ved
flyet. Det er ikke uvanlig at det kan føles noe kaldere å sitte mot ytterveggen (vindusplass)
enn det å sitte i midten av flyet. Klager hadde ikke forhåndsreservert seteplass, ei heller i sin
bestilling eller på annen måte varslet at det var viktig for ham å ikke bli utsatt for kulde mot
benet.

Solia anser ikke at det foreligger et erstatningsansvar for klagers utgifter i dette tilfellet.

Nemnda bemerker:

Klager har vedlagt utskrift fra «Din reise» datert 27. august 2009 der detaljer ved reisen
fremkommer. Siden har et bilde av et fly fra Norwegian. Det fremkommer videre av Solias
brev til klager av 9. desember 2009 at Solia beklager at det ikke kom frem ved bestillingen at
Norwegian for vintersesongen ville fly et annet flyselskap. Nemnda legger etter dette til grunn
at klager bestilte billetter til en flyvning med Norwegian, og at Solia burde informert ham om
endringen. Det fremgår av saken at Norwegian og Primera Air benyttet samme flytype på
strekningen. Det kan derved synes tvilsomt om endringen ville gi klager rett til å avbestille
reisen eller gi ham grunnlag for andre krav.

Nemnda legger videre til grunn at klager fikk vondt i benet under flyturen, og at han som følge
av smerter i benet fikk redusert utbyttet av ferien sin. Partene er uenige om smertene skyldtes
forhold ved flyvningen eller ikke. Solia anfører i denne forbindelse bl.a. at airconditionanlegget
sitter i taket, mens klager viser til kald trekk ved benet. Flyt er av en anerkjent type som det
finnes mange av. Det er på bakgrunn av de foreliggende opplysninger ikke mulig for nemnda
å ta stilling til hva som var årsaken til klagers smerter i benet.

Den som krever erstatning har bevisbyrden for at det foreligger erstatningsansvar. Klager
har ikke oppfylt denne bevisbyrde, og nemnda finner ikke å kunne anbefale at klager gis
erstatning.

Vedtak:

Flyklagenemnda finner ikke å kunne anbefale at klager gis erstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Frøydis Gjems-Onstad, Forbrukerombudet

Olav Grøttland, SAS

Janne G. Soløy, Widerøe's Flyveselskap AS