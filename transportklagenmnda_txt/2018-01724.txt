Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.03.2019

Saksnummer
2018-01724

Tjenesteytere
KLM

Klager har i det vesentlige anført

Klager skulle reise med KLMs flyvning Kl1204 fra Stavanger (SVG) til Amsterdam (AMS)
19. januar 2018 kl. 17.15. De to reisende hadde også videreforbindelse samme dag med
KL461 fra Amsterdam til Tel Aviv (TLV) kl. 20.55. 

Flyvningen fra Stavanger ble kansellert, og passasjerene ble booket om til samme
flyvninger neste dag. På bakgrunn av uregelmessigheten har klager fremsatt krav om
standardkompensasjon i henhold til EU-forordning 261/2004 på 600 euro pr. person,
totalt 1 200 euro for to passasjerer.

Tjenesteyterne har i det vesentlige anført
KLMs flyvning KL1204 fra Stavanger til Amsterdam 19. januar 2018 ble kansellert.
Kanselleringen skyldtes at Stavanger lufthavn ble stengt fra kl. 17 til 19. Forutgående
flyvning, KL1203 ble omdirigert til Bergen som følge av stengingen. Det var derfor ikke
mulig å unngå kanselleringen av klagers flyvning. 

Passasjerene mistet sin videreforbindelse til Tel Aviv med KL461 samme dag. De ble
booket om med samme flyvning neste dag, og KLM anfører at de har gitt et tilstrekkelig
omrutingstilbud i tråd med forordningens artikkel 8. 

KLM anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

KLMs flyvning KL1204 fra Stavanger til Amsterdam 19. januar 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå uregelmessigheten. 

I dette tilfellet skyldtes kanselleringen at forutgående flyvning fra Amsterdam til
Stavanger ble omdirigert til Bergen. Flyplassen i Stavanger var stengt som følge av
snøvær denne dagen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Passasjerene ble booket om med samme
flyvninger neste dag. Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.