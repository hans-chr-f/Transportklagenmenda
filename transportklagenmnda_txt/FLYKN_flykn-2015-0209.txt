Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
28.08.2015

Saksnummer
0209/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Stavanger til Oslo den 24. oktober 2014 med DY527. De hadde sendt en
barnevogn i Prampack som er i henhold til Norwegians anbefalinger. Ved ankomst Oslo
oppdaget han at barnevognen var ødelagt. Klager henvendte seg i skranken og mottok
skaderapport. Tvillingvognen ble kjøpt brukt 1 år gammel for kroner 3 500.

Da vognen ikke føres av forhandlere i Norge, lot det seg ikke gjøre å reparere vognen eller å
skaffe en tilsvarende. Forhandleren Barnas Hus anbefaler en tilsvarende vogn til kroner 10
945.

Klager krever erstatning for ødelagt barnevogn, kroner 10 945. Til fratrekk kommer 2 års
fradrag som følge av slitasje.

Det vises for øvrig til klagers brev.

Norwegian har i det vesentlige anført:

Dersom kvittering eller kjøpsgaranti kan fremlegges, sammen med dokumentasjon på at
vognen er under 1 år, dekkes hele beløpet på kvitteringen. Klager har ikke kunnet fremlegge
denne dokumentasjonen.

Da klager rapporterte vognen skadet på flyplassen, ble verdien oppgitt å være kroner 3 000.
Norwegian dekker kun verdien på den skadede bagasjen, i dette tilfellet kroner 3 000. Beløpet
er overført kundens bankkonto.

Norwegian kan ikke imøtekomme klagers krav utover det som allerede er utbetalt.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at barnevognen ble
skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Norwegian har erkjent ansvar for skaden. Partene er uenige om tapets størrelse.

Nemnda er av den oppfatning at erstatningen ved totalskade i utgangspunktet må baseres på
gjenanskaffelsesverdien - det beløp skadelidte må betale for å skaffe seg en ny ting av samme
art. Skadelidte skal på den annen side ikke tjene på skaden, og det må derfor gjøres fradrag
for den slitasje og verdiforringelse ellers som bruken av den skadede gjenstand har medført.

Det fremkommer av klagers brev at vognen er en Carena 2013 modell, og at ny pris var kr
3.999. Klager opplyser til nemnda at vognen ble kjøpt for kr 3.500. Norwegian har opplyst at
klager til kundeservice opplyste at han hadde kjøpt den for ca kr 3.000.

Vognen selges ikke ny i Norge. Det er ingen opplysninger om en slik vogn / tilsvarende vogn er
til salgs brukt.

Norwegian har tilbudt en erstatning på kr 3.000. Nemnda finner ikke sannsynliggjort at
gjenanskaffelsesverdien ligger over dette og finner ikke å kunne anbefale at klager gis
medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.