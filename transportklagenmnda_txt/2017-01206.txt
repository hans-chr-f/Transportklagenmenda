Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01206

Tjenesteytere
Ryanair

Klager har i det vesentlige anført

Klager skulle reise fra Torp til Bergamo-Milano den 16. mai 2017 kl 20.15 med flight
FR4558. Like før avgang ble klager informert om at flymaskinen som skulle operere
avgangen ikke greide å lande på Torp grunnet værforholdene, og at det derfor måtte
omdirigeres til Gardermoen. 

Etter mye om og men ble passasjerene busset til Gardermoen først kl. 21.30. Det ble ikke
tilbudt mat eller drikke i ventetiden. 

Klager landet i Bergamo kl 02.32, tre timer og 52 minutter forsinket. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
FR4558 ble omdirigert til Gardermoen grunnet tykk tåke og lavt skydekke over Torp,
det vises til fremlagt dokumentasjon. Som følge av dette ble passasjerene busset til
Gardermoen og fraktet derfra til Bergamo. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Ryanairs kontroll. 

Ryanair har registrert at det ble tilbudt assistanse i henhold til EU-forordning 261/2004,
men dersom klager har utgifter utover dette vil Ryanair dekke disse mot kvitteringer. 

Ryanair kan ikke imøtekomme klagers krav om standarderstatning.

Nemnda bemerker

Passasjerer som kommer mer enn 3 timer forsinket frem til det endelige
bestemmelsesstedet, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7 og EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at forsinkelsen oppstod på grunn av ekstraordinære
omstendigheter, og at hendelsen ikke kunne vært unngått selv om alle rimelige tiltak var
blitt truffet: 

Flyselskapet Ryanair har forklart at flymaskinen som skulle operere FR4558 fra Torp til
Bergamo måtte omdirigeres til Gardermoen den 16.05.2017 grunnet  tykk tåke og lavt
skydekke over Torp. Redegjørelsen er underbygd med logger. Forsinkelsen gir således
ikke rett til standarderstatning etter EU-forordningen. 

Forordningen begrenser imidlertid ikke den reisendes rett til erstatning på annet
grunnlag, jf artikkel 12.

Klageren hevder det ikke ble tilbudt mat eller forfriskninger på bussturen fra Torp
til Gardermoen. Ryanair har tilbudt å refundere eventuelle utgifter i ventetiden mot
kvitteringer. Nemnda anbefaler at dette blir gjort dersom klager har hatt utlegg til mat og
drikke.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.