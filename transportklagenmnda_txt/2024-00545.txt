Vedtak i Transportklagenemnda - Fly

Sammendrag

Krav om erstatning av nye flybilletter grunnet nektet ombordstigning.
Feilstavet navn. Skrevet inn fullt navn i fornavnsfeltet og etternavnsfeltet.

Dato
26.08.2024

Saksnummer
2024-00701

Tjenesteytere
Ticket
Qatar Airways

Klager har i det vesentlige anført

Klager (to passasjerer) hadde bestilt flyreise t/r Oslo-Nairobi via Doha gjennom Ticket:

QR180 (operert av Qatar Airways) - Oslo-Doha - kl. 08:15-kl. 16:55 - 13. januar 2024
QR1341 (operert av Qatar Airways) - Doha-Nairobi - kl. 18:35-kl. 00:05 - 13.-14. januar
2024

QR1342 (operert av Qatar Airways) - Nairobi-Doha - kl. 01:35-kl. 06:50 - 24. januar 2024
QR175 (operert av Qatar Airways) - Doha-Oslo - kl. 08:20-kl. 13:30 - 24. januar 2024

Klager ble nektet ombordstigning på QR180 Oslo-Doha den 13. januar 2024 da de påsto
at navnene var skrevet to ganger. Klager hadde allerede sjekket inn på forhånd og fått
flyseter. Klager har bestilt billetter hos Ticket mange ganger tidligere uten noen problem.
Klager kan ikke ha skrevet navnene to ganger som Ticket hevder er blitt gjort. Siden det
var lørdag åpnet ikke agenten sitt kontor før kl. 10:00 og klager måtte derfor bestille nye
billetter som medførte mye stress og økonomisk belastning.

Klager krever dekning av den nye flybilletten som ble kjøpt for 35 400 NOK.

Tjenesteyterne har i det vesentlige anført
Ticket har i det vesentlige anført:

Avtalen for flyvningen tegnes mellom kunde og flyselskapet. Ticket fungerer kun som
formidler og er dermed ikke en del av avtalen.

25. desember 2023 bestiller kunden billetter på hjemmesiden www.ticket.no. De legger
inn alle navn selv i både fornavnsfeltet og etternavnsfeltet. Det står tydelig i hvilke felter
som skal fylles ut for/mellomnavn og alle etternavn.

Samme dag, 25. desember 2023, mottar kunden en bekreftelse der navnene gjentas to
ganger. 27. desember mottar kunden flybilletten hvor det kan ses at navnene gjentas to
ganger.

Det fremgår av Tickets reisevilkår at kunden har godkjent at det er kundens ansvar å
kontrollere at all informasjon er korrekt som dato, klokkeslett, alle reisendes navn mm
er korrekte. Alle for- og etternavn skal skrives i den rekkefølgen de står i passet, og
skrivemåten skal være identisk.

Det er først på flyplassen det oppdages at navnene er skrevet to ganger og kunden
nektes ombordstigning.

Kunden har selv tastet inn feil navn og de har heller ikke sjekket billettene sine i
forbindelse med betaling eller etter betaling da billettene ble sendt ut.

Ticket motsier seg kundens krav om erstatning. 

Ticket har søkt om refusjon til flyselskapet for billettene kunden ikke brukte. Hvis og når
tilbakebetalingen er godkjent, refunderer Ticket kunden.

Qatar Airways har i det vesentlige anført:

Til å begynne med må Qatar Airways si at det er passasjerenes eget ansvar å sørge for
å ha riktige pass, visum, inkludert reise- eller returbilletter og korrekte reisedokumenter
som skal oppfylles for reise ved opprinnelse, transitt og endelig destinasjon. Qatar
Airways påtar seg intet ansvar for manglende overholdelse av dette. Dette er i samsvar
med artikkel 14 i deres befordringsvilkår. Qatar Airways kan ikke være ansvarlig for all
hjelp eller informasjon gitt av en agent til en passasjer i forbindelse med innhenting
av nødvendige dokumenter eller visum eller for overholdelse av slike lover, forskrifter,
pålegg og krav, enten gitt skriftlig eller på annen måte; eller for konsekvenser for enhver
passasjer som følge av hans/hennes manglende evne til å skaffe slike dokumenter eller
visum eller overholde slike lover, forskrifter, pålegg og krav.

Det er Qatar Airways' ansvar å sørge for at deres passasjerer ankommer destinasjonen
uten problemer, og de vil ikke ta noen sjanser og sette dem i fare ved å bli nektet å lande
av myndighetene ved destinasjonen. I tillegg pålegges flyselskaper store bøter dersom
passasjerer reiser uten å oppfylle reisekrav og har feil navn på utstedte billetter.

Basert på rapporten mottatt fra deres Airport Services Manager i Oslo, må Qatar Airways
informere klager om at kundenes navn var duplisert på billettene og ikke i henhold til
reisedokumentene deres, og de kunne derfor ikke aksepteres for flyreisen. Kundene ble
bedt om å endre navnene og få det rettet.

Qatar Airways kan ikke holdes ansvarlig for eventuelle følgeproblemer eller tap inkludert
refusjon/avbestillingsgebyr/ombooking/
uteblivelsesgebyr eller andre forhåndsbetalte utgifter og for eventuelle følgetap en
kunde kan ha som følge av ikke å reise på de bestilte flyreisene.

Qatar Airways beklager eventuelle ulemper som kan ha blitt forårsaket ved denne
anledningen, men vil gjerne gjenta at ansvar for deres verdsatte passasjerer for å sikre
at dokumentene deres er i orden i god tid før reisen, ligger utelukkende hos passasjeren
selv.

Nemnda bemerker

Nemnda legger til grunn at klager, ved bestillingen av flyreisen, la inn fullt navn selv i
både fornavnsfeltet og etternavnsfeltet. Dette resulterte i at passasjerene fikk navnene
sine duplisert.

EU-forordning 261/2004 artikkel 2 bokstav j) definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Den nektede ombordstigningen gir ikke rett til standarderstatning ettersom
reisedokumentene var utilstrekkelige.

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde gjør en feil som i dette tilfellet, har de
ingen rettigheter utover det avtalen gir anvisning på. Nemnda mener at klager må
bebreides for ikke å ha sjekket billettene sine i forbindelse med betaling eller etter
betaling da billettene ble sendt ut.

Nemnda forstår at det kan virke formalistisk at det ikke kan foretas en rettelse av et
feilskrevet navn på en flybillett. Imidlertid er reglene som nevnt over, og nemnda kan ikke
se at verken Ticket eller Qatar Airways i dette tilfellet har opptrådt klanderverdig.

Klager har rett på refunderbare skatter og avgifter for den ubenyttede flybilletten, hvis
det ikke allerede er refundert. Nemnda kan ikke anbefale at klager gis medhold utover
dette.

Vedtak

Transportklagenemnda anbefaler at Qatar Airways refunderer skatter og avgifter
for den ubenyttede flybilletten, dersom dette ikke har blitt gjort. For øvrig kan ikke
Transportklagenemnda anbefale at klager gis medhold.