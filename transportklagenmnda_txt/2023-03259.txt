Vedtak i Transportklagenemnda - Fly

Sammendrag

Krav om standarderstatning og dekning av diverse utgifter grunnet
forsinkelse. Ikke gjennomgående billett til endedestinasjon.

Dato
24.09.2024

Saksnummer
2023-03848

Tjenesteytere
SAS

Klager har i det vesentlige anført

Klager hadde bestilt flybilletter Palma de Mallorca-Amsterdam-Oslo med Kiwi.com:

VY2901 (operert av Vueling Airlines) - Palma de Mallorca-Amsterdam - kl. 15:10-kl. 17:55 -
1. oktober 2023
SK828 (operert av SAS) - Amsterdam-Oslo - kl. 19:05-kl. 20:55 - 1. oktober 2023

Klager hadde videre bestilt togbilletter fra Oslo S til Stavanger stasjon som hadde
planlagt avgang kl. 22:25 og planlagt ankomst kl. 07:20. Disse togbillettene kostet 555
NOK.

SAS sin flyvning SK828 Amsterdam-Oslo ble forsinket. Grunnen til at klager vil klage er
at SAS-piloten opplyste passasjerene ombord på flyet uoppfordret om at årsaken til
forsinkelsen var at flyet ventet på forsinkede passasjerer på den flyplassen som flyet kom
fra til Amsterdam. Dette var søndagskveld og pilotene tok ikke hensyn til at passasjerene
som skulle til Oslo også kunne ha annen transport de skulle rekke for å komme seg
videre, ikke bare de som skulle til Amsterdam. Som følge av forsinkelsen kom klager til
Oslo ca. kl. 22:00, altså en time senere enn det som var planlagt, og rakk dermed ikke
nattoget og ble nødt til å overnatte i Oslo siden det ikke var flere fly til Stavanger denne
kvelden. Klager tok første fly neste dag, 02.10.2023, for å rekke å komme på jobb hvor
klager måtte være kl. 09:00 på mandag.

Klagers forsikringsselskap nektet å dekke utgiftene fordi at SAS oppga «flight irregularity»
som årsaken til forsinkelsen i bekreftelsen – hvilket er løgn. Forsikringsselskapet
anbefalte klager å klage til Transportklagenemnda.

Klager er klar over totimersregelen når det gjelder forsinkelser, men årsaken til
forsinkelsen var ikke legitim da det var ren forskjellsbehandling av passasjerer som skulle
til Amsterdam og Oslo. Det var pilotene selv som valgte å bli en time forsinket, og en time
er betydelig tid når man er på reise. I kombinasjon med at klagers utgifter som følge av
denne ubegrunnede forsinkelsen ble veldig store, mener klager at dette gir henne rett til
at SAS dekker klagers utgifter for å gjøre opp for pilotenes feil.

Klager krever følgende utgifter dekket:
- Ubenyttede togbilletter Oslo S-Stavanger: 555 NOK
- Hotellovernatting på Park Inn by Radisson Oslo Airport Hotel West 1.-2. oktober: 1
001,25 NOK
- Nye flybilletter med Norwegians DY522 Oslo-Stavanger

Tjenesteyterne har i det vesentlige anført
SAS har i det vesentlige anført:

Klager har fremmet krav mot SAS der det kreves erstatning for flere utgifter i forbindelse
med vedkommendes reise den 1. oktober 2023.

Klager gjelder klagers reise fra Amsterdam (AMS) til Oslo (OSL) med SK828 den 1.
oktober 2023 på bookingnummer KEIIIN, se side 1 i bilag 1. Oslo var her klagers endelige
destinasjon.

SK828 ble forsinket med 59 minutter, se side 2 i bilag 1. Slik det fremgår av vedlegget
skyldtes forsinkelsen både ATC-restriksjoner på AMS og sen ankomst av flyet fra forrige
flyvning. Hovedforsinkelsen var dog forsinket ankomst av flymaskinen.

Forsinkelse som medfører at passasjeren kommer frem mer enn tre timer senere enn
angitt ankomsttid kan gi rett til standarderstatning i henhold til EU-forordning 261/2004,
jf. EU-domstolens avgjørelser i sak Sturgeon-Condor av 19. november 2009 (C-402/07).
Denne dommen endrer ved utgangspunktet i forordningen, og sidestiller forsinkelser på
over tre timer med kansellering av flyvninger.

I denne saken er det tale om en forsinkelse til endelig destinasjon på 59 minutter. En slik
forsinkelse utløser derfor ikke krav på standardkompensasjon etter forordningen.

Videre kreves det erstatning for utgifter til hotell, togbillett og flybillett med Norwegian til
Stavanger.

Det bemerkes at klager både krever erstatning for ubrukt togbillett og utgifter til flybillett
med Norwegian for reisen fra Oslo til Stavanger. Dersom forsinkelsen ikke hadde funnet
sted, ville klager uansett hatt en utgift til togbillett. På denne bakgrunn mener SAS at
klager ikke kan kreve begge utgifter dekket.

Det avgjørende moment i vurderingen er hvorvidt skaden var påregnelig for SAS.
Påregnelighetskravet gir uttrykk for at man kun kan kreve erstatning for tap som man
med rimelighet kunne ha forutsett som en mulig følge. Høyesterett uttalte i RT. 1933 s.
475 at tapet ikke "(maa) ansees for at være av saavidt enestaaende og uforutseelig art, at
det finnes at ligge udenfor rimelighedens grenser at paalegge bedriften ansvar".

SAS kan ikke holdes ansvarlig for fjerne, avledet og ikke synbare økonomiske tap.
Passasjerens individuelle planer om å reise videre til Stavanger fra Oslo er for SAS
uvedkommende. Slike utgifter kan ikke sies å være en del av avtalen om å frakte
passasjeren fra et sted til et annet. Et flyselskap er ikke ansvarlig for slike utgifter
ettersom slike utgifter ikke er påregnelige når passasjerene har kjøpt en ren flybillett. Det
kan derfor ikke kreves erstatning for disse kostnadene.

Det fremgår ytterligere av SAS' befordringsvilkår at selskapet ikke skal holdes ansvarlig
for denne typen følgeskader med mindre det skulle fremgå av lovgivningen. For
ytterligere informasjon om SAS' vilkår, se oversikt over regler og vilkår på nettsiden til
SAS.

I øvrig bemerkes at togbilletten og hotellbookingen vedlagt kun er bookingbekreftelser,
og ikke kvitteringer.

SAS bestrider samtlige krav.

Nemnda bemerker

Spørsmålet om standarderstatning:

Nemnda legger til grunn at klagers flyvning SK828 Amsterdam-Oslo ble forsinket med 59
minutter. 

Forsinkelse som medfører at passasjerene kommer frem til det endelige
bestemmelsesstedet mer enn 3 timer etter det planlagte ankomsttidspunktet gir rett til
erstatning, med mindre flyselskapet godtgjør at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Forsinkelsen på 59 minutter gir dermed ikke klager rett på standarderstatning.

Spørsmålet om dekning av klagers tap:

Klager har videre krevd erstattet utgifter knyttet til togbilletter klager hadde fra Oslo S til
Stavanger som hun ikke rakk på grunn av forsinkelsen, samt utgifter til hotellovernatting
og nye flybilletter hun kjøpte.

Klager hadde ikke gjennomgående billetter fra Amsterdam til Stavanger. Avtalen mellom
klager og SAS var å frakte passasjeren fra Amsterdam til Oslo. Dette fremgår av fremlagte
reisedokumenter. 

Nemndas flertall – leder og bransjerepresentanten – mener at SAS ikke er
erstatningsansvarlig etter EU-forordning 261/2004 for togbillettene, hotellovernattingen
eller de nye flybillettene, og de økonomiske tapene dette medførte for klager. Flertallet
mener at et tapene ikke er påregnelige for flyselskapet, og kan derfor ikke anbefale at
selskapet dekker klagers tap.

Anvendelse av EU-forordningen berører ikke en passasjers rett til erstatning
på annet grunnlag. SAS vil være ansvarlig for tap som følge av forsinkelse etter
Montrealkonvensjonen artikkel 19 og luftfartsloven § 10-20, med mindre selskapet kan
godtgjøre at det har tatt alle forholdsregler som med rimelighet kan kreves for å unngå
tapet, eller dette ikke har vært mulig for dem.

Flertallet viser til begrunnelsen over, og mener at tapene heller ikke er påregnelige etter
Montralkonvensjonen/luftfartsloven. Flertallet finner heller ikke grunnlag for erstatning
på annet grunnlag.

Mindretallet, forbrukerrepresentanten, mener at klager har krav på erstatning for
utgiftene etter luftfartsloven § 10-20. Klager ble forsinket på flyvningen fra Amsterdam
til Oslo. Som følge av dette mistet klager videreforbindelsen sin, og klager måtte
kjøpe hotellovernatting og nye flybilletter til Stavanger for å rekke jobb neste morgen.
Mindretallet mener at klagers utgifter må anses som en direkte følge av forsinkelsen og
at klager ellers ikke ville hatt dette tapet.

Klagers tap må etter mindretallets syn anses som påregnelig. Det ligger generelt i
kjernen av et flyselskaps oppgaver å frakte passasjerer til ulike destinasjoner, hvorfra
det er påregnelig at reisende har forhåndsbestilt transport videre til andre reisemål.
Ved kansellering eller forsinkelse av en flyreise vil det være en nærliggende konsekvens
at passasjerer helt eller delvis ikke vil kunne nyttiggjøre seg av forhåndsbestilte
videreforbindelser og dermed må kjøpe nye billetter. Mindretallet mener følgelig at det
foreligger en påregnelig og adekvat årsakssammenheng mellom forsinkelsen og klagers
utgifter, og klagers tap må dermed erstattes. Erstatningen må begrenses til utgiftene til
hotell og flybillett, da klager ikke skal reise gratis. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Nemnda konkluderte deretter i tråd med flertallets oppfatning.

Vedtak

Transportklagenemnda kan ikke anbefale at klager gis medhold.