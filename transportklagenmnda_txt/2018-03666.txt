Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03666

Tjenesteytere
Wizz Air

Klager har i det vesentlige anført

Klager skulle reise fra Torp til Wroclaw den 17. august 2017 kl 08.15 med ankomst kl
09.45 med Wizz Airs flight W6 1880. Avgangen ble forsinket slik at klager ankom endelig
bestemmelsessted kl 12.50, mer enn tre timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
W6 1880 ble forsinket grunnet sent innkommet fly fra Poznan, som følge av
dårlige værforhold; tåke og lav sikt ved Poznan lufthavn. Wizz Air viser til fremlagt
dokumentasjon.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Wizz Airs kontroll.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Wizz Air har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Wizz Air har fremlagt dokumentasjon som viser at W6 1880 fra Torp til Wroclaw ble
forsinket som følge av tåke og lav sikt. Wizz Air kunne ikke gjort noe for å forhindre
værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.