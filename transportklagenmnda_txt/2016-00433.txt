Vedtak i Pakkereisenemnda

Sammendrag

Uakseptabel oppførsel fra TUI da klager fikk beskjed
om at hun måtte betale for overvekt på hjemreisen.

Dato
27.02.2017

Saksnummer
2016-00433

Tjenesteytere
TUI Norge AS

Klager har i det vesentlige anført

Klager bestilte en reise for to personer med innkvartering på Revoli Playa, Puerto Rico,
Gran Canaria i perioden 19.10.2016 - 26.10.2016 til totalt kr. 10 074.

Ved avreisen fra Gardermoen ble ikke håndbagasjen på totalt ca. 7 veid sammen
med de to koffertene som veide ca. 30 kilo. Ved hjemreisen måtte både koffertene og
håndbagasjen veies, og klager fikk beskjed om å betale for 9 kilo overvekt. Klager var
sikker i sin sak om at hun hadde under 40 kilo bagasje og ikke skulle betale for overvekt.
Det var ingen forståelse fra TUIs representanter, mye venting og ubehageligheter på
flyplassen før klager endelig fikk sjekke inn og var den siste som gikk ombord i flyet.
Flyreisen ble en påkjenning pga. smertene hun fikk under løpeturen inn til gaten. Klager
fikk ingen beklagelse fra hverken guidene eller flyselskapet TUIfly Nordic.

På Gardermoen sjekket klager TUIs bagasjeregler og fikk bekreftet at bagasjen kunne
være på totalt 40 kilo for to personer, inkludert håndbagasjen. Klagers bagasje veide
totalt ca. 37 kilo.

Klager har ikke informert om noe spesielt krav til prisavslag.

Tjenesteyterne har i det vesentlige anført
TUI har beklaget om personalet på Las Palmas gjorde en feil da de sjekket inn klagers
bagasje. Det er ofte slik at håndbagasjen ikke blir veid ved utreise fra Norge. Klager fikk
etter hvert klarsignal fra TUI og personalet på flyplassen slik at de fikk være med flyet
uten å betale for eventuell overvekt.

Klager har fått tilbud om et reisegavekort på kr. 2.000.

Nemnda bemerker

Nemnda legger til grunn at klageren ble utsatt for meget firkantet opptreden fra
skrankepersonalet på flyplassen på vei fra Gran Canaria til Norge. Det er i ettertid
bekreftet at personalet tok feil da de i første omgang krevde at klageren skulle betale for
overvekt. Feilen medførte at klageren ble meget forsinket og måtte skynde for å rekke
flyavgangen, noe hun ikke hadde godt av fordi hun har en hjertelidelse.

Arrangøren har på sin side beklaget den belastningen klageren ble utsatt for, og har
tilbudt et reisegavekort på kr. 2 000.

Nemnda finner at saken med dette er håndtert på en tilfredsstillende måte
av arrangøren. Skrankepersonalet på de lokale flyplassene er ikke ansatt av
reisearrangøren, men av flyplassens handlingagenter. TUIs representanter på stedet
burde likevel ha opptrådt med mer autoritet når en passasjer ble så dårlig behandlet, og
det har klageren etter nemndas syn fått et plaster på såret for i og med gavekortet.

Vedtak

Pakkereisenemnda kan ikke anbefale at klageren får erstatning ut over det gavekortet på
kr. 2.000 som er tilbudt av arrangøren.

Vedtaket er enstemmig.