Vedtak i Transportklagenemnda - Fly

Sammendrag

Krav om standarderstatning samt andre utgifter grunnet kansellering.

Dato
20.08.2021

Saksnummer
2020-03773

Tjenesteytere
Ryanair

Klager har i det vesentlige anført

Klager (to personer) skulle reise fra Oslo til London Stansted med Ryanair den 13.
november 2020. Flyvningen ble kansellert den 10. november 2020 og klager ble booket
om til en flyvning to dager senere. De fikk ikke hjelp til å finne overnatting sted under
denne tiden. 

Klager krever standarderstatning på 2 x 250 euro i henhold til EU-forordning 261/2004
samt for hotell, mat, transport med til sammen 323,22 euro. Totalt krav 823,22 euro.

Tjenesteyterne har i det vesentlige anført
FR1395 fra Oslo til London Stansted ble kansellert grunnet ruteendring. 

Ryanair viser til EU-forordning 261/2004 artikkel 14.2. 

Ryanair sendte ut e-post og SMS til alle berørte passasjerer den 10. november 2020
hvor det gis tilgang til EU-forordningen. E-posten inneholdt linker til tre alternativer som
passasjerene kunne velge mellom:
-Godta tidendringer
-Gratis ombooking
-Full refusjon

I dette tilfellet valgte klager å godta tidsplanendringen og gikk om bord på flyet. Ryanair
anfører at de ikke er ansvarlig for påløpte utgifter.

Nemnda bemerker

Klager med reisefølge skulle reise med Ryanair (FR1395) den 13. november 2020. Den
10. november 2020 ble de informert om en ruteendring. Ruteendringen medførte at
flyvningen ville gå to dager senere.

En ruteendring som i dette tilfellet må anses som en kansellering av en avtalt flyvning.
Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Retten
til standarderstatning faller bort dersom passasjeren har fått informasjon om endringen
minst to uker før planlagt avgangstid. 

I dette tilfellet fikk klager beskjed om kanselleringen den den 10. november 2020, altså
mindre enn to uker før avgang. Nemnda kan heller ikke se at flyselskapet har godgjort at
kanselleringen skyldtes ekstraordinære omstendigheter utenfor flyselskapets kontroll.
Klager har etter dette krav på standarderstatning på 250 euro per person, totalt 500
euro.

Nemnda legger videre til grunn at klager pådro seg utgifter til overnatting, mat og
transport som følge av ruteendringen. Ryanair har anført at klager ikke har rett på å få
dekket noen utgifter, da de aksepterte den nye rutetiden to dager senere.

En passasjers rett til forpleining etter EU-forordningen 261/2004 artikkel 9 består så
lenge han venter på en omlegging av reisen, jf retningslinjene av 15.06.2016 punkt 4.3.2.
Dersom klager hadde valgt refusjon av billettene eller omruting på en senere dato etter
passasjerens valg, jf. EU-forordning 261/2004 artikkel 8 bokstav a) og c), så ville retten
til forpleining ha falt bort. Klager aksepterte imidlertid omrutingen to dager senere, og
klager derfor burde få dekket forpleiningsutgiftene sine i ventetiden. 

Klager har forklart at de forsøkte å holde kostnadene så lave som mulig ved å bo på
Airbnb og kjøpe mat på matbutikker. Nemnda mener kostnadene fremstår som rimelige
sett hen til ventetiden. Nemnda anbefaler at Ryanair refunderer klagers dokumenterte
ekstrautgifter til overnatting, mat og transport. Klagers utgifter knyttet seg til to dager
ekstra overnatting, mat og ny transport til flyplassen, i euro totalt 323, 22.

Vedtak

Transportklagenemnda anbefaler at Ryanair utbetaler standarderstatning på totalt 500
euro, samt dekker klagers forpleiningskostnader i ventetiden på totalt 323,22 euro.