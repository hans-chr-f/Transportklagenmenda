Vedtak i Transportklagenemnda - Fly

Sammendrag

Krav om refusjon av drosjeutgifter ved forsinkelse.

Dato
29.08.2019

Saksnummer
2019-00432

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY638 fra Oslo lufthavn (OSL) til Bergen (BGO) 2.
januar 2019 kl. 22.00. Flyvningen ble imidlertid forsinket med cirka en og en halv time.
Det gikk ingen buss til klagers destinasjon etter ankomst cirka kl. 00.30, og hun måtte
ta taxi. Drosjen kostet kroner 1 109, og klager har fremsatt krav om refusjon av denne
utgiften.

Tjenesteyterne har i det vesentlige anført
Norwegians flyvning DY638 fra Oslo til Bergen 2. januar 2019 ble forsinket med en time
og 38 minutter ved ankomst til Bergen. 

Forsinkelsen oversteg ikke tre timer, og Norwegian har følgelig anført at klager ikke har
krav på standardkompensasjon. Norwegian er videre av den oppfatning at forsinkelsen
ikke gir grunnlag for refusjon av taxiutgifter i dette tilfellet. Dette begrunnes ved at i
motsetning til EU-forordning 261/2004, stilles det i Montrealkonvensjonen ingen krav til
at det må foreligge en ekstraordinær omstendighet for at flyselskapet skal være unntatt
fra ansvar. EU-domstolen har tidligere fastslått at reglene i Montrealkonvensjonen ikke
er relevante for tolkningen av fritakelsesgrunnene i forordningen. Norwegian anfører at
dette også må gjelde motsatt vei, slik at forordningens bestemmelser ikke er relevante
for fortolkningen av Montrealkonvensjonen. Det vises i denne forbindelse til nemndas
avgjørelse i 1222/14F. 

Norwegian har på ovennevnte grunnlag avvist klagers krav.

Nemnda bemerker

Norwegians flyvning DY638 fra Oslo til Bergen 2. januar 2019 ble forsinket med en time
og 38 minutter. Siste buss hadde gått, og klager måtte derfor ta taxi. 

Forsinkelsen var under tre timer, og klager har ikke krav på standarderstatning. Klager
har heller ikke krevd dette. Klager krever dekket det tapet hun ble påført i form av
taxiutgifter som følge av forsinkelsen.

Norwegian er i henhold til luftfartsloven § 10-20 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Norwegian har ikke kommentert hva som var årsaken til forsinkelsen. Selskapet har
derfor ikke godtgjort at alle forholdsregler er tatt. Det foreligger derfor ansvarsgrunnlag.

Klager har dokumentert sine taxiutgifter på kroner 1 109. Til fradrag kommer utgifter til
transport som klager uansett ville hatt på 200 kroner.

Vedtak

Transportklagenemnda - fly anbefaler at Norwegian erstatter klager utgifter til taxi på
kroner 909.