Tjenesteyter følger ikke vedtaket i saken (20.09.2022)
Kommentar fra tjenesteyter:

Ifølge klager har ikke Opodo fulgt opp vedtaket.

Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
18.06.2022

Saksnummer
2022-00032

Tjenesteytere
Opodo
Qatar Airways

Klager har i det vesentlige anført

Klager hadde kjøpt flybillett hos Opodo med reise fra Oslo via Doha og Mumbai til
Chennai den 8. september 2021 med Qatar Airways og IndiGo. Opodo hadde utstedt
billetten med to PNR for denne reisen. 

Klager blir kontaktet av Qatar Airways dagen før han skal reise hvor de sier at klager ikke
kan reise videre fra Doha da billettene er utstedt på to PNR. Flyselskapet ber klager ta
kontakt med reisebyrået. Qatar Airways tillater ikke ombordstigning fra Oslo dersom
videreforbindelsen ikke har «code sharing». 

Det ble forsøkt å komme i kontakt med Opodo på chat og telefon. Klager fikk til slutt
kontakt på chat hvor han brukte to timer, men de kom ikke frem til noen løsning.
Klager hadde også kjøpt en servicepakke samt forsikring hos Opodo. Klager ba om å
få nødvendig dokumentasjon for å rapportere hendelsen til forsikringen for å kreve
erstatning, men de svarte aldri på denne forespørselen. Det reageres på at reisebyrået
ikke informerte om denne regelen og de bør heller ikke selge slike billetter. 

Det er blitt refundert kr. 1664,64 til klager fra Opodo for kanselleringen av flyvningen
Mumbai – Chennai – Mumbai. 

Klager krever refusjon på kr 5309,90 for bestillingen hos Opodo.

Tjenesteyterne har i det vesentlige anført
Opodo har ikke inngitt tilsvar til nemnda.

Qatar Airways har gitt følgende tilsvar til nemnda: 
Qatar Airways presiserer at passasjeren ble booket med Qatar Airways billett mellom
Oslo – Doha – Oslo. Passasjeren hadde separat billett mellom Doha og Chennai
via Mumbai, som ble operert av Indigo Airlines Siden dette ikke var en del av 1
enkeltbillettreise, var det et krav fra Qatar Airways at passasjeren hadde landings-/
immigrasjonsklarering for destinasjonen Doha, Qatar fordi Qatar Airways opererte
flyvningen som ville ende i Doha.

Qatar Airways viser videre til flyselskapets akseptpolicy, hvor det fremgår følgende:

Transit via Doha
«Passengers from all destinations served by Qatar Airways can continue to travel with
the airline and transit through Hamad International Airport, subject to entry restrictions
at their final destination. You will need to hold immigration approval to land at the
final city in your itinerary that is operated by Qatar Airways, even if you are taking a
connecting flight afterwards.»

Den 7. september 2021 ringte passasjeren Qatar Airways og utstedte hele billetten på
nytt med Qatar Airways. Flyselskapet viser her til fremlagt dokumentasjon på original
billett, samt ny billett ustedt 7. september 2021. Ny utstedt billett ble Oslo-Doha-
Chennai-Doha-Oslo av Qatar Airways, det ble belastet for korrekt prisdifferanse.

Passasjer og reisebyrå bør ha sjekket reisekravene før utstedelse av billetten.
Dette er ikke et tilfelle av nektet ombordstigning på grunn av overbooking. Flyselskapet
kan på ovennevnte grunnlag ikke imøtekomme klagers krav.

Nemnda bemerker

Klager krever erstatning for tap han ble påført som følge av at reisebyrået hadde utstedt
en booking med to forskjellig PNR.

Klager har gjort flere forsøk på å komme i kontakt reisebyrået, uten at de har kommet
til en løsning. Flyselskapet Qatar Airways henviser til Opodo når det gjelder fremsatt
refusjonskrav, da de mener det er reisebyrået som har utstedt billetter som ikke
aksepteres av flyselskapet. 

Reisebyrået Opodo har til tross for purringer ikke inngitt tilsvar til
Transportklagenemnda. Nemnda kan treffe vedtak basert på opplysningene som er
fremkommet tidligere i saken, jf. transportklagenemndforskriften § 5-3 (3).

På bakgrunn av sakens opplysninger legger nemnda til grunn at klager opprinnelig
hadde bestilt en reise fra Oslo til Chennai via Doha og Mumbai med avreise 8. september
2021. Flyvningene ble operert av Qatar Airways og IndiGo. Opodo hadde utstedt billetter
med to PNR for denne reisen. Videre legger nemnda til grunn at reisebyrået har solgt
billetter som ikke er godkjent som codeshare av opererende flyselskap, og at dette er
noe byrået må hefte for. 

Nemnda mener at Opodo skal refundere klager kostnaden for den ugyldige reisen som
ble solgt av byrået. Eventuelle beløp som allerede er refundert klager skal det gjøres
fradrag for.

Vedtak

Transportklagenemnda anbefaler at Opodo refunderer NOK 5309,90 for bestillingen hos
reisebyrået.