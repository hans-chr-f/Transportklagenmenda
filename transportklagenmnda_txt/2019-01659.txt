Vedtak i Transportklagenemnda - Fly

Sammendrag

Krav om erstatning for skadet koffert.

Dato
14.02.2020

Saksnummer
2019-01659

Tjenesteytere
Singapore Airlines

Klager har i det vesentlige anført

26. mars 2019 reise klager med SQ2661 fra Stavanger til København, med SQ251 fra
København til Singapore og til slutt med SQ245 fra Singapore til Brisbane. Da klager
ankom Brisbane, oppdaget vedkommende at kofferten manglet et hjul.

Klager krever erstatning for den skadede kofferten slik at klager kan kjøpe en ny koffert.

Tjenesteyterne har i det vesentlige anført
Singapore Airlines' ansvar for skadet bagasje er begrenset i henhold til gjeldende vilkår
på nettsidene. I disse vilkårene står det at flyselskapet ikke er ansvarlig for slitasjeskader
på bagasje. Det er oppgitt at blant annet skader på utstikkende deler av bagasjen, som
hjul, regnes som en slitasjeskade, slik at Singapore Airlines ikke er ansvarlig i slike tilfeller.

På bakgrunn av dette kan ikke klagers krav imøtekommes.

Nemnda bemerker

Nemnda legger til grunn at kofferten ble skadet mens den var i Singapore Airlines'
varetekt. Dette er ikke bestridt av selskapet. Imidlertid anfører selskapet at det har
generelle vilkår som begrenser ansvaret når det gjelder skade på bagasje, og at man
derfor ikke vil dekke tapet.

I henhold til luftfartsloven § 10-18 første ledd, er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord på
luftfartøy eller mens godset var i fraktførerens varetekt ...». Det er ikke anledning til å
ta forbehold i generelle vilkår som begrenser fraktførers ansvar etter luftfartsloven.
Selskapets ansvarsbegrensning i egne vilkår kommer etter dette ikke til anvendelse.

Klager har lagt frem en erklæring fra Singapore Airlines som slår fast at det ble
rapportert at det ene hjulet manglet ved klagers ankomst i Brisbane. Nemnda legger på
bakgrunn av dette til grunn at skaden anses for å være av et slikt omfang at kofferten
ikke lenger kunne brukes.

Erstatningen skal i utgangspunktet baseres på gjenanskaffelsesverdien - det vil si det
beløpet som passasjeren som skadelidt må betale for å skaffe seg en tilsvarende koffert.
Skadelidte skal på den annen side ikke tjene på skaden. Det må derfor gjøres fradrag for
slitasje og verdiforringelse ellers på den skadede gjenstanden.

Klager har lagt frem en kvittering for at gjenanskaffelsesverdien for en ny koffert er 2199
kroner og at den ble kjøpt i 2018. Skaden på kofferten oppstod i 2019. Nemnda setter da
erstatningen skjønnsmessig til 2000 kroner.

Vedtak

Transportklagenemnda - fly anbefaler at Singapore Airlines utbetaler erstatning på 2000
kroner til klager.