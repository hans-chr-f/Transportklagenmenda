Vedtak i Transportklagenemnda - Fly

Sammendrag

Krav om refusjon grunnet ruteendring.

Dato
13.06.2019

Saksnummer
2018-02169

Tjenesteytere
Kiwi.com
Adria Airways

Klager har i det vesentlige anført

Klager skulle reise fra Ljubljana til Oslo via Warszawa den 19. juni 2018 kl 17.05 med
ankomst kl 21.40. Billettene var kjøpt hos nettreisebyrået Kiwi.com og var med Adria
Airways og Norwegian Air Shuttle. Billetten var ikke gjennomgående, men utstedt på
to forskjellige billettnummer og bookingreferanser. Klager hadde også kjøpt flyplass/
garantiservice" fra Kiwi.com som innebærer at selskapet skal bistå med ombooking,
hotell etc ved forsinkelser.

Ved ankomst flyplassen i Ljubljana ble klager gjort oppmerksom på at avgangstiden var
endret til kl 18.05. Flyet ble i tillegg ca 20 minutter forsinket. Dette medførte at klager
mistet sin videreforbindelse med Norwegian.  

Klager ringte reisebyrået, og etter en time i kø fikk hun som svar at det ville ta 4-6 timer å
få bekreftelse på omruting og hotellovernatting. 

Klager som var gravid i 8. måned kunne ikke vente så lenge uten søvn. Hun viser til
fremlagt legeattest. Klager tok inn på et flyplasshotell, og booket nye billetter for
påfølgende dag. Først kl 00.30 mottok hun informasjon fra Kiwi.com om at hun var
booket om på en flyvning via Riga neste morgen. 

I klagers situasjon var det ikke aktuelt eller helsemessig forsvarlig å vente så lenge på
svar fra Kiwi.com.  

Klager krever refusjon av utgifter til hotell kroner 1 320 og ny billett kroner 2 275. 

Det vises for øvrig til klagers brev.

Tjenesteyterne har i det vesentlige anført
Verken Kiwi.com eller Adria Airways har avgitt uttalelse til nemnda.

Nemnda bemerker

Klager skulle reise fra Ljubljana til Oslo via Warszawa den 19. juni 2018 kl 17.05 med
ankomst kl 21.40. Billettene var kjøpt hos nettreisebyrået Kiwi.com og var med Adria
Airways og Norwegian Air Shuttle. Billetten var ikke gjennomgående, men utstedt
på to forskjellige billettnummer og bookingreferanser. Klager hadde kjøpt "flyplass/
garantiservice" fra Kiwi.com som innebærer at selskapet skal bistå med ombooking,
hotell etc ved forsinkelser.

Ved ankomst flyplassen i Ljubljana var avgangstiden endret til kl 18.05. Flyet ble i tillegg
ca 20 minutter forsinket. Dette medførte at klager mistet sin videreforbindelse med
Norwegian. 
Flyet var mindre enn to timer forsinket i forhold til opprinnelig reiserute. 
Klager har ikke krevet standarderstatning, og det ville hun heller ikke hatt krav på med en
forsinkelse på mindre enn to timer. 

Klager reiste på separate billetter, men antagelig fordi hun hadde kjøpt "flyplass/
garantiservice" fra Kiwi hun fikk likevel tilbud om ny flybillett og hotell for natten fra
Kiwi.com. Dette ble først bekreftet etter klokken 00:30 og ville ifølge klager medført en
total forsinkelse på nesten 16 timer i forhold til opprinnelig ankomsttid til Oslo på grunn
av reiseruten med en lang mellomlanding. Klager var gravid i åttende måned og anså det
som uansvarlig å vente så lenge på å få tatt inn på et hotell for å sove, også fordi de nye
billettene hadde avgang tidlig dagen etter, og hotellet Kiwi kunne tilby medførte et stykke
å reise fra flyplassen. Klager ordnet på grunn av disse forholdene selv nye billetter som
medførte en forsinkelse på 12 timer og hotell.

Hun krever refusjon av utgifter til hotell kroner 1 320 og ny billett kroner 2 275. 

Ettersom klager reiste på separate billetter og forsinkelsen var på mindre enn to timer, er
nemnda av den oppfatning at klager i utgangspunktet ikke har krav på erstatning i dette
tilfellet. Klager var høygravid, og det er lett å forstå at dette var en stor utfordring for
henne. Om man imidlertid velger å reise i en sånn tilstand, gjør man det i utgangspunktet
på egen risiko. Man kan  ikke vente at flyselskapet skal bære et større ansvar enn ellers,
utover å være behjelpelig og ta hensyn så langt det lar seg gjøre. 

Spørsmålet for nemnda blir etter dette om Kiwi.com oppfylte sine forpliktelser etter den
"flyplass/garantiservice" klager hadde kjøpt som et tilleggsprodukt til flybilletten. 
Nemnda behandler klager på passasjerers rettigheter i medhold av luftfartslovgivningen
med forskrifter og avtaler om yting av tjenester som faller innenfor luftfartslovgivningens
virkeområde, jf. transportklagenemndforskriften § 1-4 første ledd a). En garanti som den
foreliggende faller imidlertid utenfor luftfartslovgivningen, og en vurdering av om den
foreliggende garantiforpliktelsen er oppfylt, faller således utenfor nemndas kompetanse
og kan ikke behandles her.

Etter dette kan nemnda ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold