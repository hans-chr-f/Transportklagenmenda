Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett

Dato
21.12.2017

Saksnummer
2017-02389

Tjenesteytere
Ruter

Klager har i det vesentlige anført

Klager opplyser at han gikk på t-banen på Godlia og ble sjekket i kontroll på Hellerud.
Han ble da ilagt gebyr. 

Klager hevder han kjøpte billett rett før han gikk på t-banen, men at 4G hans var litt
treg og at billetten derfor kom litt sent inn i appen. Videre viser klager til at kontrolløren
scannet billetten hans, og at billetten da var gyldig. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyret han ble ilagt på T-banen den 18.
september 2017. Klager fikk gebyr fordi han kjøpte billetten sin for sent.

Klager hevder i sin henvendelse til Ruter at kontrollørene kom på T-banen ved Hellerud
stasjon, mens han selv gikk på ved Godlia, altså stasjonen før Hellerud.

Ruter forholder seg til hva kontrollørene har opplyst i denne saken. Kontrollørene gikk
på og startet kontrollen ved Godlia, da befant klager seg om bord på T-banen. Billetten til
klager er kjøpt ved Godlia stasjon når kontrollen kom på. Billetten må være bekreftet og
betalt før du går om bord. 

Ruter ser på bakgrunn av dette ingen grunn til å endre sitt standpunkt i denne saken.

Nemnda bemerker

Klager ble ved kontroll på T-banen ved Hellerud stasjon den 18. september 2017 ilagt
gebyr på det grunnlag at billett var kjøpt for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder at han gikk på banen på Godlia stasjon og at kontrollørene kom på på
Hellerud stasjon og at han da ble kontrollert. 

Nemnda viser til kontrollrapporten hvor det fremgår at kontrollen startet ved Godlia
som er stasjonen før Hellerud.  Ruters sanntidssystem viser at avgang fra Godlia var kl
07.52.17.

Nemndas flertall, nemndas leder og forbrukerrepresentantene, legger til grunn
opplysningene i rapporten om at klager satt på banen da kontrollørene kom på toget
ved Godlia. Billetten er registrert bestilt kl 07.51.59 og betalt kl 07.52.02, dvs. mens T-
banetoget var på Godlia. 

Etter flertallets syn må det legges til grunn at billetten ble kjøpt etter at klager gikk
ombord på banen og at vilkårene for å ilegge gebyr var til stede. Flertallet kan ikke se at
det er grunnlag for å anbefale at gebyret frafalles.

Nemndas mindretall, forbrukerrrepresentantene Faye-Lund og Sørlie, mener at klager
i dette tilfellet må få ettergitt gebyret. Det vises til at det i denne saken er uenighet om
hvor klageren har kommet på t-banen. Tidsdokumentasjon viser at klager fullt mulig
kan ha kjøpt billett før han steg på t-banen der han hevder å ha gjort det. All den tid
selskapet ikke har annen dokumentasjon som i strekkelig grad underbygger påstanden
om at han allerede satt på t-banen, kan ikke selskapet sies å ha godgjort sin påstand.

Vedtak

Transportklagenemnda Kollektivtransport finner ikke å kunne anbefale at klager gis
medhold.