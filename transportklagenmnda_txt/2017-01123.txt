Vedtak i Transportklagenemnda - Fly

Sammendrag

Krav om refusjon av utgifter ved kansellering.

Dato
27.02.2018

Saksnummer
2017-01123

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1405 fra Nice (NCE) til Oslo lufthavn (OSL)
30. mars 2017. Flyvningen ble kansellert. Klager ble booket om til ny flyvning senere
samme dag kl. 21.05. Denne flyvningen ble også forsinket, og klager ankom Oslo lufthavn
først 31. mars kl. 01.45. Siste mulige offentlige transport hadde gått, og klager tok taxi
hjem. Han har fremsatt krav om refusjon av sine taxiutgifter på kroner 1 893.

Tjenesteyterne har i det vesentlige anført
Norwegians flyvning DY1405 fra Nice til Oslo lufthavn 30. mars 2017 ble kansellert som
følge av værforholdene i Nice denne dagen. Forutgående flyvning, DY1404, måtte lande
i Marseille på grunn av tett tåke over Nice. Det ble foretatt to landingsforsøk, men på
grunn av tåken hadde ikke kapteinen visuell oversikt, og landingen ble følgelig avbrutt av
sikkerhetshensyn. 

Alle reisende ble booket om til DY1407 kl. 21.05 samme kveld. 

Norwegian anfører at tett tåke utgjør en slik ekstraordinær omstendighet som
fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Norwegian
avviser derfor ethvert krav om standardkompensasjon. 

En kostnad i forbindelse med transport fra flyplassen til passasjerens hjemsted er en
forventet kostnad. Det kan ikke forventes at flyselskapet skal dekke denne utgiften.
Norwegian anfører at det var klagers eget valg å ta taxi denne natten, da det finnes
busser fra Oslo lufthavn etter midnatt. Norwegian avviser på dette grunnlag klagers
refusjonskrav.

Nemnda bemerker

Norwegians flyvning DY1405 fra Nice til Oslo lufthavn 30. mars 2017 ble kansellert. 

Nemnda legger på bakgrunn av fremlagt dokumentasjon til grunn at kanselleringen av
DY1405 skyldtes ekstraordinære forhold, og at dette ikke kunne vært unngått til tross for
at alle rimelige tiltak var truffet.

Passasjerene ble overført til DY1407 kl. 21.05 samme kveld. Denne flyvningen ble etter
det klager har opplyst forsinket med over to timer som følge av teknisk svikt ved flyet.
Norwegian har ikke kommentert  forsinkelsen av DY1407, eller hva som var årsaken til
denne.

Den sentrale internrettslige bestemmelse om erstatning ved forsinkelse er luftfartsloven
§ 10-20. Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem". 

Nemnda kan ikke se at Norwegian har godtgjort at alle forholdsregler var tatt når det
gjelder forsinkelsen av DY1407. Det foreligger derfor ansvarsgrunnlag etter luftfartsloven
§ 10-20.

Klager ankom etter det opplyste kl. 01.45. Nemnda kan ikke se at det i den aktuelle
situasjonen kan kreves at klager benyttet seg av offentlig kommunikasjon hjem fra
flyplassen. Nemnda er av den oppfatning at klagers utgifter til taxi som følge av den
forsinkede ankomsten er et påregnelig tap som følge av forsinkelsen. Til fradrag kommer
utgifter til offentlig kommunikasjon, som fastsettes til kroner 200 totalt.

Vedtak

Transportklagenemnda - fly anbefaler at Norwegian dekker klagers taxiutgifter på kroner
1 693.