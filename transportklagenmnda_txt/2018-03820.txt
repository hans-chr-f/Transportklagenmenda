Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
28.06.2019

Saksnummer
2018-03820

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY7001 fra Oslo lufthavn (OSL) til New York
- John F. Kennedy (JFK) 20. september 2018 kl. 18.10. Flyvningen ble imidlertid kansellert,
og klager har på denne bakgrunn fremsatt krav om standardkompensasjon i henhold til
EU-forordning 261/2004 på 600 euro pr. person, totalt 4 800 euro for åtte passasjerer.

Tjenesteyterne har i det vesentlige anført
Norwegians flyvning DY7001 fra Oslo til New York 22. september 2018 ble forsinket
med fire timer og 15 minutter. Flyvningen skulle opprinnelig betjenes av Norwegians
flymaskin, LN-LNL, et fly av typen Boeing 787-900 (Dreamliner). The European Aviation
Safety Agency (EASA) hadde imidlertid utstedt et såkalt "airworthiness directive" (et
varsel til eiere av en flytype som har en kjent sikkerhetsmangel som må repareres).
Dette skrivet gjorde det nødvendig å gjennomføre inspeksjon av trykkompressorene
og akslingene på Rolls-Royce Trent 100 Package B-motrene etter at Boeing hadde
identifisert et potensielt holdbarhetsproblem. 

De pålagte inspeksjonene fra EASA påvirket alle Norwegians flyvninger som skulle
opereres av flytypene Boeing 787-800 og 787-900. For å unngå kansellering av klagers
flyvning, reposisjonerte Norwegian ett av sine egne fly fra Madrid til Oslo for å operere
flyvningen. I dette tilfellet gjorde Norwegian endringer i sin interne kapasitet for å unngå
at DY7001 ble kansellert. Sikkerhet for Norwegians passasjerer og mannskap er høyeste
prioritet, og selskapet følger og gjennomfører alle sikkerhetsforanstaltninger som gis av
luftfartsmyndighetene når de krever det. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Videre fremgår det av EU-domstolens avgjørelse C-257/14 (Van
der Lans) at visse tekniske problemer kan utgjøre en ekstraordinær omstendighet. 

Norwegian har anført at en slik skjult fabrikasjonsfeil som i dette tilfellet må utgjøre en
ekstraordinær omstendighet i forordningens forstand. 
Selskapet har på ovennevnte bakgrunn avvist klagers krav om standardkompensasjon.

Nemnda bemerker

Klager har vedlagt billetter som viser at åtte passasjerer skulle reise med Norwegians
flyvning DY7001 fra Oslo til New York 20. september 2018. Flyvningen ble kansellert, noe
Norwegian også bekrefter i sitt tilsvar til klager. Av Norwegians e-post til klager fremgår
det at forsinkelsen skyldtes "an inspection of the aircraft following a possible technical
fault. During inspection, no technical fault was found. The aircraft was then released for
operation without the need to replace any components". 

I Norwegians tilsvar til nemnda har selskapet forklart at D7001 den 22. september ble
forsinket som følge av fabrikasjonsfeil ved selskapets Rolls Royce-motorer. Dette er
imidlertid to dager senere enn flyvningen klager har vist til. 

Nemnda kan på ovennevnte grunnlag ikke se at Norwegian har dokumentert
at kanselleringen den 20. september 2018 var forårsaket av ekstraordinære
omstendigheter som ikke kunne vært unngått selv om alle rimelige tiltak ble truffet.
Nemnda anbefaler at Norwegian betaler standardkompensasjon til klager.

Vedtak

Transportklagenemnda - fly anbefaler at Norwegian utbetaler til klager
standardkompensasjon på totalt 4 800 euro.