Vedtak i Transportklagenemnda - Fly

Sammendrag

Krav om erstatning for tapt arbeidsinntekt ved kansellering.
Spørsmål om dokumentasjon av arbeidsforhold.

Dato
16.05.2017

Saksnummer
2016-00061

Tjenesteytere
Norwegian

Klager har i det vesentlige anført

Klager skulle reise fra Oslo lufthavn (OSL) til Bergen (BGO) med Norwegians flyvning
DY638 24. juli 2016. Flyvningen ble kansellert, og det var ikke mulig å få plass på andre
flyvninger denne dagen. Da nye billetter med SAS fremstod som svært kostbare, valgte
klager å ta inn på hotell og skaffe leiebil for å kjøre til Bergen påfølgende dag. 

Kanselleringen medførte at en person i reisefølget mistet en arbeidsdag, og klager krever
derfor at Norwegian erstatter kroner 870 i tapt arbeidsfortjeneste. Dette er det eneste
gjenstående kravet i saken. Klager har fremlagt signert bekreftelse fra vedkommendes
overordnede, og anfører at dette er tilstrekkelig dokumentasjon da passasjeren ikke har
noen fast inntekt, da dette kun var et arbeidsforhold på timebasis.

Tjenesteyterne har i det vesentlige anført
Norwegians flyvning DY638 fra Oslo til Bergen ble kansellert. Klage valgte å leie bil fra
Oslo til Bergen, da alternative flybilletter var svært dyre. 

Klager krever tapt arbeidsfortjeneste. Bekreftelse fra arbeidsgiver vedrørende tapt
arbeidsfortjeneste er etter Norwegians mening ikke tilstrekkelig dokumentasjon for
klagers krav. For at Norwegian skal kunne vurdere krav om tapt arbeidsfortjeneste, må
det fremlegges lønnsslipp, der det fremgår at klager er trukket i lønn. 

Norwegian avviser på ovennevnte bakgrunn klagers krav om erstatning for tapt
arbeidsfortjeneste.

Nemnda bemerker

Spørsmålet for nemnda er om klager har godtgjort tapt arbeidsfortjeneste for sin sønn.
Nemnda forstår det slik at Norwegian ikke bestrider ansvar, men mener at tapet ikke er
tilstrekkelig dokumentert.

Klager har i anledning krav om dekning av tapt arbeidsfortjeneste fremlagt en signert
bekreftelse fra arbeidsgiver Clas Ohlson AS, på forretningens brevark, der det fremgår at
klagers sønn skulle ha jobbet mandag 25. juli 2016 kl. 15.00 - 21.15, og at dette utgjorde
870 kroner. Norwegian mener at tapet ikke er tilstrekkelig dokumentert, fordi klager ikke
har fremlagt lønnsslipp der det fremgår at sønnen er trukket i lønn. Nemnda viser til
klagers kommentar, der det er påpekt at sønnen kun jobber deltid på timebasis hos Clas
Ohlsson. Det vil derfor ikke fremgå av lønnsslippen at han er trukket i lønn for den dagen
han ikke kunne jobbe. 

Nemnda anser kravet for sannsynliggjort og klart tilstrekkelig dokumentert.

Vedtak

Transportklagenemnda - fly anbefaler at Norwegian utbetaler kroner 870 til klager som
erstatning for tapt arbeidsfortjeneste.