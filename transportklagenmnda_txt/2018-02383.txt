Vedtak i Transportklagenemnda - Fly

Sammendrag

Krav om erstatning for tapt bagasje.

Dato
09.04.2019

Saksnummer
2018-02383

Tjenesteytere
SAS

Klager har i det vesentlige anført

Klager reiste fra Oslo til Evenes den 1. juli 2018 kl 11.25 med SK4086. Da klager
ankom Evenes var ikke hans bagasje ankommet. Bagasjen inneholdt blant annet hans
høreapparat til en verdi av kroner 12 000. 

Klager krever kroner 12 000 i erstatning for tapt høreapparat.

Tjenesteyterne har i det vesentlige anført
SAS beklager at klagers bagasje ble tapt, og har erstattet hans innhold i bagasjen med
kroner 10 493.

SAS kan ikke imøtekomme klagers krav om tapt høreapparat da dette er gjenstander
man i henhold til SAS' befordringsvilkår artikkel 8.3.4. ikke skal sende med innsjekket
bagasje. I vilkårene kommer det frem at SAS ikke er ansvarlig for tap av gjenstander med
en spesiell verdi som for eksempel reseptbelagte medisiner og personlige elektroniske
enheter. 

SAS kan ikke imøtekomme klagers krav utover det som allerede er utbetalt.

Nemnda bemerker

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. Når en
kunde gjør en feil som i dette tilfellet, har hun ingen rettigheter utover det avtalen gir
anvisning på.

I  henhold til SAS' befordringsvilkår artikkel 8.3.4. kommer det frem at SAS ikke er
ansvarlig for tap av gjenstander med en spesiell verdi som for eksempel personlige
elektroniske enheter. Høreapparat er etter nemndas syn en slik gjenstand. SAS har
opplyst til klager at skjøre eller verdifulle gjenstander ikke bør sendes i innsjekket
bagasje. Nemnda er av den oppfatning at dette er normal prosedyre hos de fleste
flyselskap. 

Nemnda finner etter dette at klager ikke gis medhold i sitt krav.

Vedtak

Transportklagenemnda-fly kan ikke anbefale at klager gis medhold.