Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
24.02.2020

Saksnummer
2019-01624

Tjenesteytere
SAS

Klager har i det vesentlige anført

Klager skulle fly fra Trondheim  til Tallinn via Stockholm den 20. mars 2019 med SAS sine
flyvninger SK2474 og SK1772. 

SK2474 fra Trondheim til Stockholm med planlagt avgangstid kl. 18.50 ble kansellert.
Klager ble ombooket til å fly via København. Han ankom Tallinn 16.23 den 21. mars 2019.

Forutgående flyvning fra Arlanda til Trondheim landet i Oslo istedenfor Trondheim. Det
er flyselskapet sitt ansvar å fremskaffe et fly til hver enkelt flyvning for å kunne operere
flyvningene i henhold til rutetabellen som opprinnelig planlagt. En "knock-on effect" fra
forrige flyvning kan ikke regnes som ekstraordinær i henhold til EU-forording 261/2004. 

Klager anfører at det ikke var noe galt med været. Flere fly landet og tok av fra Trondheim
uten forstyrrelser i samme tidsperiode klagers flyvning skulle ha tatt av og landet.

Det er fremsatt krav om standarderstatning på 250 euro i henhold til EU-forordning
261/2004.

Tjenesteyterne har i det vesentlige anført
SAS avslår klagers krav i sin helhet.

SK2474 var planlagt til å operere med flymaskin EIFPK. Denne var planlagt til å operere
som SK2473 fra Arlanda til Trondheim, og returnere som SK2474 fra Trondheim til
Arlanda. Maskinen som opererer Arlanda-Trondheim-Arlanda er Canadair Regional Jet
(CRJ), som er et mindre fly.

Grunnet sterk vind og vindkast på 30 knop bestemte kapteinen at vinden var for
sterk til å kunne foreta en trygg landing i Trondheim. SK2473 ble dermed omdirigert
til Oslo Lufthavn i stedet for å returnere til Arlanda. På denne måten var det flere
omrutingsmuligheter for passasjerene.

Klager ble ombooket til første ledige alternativ fra Trondheim til Tallin neste morgen.

Basert på ovenstående informasjon kan ikke SAS imøtekomme klagers krav.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Nemnda er av den oppfatning at flyselskapet i denne saken har godtgjort at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Flyet som skulle operere klagers flyvning ble
omdirigert til Oslo på grunn av vindforholdene ved Trondheim Lufthavn. Det ble foretatt
en vurdering med den konklusjon at en ikke kunne foreta en trygg landing i Trondheim.
Klager ble ombooket til første alternative flyvning neste morgen.

Klager har med dette ikke rett til standarderstatning

Vedtak

Transportklagenemnda-fly anbefaler ikke at klager gis medhold.