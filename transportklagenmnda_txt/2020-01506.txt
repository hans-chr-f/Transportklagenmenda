Vedtak i Pakkereisenemnda

Sammendrag

Krav om et høyere beløp på gavekortet grunnet avbestilling av reise, Covid-19.

Dato
28.08.2020

Saksnummer
2020-01506

Tjenesteytere
Ving Norge AS

Klager har i det vesentlige anført

Klagen gjelder en pakkereise for fire personer til Tenerife i perioden 05.04.2020 -
12.04.2020. Totalpris 38 130 kroner.

Reisen som kostet 38 180 kroner, ble kansellert av Ving. Klager bestilte en ny reise med
Ving som kostet 17 180 kroner. 

Klager anfører at Ving lovet at beløpet klager hadde til gode, 20 950 kroner skulle økes
med 20 % dersom de godtok et gavekort istedenfor utbetaling. Klager godtok derfor
gavekort, men da de mottok det, hadde det en verdi på 24 132 kroner, altså kun 15
% tillegg. Klager har regnet ut at 20 % tillegg på 20 950 kroner tilsvarer 25 140 kroner.
Klager mener Ving fremdeles skylder klager 1 008 kroner.

I tilsvar fra Ving påpekes at det kun er innbetalt kontantbeløp som skal ligge til grunn for
tilleggsberegningen på 20 % for nytt gavekort. Klager forstår likevel ikke hvordan Ving
kommer til sum nytt gavekort på 24 132 kroner. Klager mener summen på nytt gavekort
da skulle ha vært på 24 751 kroner, noe som fremgår av oppstillingen nedenfor:
19 006 kroner innbetalt kontant
3 801 kroner 20 % tillegg
22 807 kroner sum

1 944 kroner rest tidligere gavekort
24 751 kroner sum nytt gavekort
24 132 kroner utstedt nytt gavekort

Klagers krav: 1 008 kroner i form av et gavekort med Ving.

Det vises for øvrig til korrespondanse fra klager.

Tjenesteyterne har i det vesentlige anført
Ving viser til svar klager fikk i forbindelse med tilbud om å få tilbake sum for bestilt reise
hvor følgende beskjed ble sent klager hvor det fremgår at 20 % ekstra på gavekort ikke
gjelder den summen som allerede er betalt med gavekort. Det er kun summen innbetalt
til Ving via kort eller bank som gir økt sum med 20 % i form av gavekort.

"Har du betalt deler av din reise med gavekort så vil du få gavekortet tilbakeført tidligere
enn de resterende betalingene. Få refusjon i form av gavekort Du kan velge å få det
innbetalte beløpet i form av et gavekort som du kan benytte på en senere reise. Takker
du ja til dette tilbudet, vil du motta et gavekort med 20% større verdi enn det beløpet
som du innbetalte via kort eller bank. For å gjøre reisen om til et gavekort fyller du ut
skjemaet her".

Ving anfører at klagers første reise og sum 38 130 kroner ble delvis betalt med
kredittkort. Summen fra disse kortene ble ført over til ny reise og sum 17 180 kroner.
Dette kreerte et restbeløp på opprinnelige gavekort på 1 944 kroner som ble lagt inn i
nytt gavekort. Resterende kontantsum ble da grunnlaget for nytt gavekort med pluss
20 %. Summen klager operer med for å utstede nytt gavekort er derfor feil. Klager har
her lagt til grunn at også gavekort teller med i beregningen hvilket ikke gjelder ved
Vings tilbud. Klager valgte å flytte deler av summen til ny reise og resterende beløp
tilbakebetalt i form av et gavekort med + 20 % og Ving har forklart at tilbudet om
gavekort gjelder kun for de beløp som er betalt via bank/kort.

Den 24.04.2020 ble 840 kroner ført tilbake til klagers Mastercard og restbeløp for
utregning av +20 % ble 19 006 minus 840 = 18 166. Dette beløpet er 
3 633 + 18 166 = 21 799 + 1 944 (opprinnelig rest gavekort 1 944) = 2 3743 Ving har
overfor klager valgt å også regne med 1 944 summen for utregning av gavekortet slik
at klager har fått ytterligere 389 kroner. Gavekortet blir da 24 132. Klager har fått et
gavekort pålydende 24 132 som er 389 kroner mer enn avtalen tilsier.

Ving anfører at de ikke har betalt ut for lite slik klager hevder og avviser klagers krav.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for fire personer til Tenerife i perioden 05.04.2020 -
12.04.2020. Totalpris 38 130 kroner. Reisen som kostet 38 180 kroner, ble kansellert av
Ving. Klager bestilte en ny reise med Ving som kostet 17 180 kroner.

Klager og Ving inngikk en avtale om å få utstedt gavekort istedenfor refusjon av reisens
kostnader. I forbindelse med inngåelse av denne avtalen fikk klager tilbud om å få
tilbake sum for bestilt reise hvor klager fikk beskjed om at han kunne få 20 % ekstra
på gavekortet. Det fremkommer av oversendelsen fra Ving at dette tilbudet ikke gjaldt
summen som allerede var betalt med gavekort, men kun summen innbetalt til Ving via
kort eller bank. 

Den 24.04.2020 ble 840 kroner ført tilbake til klagers Mastercard og restbeløp for
utregning av +20 % ble 19 006 minus 840 dvs. 18 166 kroner. 20 % av dette beløpet
utgjør 3 633 kroner som tilsier et gavekort på en verdi av 21 799 kroner. I tillegg fikk
klager gavekort på tidligere innbetaling ved gavekort på 1 944 kroner. Gavekortet som er
utstedt er på 24 132 kroner. Klager har fått et gavekort på ytterligere 389 kroner mer enn
avtalen mellom partene tilsier. Nemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.