Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
08.04.2013

Saksnummer
706/12F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Antalya til Bodø via Gardermoen den 2. oktober 2012.

I Antalya hadde klager sendt en statue som spesialbagasje, meget godt innpakket i bobleplast
og kartong. Da klager kom hjem bar pakken preg av å være svær tøft behandlet. Kartongen,
tauet rundt og bobleplasten var slitt av. Det så ut som pakken var blitt slept langs bakken.
Statuen var ødelagt.

Klager krever refusjon av ødelagt statue, kroner 12 200.

Norwegian har i det vesentlige anført:

Spesialbagasje betyr ikke at bagasjen får spesialbehandling, men at formen og størrelsen på
bagasjen gjør at den ikke kan sendes sammen med vanlig bagasje.

I henhold til Norwegians vilkår som klager har krysset av for å ha lest, skal skjøre gjenstander
ikke sendes som bagasje. All bagasje som sjekkes inn må pakkes slik at den tåler å være i
kontakt med annen bagasje, samt inn- og utlasting av flyet.

Den reisende er selv ansvarlig for at innsjekket bagasje pakkes slik at innholdet ikke blir
skadet.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Det er i dette tilfellet ikke omstridt at reisegodset ble skadet under transporten, Norwegian
er i henhold til luftfartsloven § 10-18 ansvarlig for skadet eller ødelagt bagasje med mindre
skaden skyldes reisegodsets egen beskaffenhet eller feil eller mangler ved reisegodset.

Klager har gitt en detaljert beskrivelse av hvorledes «statuen» var pakket inn og hvorledes den
fremkom ved avhentelse. Norwegian har ikke kommentert dette, og nemnda legger klagers
opplysninger til grunn.

Reisegods utsettes for til dels store påkjenninger ved håndtering på flyplassene og i
lasterommet i flyet. Det er derfor nødvendig at bagasjen emballeres forsvarlig. Bagasje
som er ukurant pga. størrelse, vekt e.l. sendes som spesialbagasje for å lette håndteringen
på flyplassen. Slik forsendelse innebærer imidlertid ikke at bagasjen blir håndtert spesielt
forsiktig.

Nemnda finner etter en samlet vurdering mest sannsynlig at «statuen» gikk i stykker som
følge av mangelfull emballering. Nemnda viser til at «statuen» virker skjør slik at innpakking i
bobleplast og papp ikke er tilstrekkelig.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner etter dette ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS