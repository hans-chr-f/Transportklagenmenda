Vedtak i Transportklagenemnda - Sjø

Sammendrag

Krav om refusjon ved feil takst på fergestrekning.

Dato
17.01.2020

Saksnummer
2019-04399

Tjenesteytere
Skyttel AS

Klager har i det vesentlige anført

Klager reiser ofte strekningen Flakk – Rørvik med sin bil som har et sykkelstativ bak.
Klager har kjørt om bord både med og uten sykler. Bilens er registrert under seks meter.

Tvisten er slik at klager mener han har blitt fakturert feil ved to passeringer. Bilen har
blitt målt til å være over seks meter når sykkelstativet ikke har vært i bruk. Dette mener
klager er feil for når stativet er slått opp mot bakveggen på bilen så stikker den ikke ut
lenger enn støtfangeren på bilen.  

Klager krever å få refundert overfakturert beløp på to passeringer: (294 - 131) kr * 2 =
326.

Tjenesteyterne har i det vesentlige anført
Skyttel repeterer at klager sier hans bil ble feilmålt da den er under seks meter og ble
målt til over seks meter. 

I motorvognregisteret er bilen målt som 600 cm. Klager har påmontert sykkelstativ bak
på bilen. Påmontert tilleggsutstyr regnes ikke med i lengden i Motorvognregisteret og
bilen blir derfor målt til over seks meter ved ferjeoverfart. 

Skyttel kan ikke etterkomme klagers krav.

Nemnda bemerker

Klagers bil er registrert med lengde seks meter i vognkortet. Han hevder at sykkelstativet
på bilen ikke stikker lenger ut enn støtfangeren og følgelig ikke ut over seks meter når
det er ikke er sykler på.  

Lengden på bilen har betydning for billettsatsen og klager krever tilbakebetalt kr. 326
for to ferjeturer hvor billett er belastet ut fra sats for bil seks - tolv meter. På begge disse
turene ble bilen målt med laser til mer enn seks meter
.

Nemnda viser til målinger av bilen ved flere passeringer med resultat over seks meter.
Målingene varierer en del slik at de ikke kan anses helt nøyaktige. Klager skal også ved
en del passeringer blitt belastet med billett for bil under seks meter. Etter nemndas syn
skaper dette usikkerhet om bilens lengde. 

Nemnda viser til dialogen mellom klager og Skyttel hvor sistnevnte uttaler:

"Kjøretøyet ditt er ikke registrert som under akkurat 599,9 cm i motorvogn registeret,
dette gjelder ikke tilleggsutstyr. Sykkelstativet som du har hengende bak stikker ut bak og
gjør at du blir målt til over 6,01m.
Eventuelt kan du ta bilde fra siden med alt utstyret på, så vi kan se nærmere om det
stikker utenfor 6 m".

Klager har ikke fulgt opp denne oppfordringen og har vist til vinterlagring av bilen, men
at han vil ta bilde til våren. 

I denne situasjon har nemnda ikke grunnlag for å legge noe annet enn målingene ved
billettpassering til grunn og finner ikke å kunne anbefale at klager for refundert deler av
billettene.

Vedtak

Transportklagenemnda Sjø finner ikke å kunne anbefale at klager gis medhold.