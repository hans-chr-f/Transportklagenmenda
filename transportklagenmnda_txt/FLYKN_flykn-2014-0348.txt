Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
10.11.2014

Saksnummer
348/14F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Longyearbyen til Trondheim via Oslo den 6. desember 2013 kl. 13:05.
DY397 fra Longyearbyen til Oslo ble forsinket slik at klager mistet sin videreforbindelse. Det
var svært kaotisk på Gardermoen grunnet værforholdene. Klager ble fraktet i buss fra Oslo til
Trondheim.

Klager mener at et frosset dørhåndtak ikke kan anses å være utenfor flyselskapets kontroll.

Da klager ankom Værnes kl. 04:00 var siste tog til hjemstedet Steinkjer gått, hun tok derfor inn
på hotell.

Klager krever refusjon av flybilletter og hotellovernatting.

Det vises for øvrig til klagers brev.

Norwegian har i det vesentlige anført:

DY397 fra Svalbard til Oslo ble 2 timer og 57 minutter forsinket grunnet uforutsette problemer
som følge av værsituasjonen på tidligere avgang. Teknikere ankom gate og fant raskt ut at
dørhåndtaket på flyet hadde frosset fast. Det vises til fremlagt dokumentasjon.

Klager mistet sin videreforbindelse og ble booket om til neste avgang, DY760. Men som følge
av værforholdene den 6. desember ble denne avgangen kansellert. Klager ble fraktet i buss fra
Oslo til Trondheim.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian har refundert klagers mat- og hotellutgifter, men kan på grunnlag av ovennevnte
ikke imøtekomme hennes krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra
Svalbard ble forsinket met 2 timer og 57 minutter. Dette førte til at klager ikke rakk sin
videreforbindelse til Trondheim. Klager ble først omrutet med et senere fly. Dette ble
kansellert grunnet værforholdene. Klager ble omrutet med buss og ankom Trondheim om
natten.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 C-581/10).

Nemnda legger på bakgrunn av de foreliggende opplysninger til grunn at flygningen fra
Svalbard skyldtes sent innkommet fly grunnet et fastfrosset håndtak på flyet i Oslo. Nemnda
er av den oppfatning at dette må anses å være en ekstraordinær omstendighet, og at
forsinkelsen ikke kunne unngås selv om alle rimelige tiltak var truffet.

Klager ble omrutet til en senere avgang fra Oslo, DY760. Nemnda legger til grunn at
denne avgangen ble kansellert grunnet værforholdene. Nemnda er av den oppfatning at
kanselleringen ikke kunne unngås selv om alle rimelige tiltak var truffet.

Verken forsinkelsen eller kanselleringen gir etter dette rett til standarderstatning etter
forordningen.

Klager var lite lysten på en nattlig busstur til Trondheim i det dårlige været. Nemnda anser
det sannsynlig at klager hadde akseptert overnatting på hotell i Oslo samt omruting med fly
neste dag dersom det var tilbudt henne. Nemnda ser ikke bort fra at Norwegian tilbød et slikt
alternativ, men finner det sannsynlig at dette ikke nådde frem til klager.

Klager ble påført utgifter til mat under veis samt hotell i Trondheim. Det fremkommer av
Norwegians brev av 14. mai 2014 at Norwegian i klageomgangen har erstattet dette i henhold
til klagers krav. Dersom beløpet ikke er utbetalt, anbefales det gjort.

Klager ble transportert til Trondheim. Hun har da ikke rett til refusjon av billettprisen.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
refusjon av flybilletten.

Vedtaket var enstemmig.