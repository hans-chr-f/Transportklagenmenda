Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.10.2018

Saksnummer
2018-00858

Tjenesteytere
Norwegian

Klager har i det vesentlige anført

Klager reiste med Norwegians flyvning DY373 fra Tromsø (TOS) til Oslo lufthavn (OLS)
26. februar 2018. Klager hadde videreforbindelse med D81043 til Roma (FCO) kl. 17.55
samme dag. Den siste flyvningen ble forsinket med over tre timer, og klager har på
denne bakgrunn fremsatt krav om standardkompensasjon i henhold til EU-forordning
261/2004.

Tjenesteyterne har i det vesentlige anført
Norwegians flyvning D81043 fra Oslo til Roma 26. februar 2018 ble forsinket med
tre timer og 42 minutter ved ankomst til Roma. Flymaskin EI-FVT som skulle betjene
klagers flyvning ankom sent til Oslo som følge av kraftig snøfall i Roma. Snøfallet skapte
driftsproblemer på flyplassen og det ble innført restriksjoner for alle avganger og
landinger denne dagen. Flymaskin EI-FVT skulle fly Roma - København - Roma - Oslo -
Roma denne dagen, og fikk en forsinkelse ved første flyvning på grunn av værforholdene.
Som følge av videre restriksjoner var det ikke mulig å gjøre denne forsinkelsen kortere,
da alle avganger ble påvirket av været. 

Nedbør i form av snø er uvanlig i Roma, og dette skapte naturlig nok driftsproblemer for
flyplassen. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D81043 fra Oslo til Roma 26. februar 2018 ble forsinket med tre
timer og 42 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig snøvær i Roma med påfølgende restriksjoner
ved flyplassen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.