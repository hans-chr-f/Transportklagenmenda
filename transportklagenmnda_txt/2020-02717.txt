Vedtak i Transportklagenemnda - Fly

Sammendrag

Krav om standardkompensasjon.

Dato
16.03.2021

Saksnummer
2020-02717

Tjenesteytere
Lufthansa German Airlines

Klager har i det vesentlige anført

Klager skulle opprinnelig reise fra Oslo til Frankfurt med Lufthansa LH863 den 8. juni
2020. Klager kunne ikke dra på denne reisen, og fikk ombooket den til avreise den
23. juni 2020. Klager fikk beskjed fra kundeservice om at ombookingen var i orden og
fikk bekreftelse pr. e-post om ny reise. Han fikk også beskjed om at det var i orden å
oppgradere reiseklasse, da summen betalt for den originale billetten var høyere enn
prisen for billett i høyere klasse denne datoen.

Da klager skulle sjekke inn digitalt morgenen før reisen fikk han en generisk feilmelding,
og det gikk ikke an å sjekke inn. Klager ringte til kundeservice og spurte om noe var galt
med bookingen. Klager fikk beskjed om at alt var i orden, men at de hadde problemer
med online-innsjekk. Det skulle gå greit så lenge klager dro til flyplassen.

Da klager ankom flyplassen fikk han samme feilmelding på innsjekkingsautomaten.
Klager henvendte seg til innsjekkingsskranken, hvor de kunne fortelle at det var noe
galt med klagers billett slik at han ikke kunne sjekke inn. Klager fikk beskjed om å ringe
Lufthansa for å få fikset det.

Klager ringte, men de fikk ikke fikset det før etter én og en halv time. Klager rakk
med dette ikke flyet. Klager måtte bookes om til dagen etterpå. I samtalen med
kundebehandleren i Lufthansa fortalte kundebehandleren at det ikke er mulig å
oppgradere klasse i ombooking. Hun som gjorde den første ombookingen måtte ha gjort
en feil. 

Klager mistet en hel feriedag i tillegg til reisekostnader til og fra flyplassen. Klager har
fremsatt krav om standardisert kompensasjon grunnet hendelsen. Han har imidlertid
fått avslag ettersom flyet gikk uten irregulariteter.

Tjenesteyterne har i det vesentlige anført
Passasjerens opprinnelige booking var følgende: 

LH863 OSL-FRA 16:05-18:10 on 08.06.2020
LH864 FRA-OSL 21:35-23:30 on 15.06.2020

Den 3. juni 2020 sendte Lufthansa e-post til klager med tilbud om ombooking til en
senere dato dersom han skulle ønske å utsette reisen grunnet Covid-19 pandemien.

Klager ble på egen forespørsel booket kostnadsfritt til senere datoer som følgende:
LH863 16:05-18:10 on 23.06.2020
LH864 FRA-OSL 21:35-23:30 on 30.06.2020

Det vises til vedlagt booking-historie linje 33-34. Restverdien ble frafalt (som ikke var noe
i hans tilfelle, da den nye flyvningen var billigere). 

Passasjeren ble imidlertid ombooket og fløy til slutt i sin bookede reiseklasse:
Økonomi. Det er ikke tale om noen nedgradering. Det er med dette ikke grunnlag for
kompensasjon i dette tilfellet. 

Det var ingen kansellering eller forsinkelser over tre timer.

Passasjeren har lastet opp en kvittering for transport til flyplassen den 23. juni 2020. En
slik utgift er utenfor transportkontrakten og kan ikke refunderes. 

Etter å ha sjekket informasjonen på nytt ser det ut til at passasjeren ikke ble akseptert for
innsjekk på LH863 den 23. juni 2020. Han var booket, men med status "Not accepted" og
setestatus "Not guaranteed". Lufthansa gjør imidlertid oppmerksom på at LH863 den 23.
juni 2020 ikke var overbooket. Den hadde 121 passasjerer ombord, med en setekapasitet
på 170 stk. Lufthansa ser ikke tilfellet som nektet ombordstigning.

Nemnda bemerker

Dersom passasjerer nektes ombordstigning mot sin vilje, skal flyselskapet i henhold til
EU-forordning 261/2004 artikkel 4 utbetale kompensasjon i samsvar med forordningens
artikkel 7, samt gi assistanse til passasjeren jf. artikkel 8 og 9. 

Klager har fremlagt krav om standardisert kompensasjon grunnet hendelsen/feilen som
oppstod på flyplassen. Det avgjørende for om klager har rett på dette, er om hendelsen
kan kategoriseres som en "nektet ombordstigning" i EU-forordningens forstand.
Nektet ombordstigning er definert i forordningens artikkel 2 bokstav j: "Avvisning av
passasjer på en flyvning, selv om de har møtt til innsjekking på de vilkår som er fastsatt
i artikkel 3 nr. 2, unntatt når det er rimelig grunn til avvisningen, f. eks. av helse- eller
sikkerhetsmessige årsaker eller fordi reisedokumentene er utilstrekkelige". 

Basert på innsendt dokumentasjon finner nemnda at klager hadde en bekreftet
reservasjon på LH863 den 23. juni 2020. Det vises til opplastet billett, hvor det står
status "confirmed". Nemnda har heller ikke grunnlag for å stadfeste at klager ankom
flyplassen etter fristen for innsjekk. Ifølge klagers forklaring var han på flyplassen i god
tid før avgang. Dette er heller ikke påberopt noe om for sen innsjekk fra flyselskapets
side, og klager har fremlagt dokumentasjon på at han ble ombooket til neste dag. Også
flyselskapet har anført at klager ble booket om til 23. juni 2020, men har påberopt at
han ikke ble akseptert for innsjekk fordi han var booket med status "Not accepted"
og setestatus "Not guaranteed". Selskapet har imidlertid verken gitt noen forklaring
på hvorfor han var booket med denne statusen, eller hvorfor han ikke fikk være med
flyvningen den 23. juni 2020. Nemnda finner med dette at flyselskapet ikke hadde rimelig
grunn til å avvise klager, og forholdet må anses som "nektet ombordstigning". Nemnda
mener med dette at klager har rett på standardkompensasjon for nektet ombordstigning
jf. EU-forordning 261/2004 artikkel 4. Nemnda anbefaler dermed at Lufthansa utbetaler
250 euro i standardkompensasjon til klager.

Ved nektet ombordstigning har klager rett på assistanse jf. EU-forordning 261/2004
artikkel 8 (omruting/refusjon) og 9 (forpleining). Klager har oppgitt at han ble omrutet
til å reise neste dag. Nemnda mener med dette at flyselskapet har oppfylt sin plikt
etter artikkel 8. Ved nektet ombordstigning plikter flyselskapet i henhold til artikkel
9 å kostnadsfritt dekke transport mellom lufthavnen og innkvarteringsstedet. Klager
har krevd dekning av kostnader til reise til flyplassen, og har lastet opp kvittering for
Ruter-billett til flyplassen den 23. juni, med kostnad på NOK 72. Det er ekstrakostnaden
som kan kreves dekket, altså fra flyplassen etter nektet ombordstigning samt tilbake til
flyplassen neste dag. Nemnda anbefaler at Lufthansa dekker klagers ekstrautgifter til ny
transport til/fra flyplassen grunnet den nektede ombordstigningen dersom klager sender
kvitteringene for dette til Lufthansa.

Vedtak

Transportklagenemnda-fly anbefaler at Lufthansa utbetaler 250 euro til klager, samt
dekker kostnader til ny transport mellom lufthavnen og innkvarteringsstedet dersom
klager sender Lufthansa dokumentasjon på dette.