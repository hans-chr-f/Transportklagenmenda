Vedtak i Transportklagenemnda - Fly

Sammendrag

Krav om refusjon av ubenyttede billetter grunnet stengte
grenser inn til Norge som følge av covid-19 pandemien.

Dato
09.03.2021

Saksnummer
2020-02505

Tjenesteytere
Norwegian Air Shuttle

Klager har i det vesentlige anført

Klager hadde bestilt en t/r billett London - Oslo 15. - 21. mars 2020. Flyene gikk som
normalt, men da Norge stengte grensene for utenlandske statsborgere, fikk ikke klager
benyttet billetten. Hun risikerte å bli satt i 10-dagers karantene, eller å bli returnert til
England. 

Klager krever full refusjon av den ubenyttede flybilletten, 171,60 GBP.

Tjenesteyterne har i det vesentlige anført
Norwegian kan ikke imøtekomme klagers krav om full refusjon av flybilletten, da både
D82802 og D82805 opererte som normalt. 

Klager hadde en ikke-refunderbar billett. Norwegian har refundert skatter og avgifter i
henhold til gjeldende regler, til sammen 44,10 GBP.

Nemnda bemerker

Basert på sakens opplysninger legger nemnda til grunn at flyvningene D82802 og
D82805 den 15. - 21. mars 2020 opererte som normalt, men at klager ikke fikk reist fra
England til Norge på grunn av myndighetspålagte innreiserestriksjoner.

EU-forordning 261/04 gjelder passasjerers minimumsrettigheter når de nektes
ombordstigning mot sin vilje, en flyging innstilles eller en flyging er forsinket. I dette
tilfellet gikk flyvingene  som normalt, og klager har verken krav på standarderstatning,
refusjon eller ombooking etter forordningen. 

I punkt 2.2 av EU-kommisjonens veileder for passasjerrettigheter i lys av Covid-19
situasjonen uttrykkes det at der det er den reisende som avlyser er forholdet ikke
regulert i forordningen, og at det er flyselskapets alminnelige billettvilkår som gjelder. 

I dette tilfellet kansellerte klager billettene sine selv, og han har ikke krav på refusjon av
billettene i henhold til forordningen. Dette gjelder selv om klager i praksis var nødt til å
kansellere billettene grunnet innreiserestriksjoner.

Forholdet må vurderes i lys alminnelig avtalerett og Norwegians billettvilkår.

Klager hadde kjøpt en billett med Norwegian som ikke var refunderbar og klager har
derfor ikke krav på refusjon etter billettvilkårene. 

Nemnda mener videre at et slik resultat ikke er urimelig etter avtaleloven § 36.
Utgangspunktet er at avtaler skal holdes. Terskelen for å sette til side en avtale som
urimelig er meget høy.

Klager oppfordres til å kontakte sin reiseforsikring for en vurdering av om refusjon av
billettutgiftene er dekket av denne.

Nemnda anbefaler at Norwegian utbetaler refunderbare skatter og avgifter for de ikke
benyttede billettene dersom dette ikke er gjort. For øvrig gis klager ikke  medhold.

Vedtak

Transportklagenemnda - fly anbefaler at refunderbare skatter og avgifter refunderes til
klager. For øvrig gis ikke klager medhold.