Vedtak i Transportklagenemnda - Fly

Sammendrag

Krav om refusjon av alternativ transport og utgifter til mat ved kansellering.

Dato
20.06.2017

Saksnummer
2016-00755

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY552 fra Oslo lufthavn (OSL) til Stavanger
(SVG) 26. juni 2016. Flyvningen ble kansellert. 

Klager reiste med to barn og måtte ned i bagasjehallen for å hente koffertene sine.
Reisefølget havnet langt bak i køen for å få arrangert hotell og ny transport, og klager
undersøkte selv mulighetene for alternativ transport i den lange køen. Klager kjøpte
billetter med NSB fra Oslo til Stavanger kl. 04.15. 

Klager har fremsatt krav om refusjon av utlegg på totalt kroner 2 269 for togbilletter og
utgifter til mat i ventetiden.

Tjenesteyterne har i det vesentlige anført
Norwegians flyvning DY552 fra Oslo lufthavn til Stavanger 26. juni 2016 ble kansellert. 

Passasjerene har mottatt full refusjon av billettene med Norwegian og differansen
mellom flybillettene og togbillettene med NSB. Klager har følgelig fått refusjon av det
dyreste transportalternativet. 

Videre er klagers vedlagte kvittering datert til 28. juni 2016. Da klager ankom sitt
hjemsted 27. juni, avviser Norwegian klagers krav om refusjon av disse kostnadene.
Norwegian avviser følgelig klagers refusjonskrav.

Nemnda bemerker

DY552 fra Oslo lufthavn til Stavanger 26. juni 2016 kl. 23.00 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Klager har ikke fremsatt krav om standarderstatning. Nemnda skal imidlertid også
vurdere om klager har krav på standarderstatning, selv om det ikke er fremmet eget
krav om dette fra klager. Begrunnelsen er at standarderstatning etter forordningen er
forbrukerorientert, som det tas hensyn til under nemndsbehandlingen. 

Norwegian har ikke redegjort nærmere for årsaken til kanselleringen, og har dermed ikke
godtgjort at den skyldtes ekstraordinære omstendigheter som ikke kunne vært unngått
til tross for at alle rimelige tiltak var truffet.  Klager har derfor krav på standarderstatning
etter forordningen på 250 euro.

Klager har fremsatt krav om dekning av utgifter til togbilletter på kroner 1 902 og mat på
kroner 367, totalt kroner 2 269. 

Etter EU-forordningen artikkel 8 jf. artikkel 5 nr. 1 a, har klager rett til å få refundert sine
billettutgifter ved innstilt flyvning. Norwegian har allerede utbetalt kroner 457 i refusjon
av ubenyttet flybillett.

Etter forordningen artikkel 9 jf. artikkel 5 nr. 1 b, har klager videre rett til forpleining ved
innstilt flyvning. Norwegian har ikke redegjort for hvilke omrutingstilbud som ble gitt,
og mener derfor at klager har krav på forpleining til tross for at klager valgte alternativ
transport. Nemnda mener at utgifter til mat på kroner 367 for tre personer klart er å
anse som rimelig og dekningsberettiget. At kvitteringen er datert 28. juni 2016 må bero
på en feil, og nemnda viser til fremlagt bankutskrift.

Ytelser etter forordningen artikkel 8 og 9 skal ikke inngå i samordningen etter artikkel 12
nr. 1 annet punktum. 

Når det gjelder klagers utgifter til togbillett, er de i dette tilfellet erstatningsmessige
etter luftfartsloven § 10-20. Etter EU-forordningens artikkel 12 skal standarderstatning
etter forordningen trekkes fra erstatning på annet grunnlag. Passasjeren har således
alltid krav på å få utbetalt standarderstatningen dersom vilkårene er til stede for
dette. Har passasjeren også rett til erstatning på annet grunnlag, og denne erstatning
overstiger standarderstatningen, kommer standarderstatningen til fradrag. Overstiger
standarderstatningen etter EU-forordningen annen erstatning, utbetales kun
standarderstatningen. Det er tilfellet i denne saken. Det utbetales derfor ikke noe
erstatning i tillegg for klagers utgifter til togbilletter.

Vedtak

Transportklagenemnda - fly anbefaler at Norwegian utbetaler til klager
standarderstatning på 250 euro pr. passasjer samt utgifter til mat på kroner 367.