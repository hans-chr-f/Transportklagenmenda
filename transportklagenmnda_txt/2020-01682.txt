Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2020

Saksnummer
2020-01682

Tjenesteytere
Widerøe

Klager har i det vesentlige anført

Klager med reisefølge (to personer) skulle reise fra Tromsø til Bergen den 28. desember
2019 med WF623 kl. 10:30. Denne flyvningen ble kansellert og klager ble booket om til
WF1611 kl. 17:00 samme dag. 
Klager reagerer på at det gikk et fly kun 5 minutter at WF623 skulle tatt av. Om
kanselleringen av WF623 skyldes dårlig vær så burde dette flyet også vært kansellert. 

Klager har vært i kontakt med sitt forsikringsselskap og har mottatt THB 2,500.

Klager krever standarderstatning på 500 euro (250 euro p.p.) i henhold til EU-forordning
261/2004.

Tjenesteyterne har i det vesentlige anført
Klager var booket på WF623 Tromsø – Bergen 28. desember 2019.

Denne flyvningen var kansellert på grunn av dårlig forhold på rullebanen i Tromsø. Det
vises til vedlagt Metar rapport. Passasjerene ble booket om til WF1611 samme dag. 

Når rullebaneforholdene er dårlige har flyene problemer med å få nok «breaking action»
noe som betyr at flyet vil skli eller ikke stoppe. 

Widerøe kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe har forklart at kanselleringen skyldtes dårlige landingsforhold i
Tromsø. Widerøe har lagt frem dokumentasjon på at det var snøvær på tidspunktet,
men flyselskapet har ikke fremlagt dokumentasjon på noen årsakssammenheng mellom
værforholdene og kanselleringen av WF623. Nemnda mener at flyselskapet med dette
ikke har godtgjort at kanselleringen ikke kunne vært unngått selv om alle rimelige tiltak
var truffet. 

Klager har etter dette rett til standarderstatning på 250 euro per person, totalt 500 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at klager gis medhold.