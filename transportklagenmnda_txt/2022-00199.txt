Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
18.08.2022

Saksnummer
2022-00199

Tjenesteytere
Ethiopian Airlines
SAS

Klager har i det vesentlige anført

Klager og hans reisefølge, til sammen to personer, skulle reise tur-retur med Ethiopian
Airlines fra Oslo til Buenos Aires. Utreise 19. desember 2021, retur 3. januar 2022. Klager
mottok melding fra SAS den 6. desember 2021 om at reisen var kansellert. De kunne ikke
tilby alternativ reise tett opp til samme tidsrom, og hele reisen ble dermed kansellert.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Ethiopian Airlines har anført at selv om det gjelder en reise på Ethiopian Airlines, var
billettene utstedt av Scandinavian Airlines. Derfor er ansvaret til å informere og booke
om billettene hos Scandinavian Airlines.

SAS har tross oppfordring ikke fremmet tilsvar for nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på sakens opplysninger legger nemnda til grunn at klagers reise fra
Oslo til Buenos Aires ble kansellert mindre enn 14 dager i forveien. Klager har derfor rett
på standarderstatning 600 euro per person i henhold til EU-forordning 261/2004 artikkel
7 nummer 1 bokstav c.

SAS har i dette tilfellet opptrådt som reisebyrå. Spørsmålet for nemnda er om det er
billettutsteder SAS, eller opererende flyselskap Ethiopian Airlines som skal utbetale
erstatningen. Ethiopian Airlines hevder at det er billettutsteder SAS som er ansvarlig,
mens SAS ikke har avgitt tilsvar.

Nemnda mener at det er det opererende luftfartsselskapet som er ansvarssubjektet
etter EU-forordning 261/2004. I dette tilfellet fremgår det av reisedokumentene at det er
Ethiopian Airlines som er det transporterende luftfartsselskapet. Nemnda mener derfor
at Ethiopian Airlines må utbetale standarderstatningen til klager.

Nemnda bemerker for øvrig at det i en sak som dette normalt vil være grunnlag for å
kreve refusjon av den betalte billettprisen i tillegg til standarderstatning. Krav om dette er
ikke fremmet i saken, og vurderes derfor ikke av nemnda.

Vedtak

Transportklagenemnda anbefaler at Ethiopian Airlines utbetaler 600 euro per person til
klager.