Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-02708

Tjenesteytere
Ryanair

Klager har i det vesentlige anført

Klager skulle reise fra Torp til Manchester den 28. juli 2017 kl 10.50 med FR3227. Klager
hadde bestilt togbillett videre fra Manchester til Leeds, og han hadde beregnet god tid til
bytte av transport, minst tre timer. FR3227 ble mer enn tre timer forsinket slik at klager
mistet sin videreforbindelse med tog.

Klager mottok en matkupong på Torp til en verdi av GBP 3,50. Dette var ikke nok til noe å
spise og drikke. 

Ryanair hevder de har overført erstatning til klagers konto, men han har fortsatt etter
flere måneder ikke mottatt denne. Klager har fremlagt kopi av utskrift fra gjeldende
bankkonto som viser at ingen penger er innkommet fra Ryanair i den perioden
flyselskapet hevder å ha overført beløpet. 

Klager krever standarderstatning 250 euro i henhold til EU-forordning 261/2004. Videre
krever han refusjon av togbillett GBP 26,6 og mat kroner 131. 

Det vises for øvrig til klagers brev.

Tjenesteyterne har i det vesentlige anført
Ryanair beklager hendelsen og har overført 250 euro i tillegg til 5 euro til klager.
Flyselskapet viser til fremlagt dokumentasjon av transaksjonen. 

Ryanair er ikke ansvarlig for videre transport etter at kontrakten med Ryanair er
avsluttet, og kan derfor ikke imøtekomme hans krav om refusjon av togbillett. 

Ryanair kan ikke imøtekomme klagers krav utover det som allerede er utbetalt.

Nemnda bemerker

Slik nemnda forstår saken har Ryanair erkjent at standarderstatning skal betales og
hevder at dette er gjort ved at pengene er tilbakebetalt til klagers konto. Saken gjelder
således påstand om manglende betaling av et beløp Ryanair hevder er refundert

Dette er dessverre ikke en sak Transportklagenemnda kan behandle.
Transportklagenemnda behandler ikke saker som gjelder innkreving av beløp som er blitt
lovet utbetalt av klagemotparten. Dette ligger utenfor nemndas mandat og kompetanse
i henhold til Transportklagenemndforskriften. Nemndas vedtak er kun rådgivende og
nemnda har ingen mulighet til å drive inn penger som er lovet utbetalt.

Saken avvises etter dette.

Vedtak

Saken avvises.