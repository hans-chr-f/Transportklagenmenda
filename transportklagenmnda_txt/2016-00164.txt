Vedtak i Pakkereisenemnda

Sammendrag

Krav om refusjon av tillegg for bagasje.

Dato
20.03.2017

Saksnummer
2016-00164

Tjenesteytere
Ving Norge AS

Klager har i det vesentlige anført

Klager bestilte en reise for 2 personer med innkvartering i en 1-romsleilighet på Villa
Perivoli, Preveza, Hellas, i perioden 26.09.2016 – 03.20.2016. Totalpris kr. 5.980.

Ved utreisen fra Oslo Lufthavn Gardermoen sjekket klager inn på en av automatene
som ved tidligere reiser. Han ble ikke avkrevd gebyr for bagasjen da den ble levert i
innsjekkingsskranken.

Klager var klar over at han hadde noe overvekt og tok tak i en av guidene før
innsjekkingen på Preveza flyplass. Han ønsket at hun skulle være vitne da det gikk
rykter om at vektene ved innsjekkingen viste for mye. Klager hadde med seg sin egen
bagasjevekt som han vet er 100% nøyaktig. Flyplassens vekt og klagers var ikke like og
klager måtte betale for 4 kilo mer i overvekt enn det hans egen vekt viste. Det ble da
også oppdaget at han ikke hadde betalt for bagasje før avreise og at det stod nei under
bagasje på billetten. Klager ble derfor avkrevd 100 euro for to kofferter og overvekt.
Ved reisen til Preveza i mai 2016 fikk klager informasjon per telefon om at bagasje var
inkludert. Klager var ikke oppmerksom på at Ving tok betalt for bagasje.

Klager har anført: «Jeg vet jeg har trykket nei på ekstra bagasje, men jeg var 100% sikker
på at det var som vanlig 15 kilo pluss 5 kilo håndbagasje i pakkereisen». 

Klager skriver at han ikke har mottatt den e-posten Ving viser til om at det var siste
mulighet for å betale for bagasje. 

Det vises for øvrig til brev fra klager.

Tjenesteyterne har i det vesentlige anført

Ving har delt klagen i to. 
Del en går ut på at klager ikke har fått informasjon om at det ikke er inkludert bagasje i
pakkereisen han kjøpte.
Del to går ut på at når innsjekkingspersonalet skulle ta betalt for overvekt, så stemte ikke
vekten. Klagers vekt viste åtte kilo mens flyplassens vekt viste 12 kilo, en differanse på 4
kilo. 

Ving viser til e-post sendt til klager den 12. september 2016 med emne:
Bestillingsnummer: 21970917 - din reise til Parga nærmer seg! I avsnittet: Skal du ta med
bagasje? Her informerer Ving om at det kun er håndbagasje inkludert i reisens pris. Ving
kan ikke se at de har feilinformert, eller holdt tilbake informasjon vedrørende bagasjen.

Ving skriver videre at de «erfarer at alle flyplasser håndhever regelen om bagasje ulikt. I
Norge er de ikke like strenge som de er i utlandet.»

Ving anser at det ikke er akseptabelt at vekten på flyplassen som veier bagasjen viser
4 kilo feil. De forstår at klager har reagert på det og de har refundert mellomlegget til
klagers konto.  

Ving påpeker at avtalen med kunden omfatter pakkereisen slik den fremgår av bestilling,
bekreftelse og reisebevis eller lignende dokument, samt eventuelle tilleggsytelser som
inkluderes i pakkereisen ifølge avtale mellom partene. Forøvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt på sine nettsider, i kataloger, brosjyrer e.l. en del av avtalen med mindre de må antas
å være uten betydning for kundens kjøp av den aktuelle pakkereise. 

Ving har valgt å sitere klagers kommentar til nemnda. «Vet det ble trykket nei på bagasje,
ved en feil, da jeg alltid trykker nei på busstransport».

På side en av klagers reisebevis fremgår hva klager har bestilt og kjøpt av tillegg på
reisen til Parga. Under tillegg står det NEI for bagasje på samtlige reisende. Under Viktig
informasjon på side tre på reisebeviset, tydeliggjør Ving det ytterligere for klager, det er
kun håndbagasje inkludert på reisen. Ving forklarer også hvordan klager kan legge til
bagasje. 

Ving har sendt klager en e-post før avreise da Vings system oppdaget at klager ikke har
lagt til bagasje på sin reise. Det er derfor sent ut ytterligere informasjon for å gjøre klager
oppmerksom på dette. 

Ving er av den oppfatning at klager ikke har satt seg inn i opplysninger eller gått
igjennom reisedokumenter som er en del av avtalen. Ving mener derfor at klager ikke
kan påberope seg retten til å få tildelt kompensasjon.

Det vises for øvrig til brev fra Ving.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Slik nemnda forstår saken er det i bestillingsbildet for reisen et tilleggsvalg som gir
mulighet til å legge til bagasje.  Det ble videre informert om i bekreftelsen som ble sendt
30. juli, at bagasje ikke var inkludert.  Slik nemnda ser saken er det da ikke avgjørende
om klageren mottok en ny mail den 12. september med den samme informasjonen om
at bagasje ikke var inkludert i reisens pris.  Nemnda finner å måtte legge til grunn at
det var klageren som unnlot å bestille bagasje og at den inngåtte avtalen dermed ikke
omfattet annet enn håndbagasje.

Klageren hadde med seg en bagasjevekt som han er sikker på viser riktig antall kilo.
Bagasjevekten på flyplassen viste 4 kilo mer, hvilket han måtte betale for.  Arrangøren
har i ettertid akseptert at vekten på flyplassen viste feil, og har utbetalt det beløpet
overvekten på 4 kilo kostet klageren.

Vedtak

Pakkereisenemnda finner ikke å kunne anbefale at klageren får refundert det han måtte
betale for innsjekket bagasje tur/retur Parga.