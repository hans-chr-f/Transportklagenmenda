Vedtak i Transportklagenemnda - Fly

Sammendrag

Krav om refusjon grunnet kansellering

Dato
16.02.2021

Saksnummer
2020-01901

Tjenesteytere
SAS

Klager har i det vesentlige anført

Klager med reisefølge (til sammen to personer) skulle fly fra Ålesund til Manchester via
Bergen den 20. mars 2020 med SAS (SK4173 og SK4605). UD frarådet alle reiser fra og
med 14. mars 2020. Klager avbestilte derfor reisen. Selve flyvningene ble kansellert i
ettertid. 

Klager har fremsatt krav om refusjon av flybillettene, totalt 1906 NOK.

Tjenesteyterne har i det vesentlige anført
I og med at klager hadde kjøpt en ikke-refunderbar billett, bestrider SAS kravet med
henvisning til selskapets generelle befordringsvilkår og billettregler artikkel 4.1.3 og 4.1.4
(a) som klager aksepterte ved billettkjøpet. 

Med henvisning til de nevnte artikler plikter SAS å tilbakebetale refunderbare
tilleggsavgifter - slike som er myndighetspålagte - når passasjeren kansellerer en
flybillett som ikke er refunderbar. I tilfellet hvor en passasjer er forhindret fra å fly som
følge av en force majeure situasjon gir SAS passasjeren en særlig rett - hvoretter - ved
passasjerens rettidige reklamasjon - SAS etter eget skjønn refunderer billettprisen
(med unntak av refunderbare tilleggsavgifter) eller tilbyr en verdikupong (voucher) med
tilsvarende verdi. 

Uansett vilkårene i selskapets befordringsvilkår har SAS i perioden fra 13. mars 2020 gitt
passasjerer ytterligere særlige rettigheter ved å betrakte alle kanselleringer som om de
er gjort som følge av force majeure, og ved å ikke ettergå om passasjeren har oppfylt sin
reklamasjonsplikt eller ikke.

SAS henviser forøvrig til EU-kommisjonens veileder "Commision Notice Interpretative
Guidelines on EU passenger rights regulations in the context og the developing situation
with Covid-19" som bekrefter ovenstående synspunkt, se punkt 2.2: The EU's passenger
rights regulations do not address situations where the passengers cannot travel or want
to cancel a trip on their own initiative. Whether or not a passenger is reimbursed in such
cases depends on the type of ticket (reimbursable, possibility to rebook) as specified in
the carrier's terms and conditions.". 

De nevnte regler og vilkår gjelder uavhengig av om SAS kansellerer en flyvning i ettertid.
Uten å gå i detalj så vil SAS fremheve det åpenbare at det i tilfeller hvor passasjeren har
kansellert sin billett ikke lenger foreligger en avtale eller gyldig billett som passasjeren
kan påberope seg mot SAS, herunder heller ikke om SAS kansellerer en flyvning i ettertid
av passasjerens kansellering.

På eget initiativ valgte klager den 14. mars å avbestille sin reise. På dette tidspunktet
var flyene med rutenummer SK4173 og SK4605 ennå ikke innstilt. Klager er dermed
berettiget til refunderbare tilleggsavgifter på 223 NOK per reisende. Utover dette vil ikke
SAS imøtekomme klagers krav.

Nemnda bemerker

Nemnda legger til grunn at klager i denne saken avbestilte billettene grunnet UD sine
reiseråd, og at dette ble gjort før selve flyvningene var kansellert fra flyselskapets side.
Nemnda finner for øvrig ikke at dette er bestridt av partene.

I punkt 2.2 av EU-kommisjonens veileder for passasjerrettigheter i lys av Covid-19
situasjonen uttrykkes det at der det er den reisende som avlyser er forholdet ikke
regulert i forordningen, og at det er flyselskapets alminnelige billettvilkår som gjelder. I
dette tilfellet kansellerte klager billettene sine selv.  Slik nemnda ser det har klager kun
rett på det som eventuelt er refunderbart i henhold til billettene klager hadde kjøpt. 

Det avgjørende er om et slik resultat er urimelig, jf. avtaleloven § 36. 

Nemnda har delt seg i et flertall og et mindretall.

Flertallet, lederen, bransjerepresentantene og forbrukerrepresentant Norman, mener
at det ikke er urimelig at klager ikke får refundert flybillettene. Utgangspunktet er at
avtaler skal holdes. Terskelen for å sette til side en avtale som urimelig er meget høy. I
dette tilfellet er hensynet til forutberegnelighet for flyselskapene også viktig, og dersom
avtalen settes til side som urimelig vil det medføre at flyselskapene pålegges å refundere
tilfeller som ikke er dekket av forordningen.

Mindretallet, forbrukerrepresentant Faye-Lund, er enig i at kommisjonens veileder punkt
2.2 om Covid-19 ikke regulerer situasjonen der den reisende avlyser reisen. Det er derfor
Widerøes alminnelige billettvilkår, og avtalelovens regler som gjelder. Denne saken er så
spesiell at det er urimelig om klager ikke får refundert utgiftene til flybilletter. Covid-19
er utvilsomt en ekstraordinær omstendighet, også for de reisende. Det fremstår som
urimelig at klager skal lide fordi han fulgte UD sitt råd om ikke å reise, og særlig fordi
reisen ble kansellert i ettertid. Flyselskapet får jo en tilfeldig økonomisk fordel i forhold til
de tilfellene der selskapet selv kansellerer.  

Myndigheter og flyplasser pålegger flyselskapene å kreve inn skatter og avgifter per
reisende passasjer.  Da reisen ikke ble benyttet har klager med reisefølge rett på refusjon
av refunderbare skatter og avgifter.

Klager anbefales å ta kontakt med sitt forsikringsselskap for søknad om refusjon av
eventuell ikke-refunderbar sum.

Vedtaket er fattet med den dissens som fremgår over. 

Vedtak

Transportklagenemnda-fly anbefaler at SAS refunderer refunderbare skatter og avgifter
dersom det ikke allerede er gjort. Utover dette anbefaler ikke nemnda at klager gis
medhold i sitt krav.