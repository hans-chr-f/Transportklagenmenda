Vedtak i Pakkereisenemnda

Sammendrag

Cruise, 23. - 30. januar 2011. Krav om prisavslag
grunnet manglende ivaretakelse av matallergi.

Dato
05.01.2012

Saksnummer
151/11

Tjenesteyter
RCCL

Klager: X

Turarrangør: RCCL

Antall reisende: 9

Reisens pris: ca. kr 65.00

Saken gjelder:

Cruise, 23. - 30. januar 2011. Krav om prisavslag grunnet manglende ivaretakelse av
matallergi.

Klager har i det vesentlige anført:

Reisefølget bestod av åtte voksne og ett barn under ett år. Cruiset var julegave til klagers barn.
Tre av åtte har matallergier, og dette ble det opplyst om ved bestillingen. I tillegg til glutenfri
mat bestilte klager også laktose- og melkeproteinfri diett og ble lovet dette.

Det var gjennomgående på turen at klagerne ikke fikk mat som var tilpasset allergiene.
Personalet hadde ikke kunnskap om innholdet i maten, og gikk god for at klagerne kunne
spise mat de ikke tålte. Dette oppdaget klagerne enten ved at de så det selv, at det for
eksempel var ost i maten, eller at de ble skikkelig dårlige i ettertid.

Klager gikk tre ganger til kundeservice om bord for å klage. Likevel ble det ikke noe særlig
bedre.

Turen ble delvis ødelagt på grunn av dette. Det ble lite avslappede og lite hyggelige måltider
med masse mas om innholdet i maten, skuffelse samt sykdom fordi de ble servert mat de ikke
tålte. Det er ikke hyggelig for noen når mesteparten av middagen går med på å sjekke om tre
kan spise maten, vente på annen mat eller se på de andre som spiser. Det ødelegger faktisk
måltidet for alle sammen.

RCCL har tilbudt et prisavslag på kr 7.500. Klager er av den oppfatning at dette ikke er
tilstrekkelig.

Det vises for øvrig til klagers brev.

RCCL har i det vesentlige anført:

Slik RCCL ser det, har nok ikke serveringen av glutenfri mat fungert som det skulle de første to
dagene, og det er beklagelig. Gjestene gjorde RCCLs personale oppmerksom på situasjonen
og i henhold til den tilbakemelding RCCL har mottatt fra skipet så skal situasjonen rundt
matserveringen ha bitt løst.

RCCL har tilbudt en kompensasjon på 2 500 kroner per person. RCCL mener at en
kompensasjon kun skal tilbys den eller de personer som «har betalt for en vare de ikke fikk».
RCCL kan ikke se at de skal tilby noen kompensasjon til de gjester i reisefølget som ikke hadde
behov for spesialtilpasset mat og som således har fått hva de har betalt for. Videre mener
RCCL at det ikke skal ha noen innvendig på behandlingen at det i dette tilfellet er én person
som har betalt for hele reisefølget.

Nemnda bemerker:

Klager har gitt en detaljert beskrivelse av matserveringen om bord og klagernes erfaring med
denne. Nemnda legger denne til grunn.

Nemnda finner det ikke sannsynliggjort at forholdene ble vesentlig varig bedret etter at
klagerne hadde tatt opp problemene.

Det var en mangel ved pakkereisen at de tre som hadde bestilt spesialmat ikke fikk dette.
Mangelen gikk ut over de tre direkte berørte. Den gikk også ut over reisefølget som sådan ved
at mye av måltidene ble influert av dette, samt etterfølgende sykdom.

Mangler gir grunnlag for et forholdsmessig prisavslag, jf. pakkereiseloven § 6-2.

Det er i dett tilfellet kjøpt én pakkereise for åtte voksne og ett barn under ett år. Mangelen
påvirket alle, i varierende grad, og nemnda er av den oppfatning at reisefølget som sådan har
rett til et forholdsmessig prisavslag.

RCCL har tilbudt et prisavslag på 7.500 kroner. Nemnda finner etter en samlet vurdering ikke å
kunne anbefale prisavslag ut over dette. Dersom beløpet ikke er utbetalt, anbefales det gjort.

Nemnda har ved den videre vurdering delt seg i et flertall og et mindretall.

Nemndas flertall, lederen og turarrangørenes representanter finner etter en samlet
vurdering ikke å kunne anbefale prisavslag ut over 7.500 kroner.

Dersom beløpet ikke er utbetalt, anbefales det gjort.

Nemndas mindretall, forbrukernes representanter, er av den oppfatning at prisavslaget
bør settes til 12.000 kroner.

På bakgrunn av flertallets vurdering, traff nemnda slikt:

Vedtak:

Reklamasjonsnemnda for pakkereiser finner ikke å kunne anbefale prisavslag ut over det
RCCL har tilbudt/utbetalt.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Fiske, Amisol AS