Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2014

Saksnummer
340/14F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Evenes den 6. desember 2013 kl. 15:50 med SK4094. Like før
avgang ble avgangen kansellert.

Klager stiller seg undrende til begrunnelsen fra SAS som var dårlig vær, da det var fint vær
både i Oslo og i Evenes. Klager hørte over høyttalerne at flyet ble satt inn på en annen rute.

Da SAS ikke kunne tilby ombooking før dagen etter valgte klager å kjøpe ny billett med annet
selskap samme kveld.

Klager krever standarderstatning 250 euro i henhold til EU-forordning 261/2004.

SAS har i det vesentlige anført:

SK4094 ble kansellert grunnet mangel på fly og mannskap som følge av ekstreme værforhold.
Flyselskapet har ingen informasjon som tilsier at flyet ble innstilt til fordel for en annen
flyvning. Men besetningen måtte omdisponeres da de ikke hadde arbeidstid nok til å utføre en
flyvning til Nord-Norge.

SAS representanter som annonserer forsinkelser og kanselleringer på flyplassene kjenner ikke
bakgrunnen for disponeringer som blir foretatt.

Værforholdene den 5. desember førte til massive uregelmessigheter i trafikken over store
deler av Norden den 6. desember. Enkelte flyplasser i Europa var tidvis stengt. SAS hadde 300
innstilte avganger den 6. desember. Det vises til fremlagt dokumentasjon.

Kanselleringen er ikke kompensasjonsberettiget i henhold til EU-forordning 261/2004, da
årsaken til hendelsen var ekstraordinære omstendigheter utenfor SAS kontroll.

SAS kan på grunnlag av ovennevnte dessverre ikke imøtekomme klagers krav om
standarderstatning.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger, samt kjennskap fra andre
klager, at vanskelige værforhold den 5. og 6. desember 2013 førte til en rekke kanselleringer
og forsinkelser i flytrafikken. Nemnda finner det sannsynlig at klagers flygning ble innstilt
som følge av de vanskelige værforholdene. Om flyet ble benyttet på en annen flygning,
endrer ikke dette. Det er i så fall sannsynlig at SAS ikke hadde mannskap til å gjennomføre
reisen. Nemnda har ved vurderingen av saken også sett hen til opplysningen om at flyet til
Evenes var fullt. Dette skulle tilsi at det ikke var noen kommersielle fordeler forbundet med
kanselleringen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.