Vedtak i Transportklagenemnda - Fly

Sammendrag

Krav om refusjon av transportutgifter ved kansellering.

Dato
08.04.2021

Saksnummer
2020-02247

Tjenesteytere
Widerøe
SAS

Klager har i det vesentlige anført

Klager med reisefølge (til sammen to personer) skulle fly fra Leknes til Zurich via Bodø og
Oslo den 28. februar 2020. Flyvningene skulle foretas av Widerøe og SAS (WF809, SK4111
og SK841). 

WF809 fra Leknes til Bodø ble kansellert. Passasjerene ble transportert fra Leknes
til Stamsund med buss organisert av Widerøe og videre til Bodø med Hurtigruten.
SAS-flyvningene ble omrutet til neste dag. Klager måtte selv bekoste billettene med
Hurtigruten fra Stamsund til Bodø, pålydende 904 NOK. Det oppstod også en utgift til
taxi til flyplassen i Bodø neste dag på 181 NOK.  Grunnet senere ankomst i Zurich måtte
klager også betale ekstra for parkering der (32 CHF). Det vises til fremlagte kvitteringer.
Klager krever disse utgiftene dekket.

Tjenesteyterne har i det vesentlige anført
Widerøe har anført:

Klager var booket på WF809 fra Leknes til Bodø. Grunnet kraftig snø måtte flyet som
opererte Bodø-Leknes omdirigeres tilbake til Bodø. Som en direkte konsekvens av dette
måtte WF809 kanselleres grunnet manglende fly. Kanselleringen går ikke under Widerøe
sitt kompensasjonsansvar etter EU-forordningen. Når et fly kanselleres har passasjerene
følgende alternativer:
- Passasjeren kan velge å bli ombooket til en annen flyvning i tillegg til å motta
forpleining.
- Passasjeren kan velge å få refusjon av billetten og en returreise dersom en velger å
kansellere billetten. I tillegg forpleining. 

Grunnet få booking-alternativer valgte klager å ta Hurtigruten til Bodø istedenfor å bli
ombooket.

Kunden kan få refundert sin ubenyttede billett mot at han tar kontakt med sin
billettutsteder. Widerøe kan tilby å dekke et eventuelt mellomlegg mot at kunden sender
kvittering til Widerøe.

SAS har anført:

Klager har krevd Widerøe og SAS for kostnader som oppstod i forbindelse med
kanselleringen av hans Widerøe-flyvning grunnet værforhold. 

SAS viser til Widerøe sitt svar hvor det står at klager ikke ville akseptere ombookingen, og
derfor kjøpte en billett med Hurtigruten istedet. SAS-flyvningene fra Bodø til Zurich via
Oslo ble ombooket til neste dag og gikk i henhold til tidtabell. SAS har ikke ansvar i denne
saken og anser saken som lukket.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Det må fremlegges
dokumentasjon på eventuelle ekstraordinære omstendigheter.

Nemnda mener at flyselskapet i denne saken  i tilstrekkelig grad har  godtgjort at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Flymaskinen som skulle operere WF809 klarte
ikke å lande i Leknes grunnet værforholdene.  Klager har med dette ikke rett på
standarderstatning for kanselleringen av WF809.

Spørsmålet videre er om klager har rett på refusjon av de fremlagte kostnadene.

Ekstra parkering:
Klager har fremlagt kvittering på ekstra parkering i Zurich grunnet kanselleringen. Dette
er en utgift som ikke dekkes av EU-forordning 261/2004. Nemnda mener klager i dette
tilfellet heller ikke har rett på dekning av tapet etter luftfartsloven § 10-20, grunnet
årsaken til kanselleringen. 

Hurtigruten og taxi:
Ved kansellering har klager rettigheter etter EU-forordning 261/2004.  Klager har i
henhold til artikkel 8 valget mellom refusjon, omruting snarest mulig, eller omruting på
en senere dato etter passasjerens valg. Dersom passasjeren velger alternativet omruting
snarest mulig, har han også rett på forpleining i ventetiden, jf. artikkel 9. 

I denne saken har klager forklart at de av Widerøe ble kjørt med buss til Stamsund, og
at de herfra tok Hurtigruten til Bodø. Slik nemnda tolker klagers handlingsmønster var
det å komme seg videre raskest mulig alternativet klager var innstilt på. Spørsmålet er
imidlertid om utgiftene han pådro seg (Hurtigruten og taxi) skal dekkes av Widerøe eller
ikke, ettersom klager ordnet dette på egenhånd.

Det fremgår av EU-kommisjonens tolkningsveileder til EU-forordning 261/2004 punkt
4.2 at flyselskapet kan bli ansvarlig for å dekke klagers utgifter til omruting på egenhånd
dersom selskapet ikke oppfyller plikten til å tilby dette. Det står imidlertid at i tilfeller
hvor flyselskapet kan demonstrere at de har kontaktet passasjeren med tilbud om
assistanse, men klager til tross for dette ordnet seg på egenhånd, så kan flyselskapet
konkludere med at de ikke er ansvarlig for å dekke utgiftene.

Widerøe har ikke fremlagt noen dokumentasjon på at klager ble kontaktet for assistanse
eller hva slags informasjon som ble sendt til passasjerene. Klagers omrutingskostnader
er etter nemndas oppfatning innen rimelighetens grenser. Nemnda anbefaler etter
en helhetsvurdering at Widerøe dekker klagers utgifter til transport til Bodø med
Hurtigruten. Nemnda har kommet til samme konklusjon for kostnaden til transport til
Bodø lufthavn dagen etterpå.

Vedtak

Transportklagenemnda anbefaler at Widerøe dekker klagers utgifter til Hurtigruten (904
NOK) og taxi til flyplassen (181 NOK).