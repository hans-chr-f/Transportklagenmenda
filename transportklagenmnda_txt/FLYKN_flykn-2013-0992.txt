Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.10.2014

Saksnummer
992/13F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Kristiansand til København den 21. november 2013 kl. 18:55 med
WF276. Avgangen ble kansellert. Klager ble ombooket og ankom bestemmelsesstedet først
dagen etter.

Klager hevder at det ikke var tekniske problem på WF276, men på et annet fly som skulle
operere strekningen Kristiansand - Bergen. Widerøe valgte å kansellere WF276 for å sette det
inn på den kansellerte strekningen til Bergen. Klager anser ikke denne avgjørelsen for å være
ekstraordinær og utenfor Widerøes kontroll.

Klager krever standarderstatning i henhold til EU-forordning 261/2004.

Det vises for øvrig til klagers brev.

Widerøe har i det vesentlige anført:

WF276 fra Kristiansand til København ble kansellert som følge av uforutsett teknisk feil på
et annet av Widerøes flymaskiner som skulle fly Kristiansand - Bergen. Det vises til fremlagt
teknisk rapport. Det ble besluttet at WF276 fra Kristiansand til København skulle kanselleres,
for deretter å settes inn på ruten Kristiansand - Bergen.

Widerøes operative avdeling kan ta slike avgjørelser for at færrest antall passasjerer skal bli
berørte, og i noen tilfeller betyr det at Widerøe dessverre blir nødt til å kansellere en annen
flyvning.

Kanselleringen er ikke kompensasjonsberettiget i henhold til EU-forordning 261/2004 da
årsaken til hendelsen var ekstraordinære omstendigheter utenfor Widerøes kontroll.

Ved kanselleringer kan passasjerene velge å avbryte reisen mot full refusjon, eller bli
ombooket til neste ledige avgang. Klager valgte sistnevnte.

På grunnlag av ovennevnte kan Widerøe ikke imøtekomme klagers krav.

Det vises for øvrig til Widerøes brev.

Nemnda bemerker:

Nemnda har ved vurderingen av saken delt seg i et flertall og et mindretall. Flertallet,
lederen og forbrukernes representanter, legger til grunn at kansellering gir rett til
erstatning med mindre flyselskapet godtgjør at innstillingen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artikkel 5.

Kanselleringen av flygningen til København skyldtes at Widerøe valgte å benytte flyet på
strekningen Kristiansand - Bergen. Selv om dette kunne ha gode grunner for seg, var det en
kommersiell beslutning som gikk ut over passasjerene til København. Det var ikke nødvendig å
kansellere denne flygningen.

Kanselleringen gir rett til en standarderstatning på 250 euro per person.

Mindretallet, flyselskapenes representanter, er av en annen oppfatning. Klager
hadde kontrakt med Widerøe om transport fra Kristiansand til København 21.
november 2013 med WF276. Ved kjøp av flyreise har man ikke kontrakt om frakt på
ett spesifikt flyindivid. Mindretallet mener at Widerøe sin beslutning i denne saken
om å omdisponere flyindividene ikke er å anse som en kommersiell beslutning.
WF276 ble etter mindretallets oppfatning kansellert som følge av plutselig oppstått
teknisk feil som oppstod under drift. Flyselskapet har godtgjort at innstillingen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordningen 261/2004 artikkel 5. Videre påpeker mindretallet
at Widerøe i alle tilfelle ikke ville kommet i erstatningsansvar dersom de ikke hadde
omdisponert flyindividene. Omdisponeringen ble utført i den hensikt å sikre at
færrest antall passasjerer ble berørt. Å ilegge Widerøe erstatningsansvar gir i denne
situasjonen et klart urimelig resultat.

Mindretallet finner ikke å kunne anbefale at klager gis medhold.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Widerøe utbetaler en standarderstatning på 250 euro
per person.