Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.02.2014

Saksnummer
517/13F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Torp til Wroclaw den 23. juli 2013 kl. 22:05 med W6 1880. Flyet ble
kansellert, og klager ble booket om til dagen etter kl. 15:00.

Klager ble ikke informert om sine rettigheter.

Klager krever standarderstatning 250 euro i henhold til EU-forordning 261/2004.

Wizz Air har i det vesentlige anført:

W6 1880 ble forsinket 14 t 16 min grunnet uforutsett teknisk problem.

Forsinkelsen er dessverre ikke kompensasjonsberettiget i henhold til EU-forordning 261/2004,
da uregelmessigheten oppstod på grunn av ekstraordinære omstendigheter utenfor
flyselskapets kontroll.

Wizz Air ønsker å refundere eventuelle utgifter i ventetiden mot originale kvitteringer, men
kan dessverre ikke imøtekomme kravet utover dette.

Det vises for øvrig til Wizz Airs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over 14 timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Innstillingen skyldtes i dette tilfellet at en motorkomponent som skal forhindre at motoren får
for høyt turtall sviktet.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Wizz Air pliktet i den foreliggende situasjon å tilby overnatting, mat og forfriskninger, jf.
forordningen artikkel 6, jf. artikkel 9. Dersom klager ble påført slike utgifter, bør krav om
dekning av disse fremsettes overfor Wizz Air. Utgiftene bør underbygges ved kvitteringer e.l.

Klager har opplyst at han ikke fikk noen informasjon om sine rettigheter. Wizz Air har ikke
kommentert dette, og nemnda legger klagers opplysninger til grunn. Wizz Air har følgelig ikke
oppfylt sin informasjonsplikt etter forordningen, jf. artikkel 14.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.