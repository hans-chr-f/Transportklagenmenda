Vedtak i Transportklagenemnda
- Kollektivreiser

Sammendrag

Krav om refusjon av utlegg til taxi og ubenyttet billett grunnet innstilt buss

Dato
17.06.2022

Saksnummer
2022-00158

Tjenesteytere
AtB AS

Klager har i det vesentlige anført

Klager skulle reise med bussen 19. januar 2022 fra Bratsbergveien til Ingemann Torps vei,
men bussen ble innstilt. Klager forklarer at opprinnelig avgangstid var kl. 17:42, men at
faktisk avgangstid var kl. 19:20. Klager forklarer at han tror forsinkelsen oppstod på Tiller.
Klager anfører at det var glatt føre og at bussen ikke var skodd for føret. 

Klager viser til innsendt dokumentasjon i saken. 

Klager krever utlegg til taxi kr. 380 og ubenyttet billett kr. 42 refundert på grunn av
innstilt buss. Totalt kr. 422.

Tjenesteyterne har i det vesentlige anført
AtB har på tross av anmodning og purring ikke inngitt tilsvar til nemnda.

Overfor klager har AtB blant annet anført at det onsdag 19. januar var svært utfordrende
kjøreforhold i Trondheim og omegn, at veiene var så glatte at det ikke var mulig for
bussene å kjøre på en trygg og forsvarlig måte, og i de første timene med væromslag var
det flere uhell med bussene. AtB har forklart at bussene ble innstilt og at reisegarantien
gjelder ikke når innstillingene skyldes forhold utenfor AtB sin kontroll, i dette tilfelle
eksepsjonelt glatt veibane.

Nemnda bemerker

Klager skulle reise med bussen 19. januar 2022, men bussen ble innstilt. Klager krever
refusjon for utgifter til kr. 422 for taxi og ubenyttet enkeltbillett. 

AtB har ikke fremmet tilsvar til nemnda. Nemnda kan treffe vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 (3).

Det fremgår av AtBs reisegaranti at den reisende på visse vilkår har rett til å få erstattet
utgifter til alternativ transport ved forsinkelser på mer enn 20 minutter. Det fremgår av
reisegarantien at den ikke gjelder dersom forsinkelsen eller innstillingen skyldes forhold
utenfor vår/transportørens kontroll, slik som ekstraordinære værforhold (f.eks. kraftig
snøfall, ras, flom eller eksepsjonelt glatt veibane). 

I dette tilfellet har AtB i sitt svar til klager vist til at det var eksepsjonelt glatte veier i
Trondheim og omegn denne dagen, som medførte at det ikke var mulig for bussene å
kjøre på en trygg og forsvarlig måte. Bussen ble således innstilt grunnet ekstraordinære
kjøreforhold, og reisegarantien kommer dermed ikke til anvendelse. 

Nemnda bemerker at det er uheldig at AtB ikke har inngitt tilsvar i saken, men dette har
ikke betydning for nemndas avgjørelse. Alle busser ble denne dagen innstilt grunnet
ekstraordinære kjøreforhold som lå utenfor AtBs kontroll, og reisegarantien kommer
således ikke til anvendelse. Det er således ikke grunnlag for refusjon av taxi. 

Nemnda finner imidlertid at klager må gis refusjon av billettutgiften. Da selskapet
besluttet å innstille bussavgangen, medførte det i praksis at klager ikke fikk benyttet
seg av tjenesten. Etter flertallets syn ble transportavtalen da hevet fra selskapets side.
Når en avtale heves er hovedregelen at partene skal stilles som om avtalen ikke var
inngått. Det innebærer at selskapet ikke kan beholde forhåndsinnbetalt vederlag for
tjenesten de ikke har levert. Årsaken til at avgangen måtte innstilles antas kun å ha
betydning for vurderingen av eventuelle erstatningskrav. Reisevilkårene inneholder heller
ingen egen bestemmelse om at ubenyttede billetter ikke refunderes, slik at alminnelige
kontraktsrettslige prinsipper kommer til anvendelse. 

Det er videre uheldig at AtB ikke har uttalt noe om refusjon av billetten.

Vedtak

Transportklagenemnda anbefaler at klager gis medhold i refusjon av kr. 42 for ubenyttet
billett, og for øvrig at klager ikke gis medhold.