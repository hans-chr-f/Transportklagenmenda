Vedtak i Pakkereisenemnda

Sammendrag

Saken gjelder krav om erstatning pga haifare i Sharm El Sheikh

Dato
14.03.2012

Saksnummer
213/11

Tjenesteyter
Detur Norway AS

Klager: X

Turarrangør: Detur Norway AS

Antall reisende: 2

Reisens pris: Kr. 9.350

Saken gjelder:

Saken gjelder krav om erstatning pga haifare i Sharm El Sheikh

Klager anfører at de hadde valgt denne reisen pga de flotte dykke og
snorkelmulighetene. Etter å snorklet i 2 dager fikk de tilfeldigvis, via norske
internettsider, kjennskap til at det hadde vært et haiangrep ikke langt fra det stedet
hvor de hadde vært. De ble redde og sliter fortsatt med ettervirkningene av det som
kunne ha blitt et tragisk utfall. Noen informasjon fikk de verken fra hotellet eller
reisearrangør. Resten av ferien ble etter dette ikke som forventet, den utflukten som
var hovedårsaken til at de valgte Sharm El Sheik ble avlyst pga haifaren.

Detur har anført at de fikk mangelfull informasjon fra egyptiske turistmyndigheter.
Først 1. desember fikk de informasjon og den ble gitt videre neste dag på oppslagstavler
og i skriv lagt på rommene. De ga derfor tilstrekkelig informasjon så snart det var
mulig. Den utflukt klagerne henviser til, er en av mange utflukter og ikke spesifikt
benyttet i markedsføringen av reisen.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. At det i dette tilfelle oppsto en situasjon med et uventet haiangrep
i et område nær klagers bade- og snorkelvirksomhet, kan ikke betraktes som en mangel i
lovens forstand. Spørsmålet for nemnda er om det skal gis en form for kompensasjon fordi
klager ikke fikk bedrevet denne virksomheten de siste dagene av oppholdet pga haiangrepet -
eventuelt fordi reisearrangør angivelig var sen med å gi informasjon.

Etter nemndas vurdering kan ikke haiangrep i seg selv gi grunnlag for erstatning.

For turarrangøren må dette betraktes som force majeure og fullstendig utenfor det de kan
ha kontroll over. Annerledes vill det kunne stille seg hvis de selger reise til et område hvor det
erfaringsmessig kan forekomme slike angrep, men det er så vidt vites ikke forholdet her.

Det kan synes som om turarrangørens representanter på stedet har vært noe sen med å
informere gjestene. Hvilket forståelig nok kan gi tanker om hva som kunne ha skjedd, men det
kan ikke ses at dette kan ha gått ut over klagers opphold på feriestedet på en slik måte at det
kan gi grunnlag for erstatning.

Vedtak:

Reklamasjonsnemnda for pakkereiser anbefales ikke at det gis noen erstatning til klager.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Vigdis Fiske, Amisol AS

Hanne Åsell, Star Tour AS.