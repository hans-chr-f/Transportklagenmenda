Vedtak i Transportklagenemnda - Fly

Sammendrag

Krav om refusjon av bestilt reise.

Dato
28.08.2015

Saksnummer
1247/14F

Tjenesteyter
Norwegian Air Shuttle ASA

Klager har i det vesentlige anført:

Den 29. august 2014 bestilte klager en reise på Norwegians nettside uten å få noen
bekreftelse på e-post. En times tid etter bestilling ringte klager Norwegian for å sjekke hvorfor
hun var belastet men ikke hadde mottatt noen reisebekreftelse på e-post. Norwegian kunne
ikke finne noen bestilling på klager, og de mente at belastningen mest sannsynligvis skyldtes
at banken hadde reservert beløpet, men at hun ville få pengene tilbake innen en ukes tid.

Da klager dagen etter fortsatt ikke hadde fått noen bekreftelse fra Norwegian, bestilte hun en
ny reise. Denne mottok hun bekreftelse på.

I ettertid viser det seg at klager ikke ville få noen refusjon for den første bestillingen. Klager
stiller seg kritisk til dette. Hun kontaktet Norwegian innen avbestillingsfristen men fikk beskjed
om at flyselskapet ikke kunne finne noen reservasjon på henne.

Klager krever refusjon av den første bestillingen.

Det vises for øvrig til klagers brev.

Norwegian har i det vesentlige anført:

Da klager booket reise den 29. august oppgav hun en e-post adresse som avviker med en
bokstav fra e-post adressen hun oppgav ved ny bestilling den 30. august. Den første reisen
benyttet ikke klager, den andre reisen er benyttet.

Da klager henvendte seg til Norwegian den 29. august kunne hun ikke oppgi et
referansenummer, og navnet hun oppgav stemte ikke med det navnet som det i ettertid
viste seg å stå i bestillingen. Etternavnet hun oppgav var en forkortet versjon av klagers
egentlige etternavn. Da klager ikke kunne oppgi et referansenummer, kunne ikke Norwegian
søke ytterligere grunnet et strengt personvern. Dersom Norwegian ikke følger denne
«sikkerhetsrutinen», kan hvem som helst ringe inn og kansellere andres reiser.

Klager oppgav feil navn da hun kontaktet Norwegian, og hun skrev feil e-post adresse i den
første bestillingen. Dette kan ikke Norwegian lastes for.

Norwegian kan dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Det fremgår av utskrift av bestillingshistorikken at klager ved første gangs bestilling oppga
uriktig e-postadresse. Dette var grunnen til at klager ikke mottok noen bestillingsbekreftelse.

Det fremgår videre at navnet som ble oppgitt ved første bestillingen er et annet enn det
navnet klager benyttet ved andre gangs bestilling.

Ved etterlysning av første bestilling synes klager å ha oppgitt den e-post adressen og det
navn som ble benyttet ved andre gangs bestilling. Det var grunnen til at Norwegian ikke fant
bestillingen i sine systemer.

Nemnda er av den oppfatning at klager selv må bære ansvaret for å ha oppgitt uriktig e-
postadresse samt å ha etterlyst bestillingen med et annet navn og annen e-postadresse enn
det som ble oppgitt ved bestillingen. Nemnda finner følgelig ikke å kunne anbefale at klager
gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.