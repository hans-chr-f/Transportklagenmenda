Vedtak i Pakkereisenemnda

Sammendrag

Krav om refusjon av merutgifter grunnet pilotstreik i SAS.

Dato
11.05.2023

Saksnummer
2022-03368

Tjenesteytere
Ving Norge AS

Klager har i det vesentlige anført

Klagen gjelder en pakkereise for to voksne og ett barn på 4 år fra Oslo til Tenerife i
perioden 28.06.2022 - 12.07.2022. Totalpris 39 457 kroner.

Det ble gitt beskjed om kansellering den 11.07.2022 klokken 11:27. Årsaken til
kanselleringen var pilotstreik i SAS.

Flyet hjem skulle gått den tirsdag 12.7, direkte fra Tenerife til Oslo. Mandag morgen
mottok klager en melding fra Ving om at klagers flyreise er kansellert og at det jobbes
med å finne en alternativ løsning. Noen timer senere får de vi melding om at de vil få
et nytt rom og dekket mat og drikke dagen etter. De får også beskjed fra Ving om at de
skal komme med en oppdatering angående hjemreisen senest kl. 19:00 samme kveld.
På kvelden den 11.7 ble klager oppringt fra Ving med spørsmål om de kan tenke seg å fly
fra Tenerife til København dagen etter for så å ta buss derfra til Oslo. Dette sier klager at
er helt uaktuelt for da de reiser med en fireåring. Vings representant som klager snakker
med, sier at dette er greit og at da må de bare fortsette å vente på en annen løsning.

Klokken 21:30 ringte samme person opp igjen og klager får beskjed om at de ikke lenger
har noe valg på om de vil gjennomføre denne reisemåten eller ikke, enten må de fly til
København og ta bussen hjem derfra eller så blir de strøket fra listen og må komme seg
hjem fra Tenerife på egen hånd. Klager får beskjed om at det ikke vil være barneseter på
bussen. Vings representant kan ikke svare på om det er toalett på bussen og om det vil
være mulighet for å få tak i mat på flyet og bussen. 

Klokken 10:30 neste morgen får klager en melding fra Ving der det står at de blir hentet
av buss på hotellet klokken 11.00 for å dra til flyplassen. Klager får en halv time på oss til
å pakke all bagasjen og sjekke ut av hotellet. Bussen som skulle hente klager var en halv
time forsinket.

Klagers krav: 
Fly fra København 12 955 kroner
Hotell i København 3 114 kroner
Taxi fra Kastrup til hotell 526 kroner
Taxi fra hotell til Kastrup 549 kroner
Mat 779 kroner
Tapt arbeidsdag 2 310kroner
Erstatning for 2 dager av ferien som er ødelagt (39 457/14) * 2 = 5 637 kroner
Forlenget parkering på Gardermoen 200 kroner
Ekstra kostnad utlevering av bil fra parkering 120 kroner
Totalt 26 190 kroner

Det vises for øvrig til korrespondanse fra klager.

Tjenesteyterne har i det vesentlige anført
Klagen gjelder en reise for to voksne og ett barn på 4 år fra Oslo til Tenerife i perioden
28.06.2022 - 12.07.2022. Flyselskapet er SAS Charter hvor Ving hadde leid hele flyet for
sine gjester. Klager skulle landet på Oslo Lufthavn Gardermoen 12.07.2022 kl. 19:45 med
avgang 13:20 fra Tenerife.

Den 04.07.2022 trådte streiken hos SAS i kraft og denne varte til 19.07.2022. Streiken
var varslet fra 29.06.2022, men trådte ikke i kraft umiddelbart. Ving anfører at de sendte
informasjon per SMS til alle berørte gjester da Ving fikk beskjed om at flyet var avlyst
dagen før klager skulle hjem. SAS avlyste flyene kun 24 timer før avreise.

Ving hadde chartret et helt fly fra SAS og fant derfor samme fly løsning for alle
passasjerer om bord i ny løsning.

Gjestene fikk reise hjem samme dato som de skulle ha reist hjem.

Normal praksis i situasjoner hvor Ving har charterfly er at det ordnes med ny transport
til samtlige passasjerer. Klager fikk tilbud om ny flyreise. Ving som turoperatør kjøper
ikke ulike nye flybilletter på andre tilgjengelige flyvninger til alle passasjerer på et
helt fly. Dette gjøres kun i ekstreme tilfeller der det ikke er mulig å få tak i et annet
fly. I forbindelse med SAS streiken var det mange passasjerer som satt fast på ulike
reisemål i flere dager før de fant nye billetter. Tilgangen til flybilletter var mindre enn
etterspørselen. Her lyktes Ving i å finne en løsning for samtlige passasjerer på veldig
kort varsel. Da streiken var et faktum mener Ving at den alternative hjemreisen er å anse
som en god løsning. Ving har imidlertid valgt å gi en prisreduksjon for at sine gjester fikk
bussreise den siste delen fra København til Oslo.

Ving ønsker å gjenta sitt svar til klager som bakgrunn for sin løsning: For å finne et
tilbud for alle sine gjester innen rimelig tid, var det denne løsningen Ving hadde for
alle passasjerene om bord på denne flyvningen. Det ble en likeverdig løsning fram
til København og deretter buss for alle videre til Oslo. Dersom en ikke kan levere
likeverdig løsning har man i henhold til Pakkereiseloven krav på et prisavslag, og Ving
refunderer derfor 1 000 per person for dette. Ving skriver at det ikke er ulovlig med barn
i buss. Forskrift gjeldende for Norden så skal barn opp til 3 år i buss bruke godkjent
sikringsutstyr som er tilpasset barnet eller slikt utstyr i kombinasjon med ordinært belte.
Når slikt utstyr ikke er tilgjengelig, skal belte brukes på egnet måte. Barn som er 3 år eller
eldre skal bruke ordinært belte på egnet måte. 

Ved krav om tapt arbeidsfortjeneste må klager vise til dokumentasjon fra sin
arbeidsgiver. Den skal inneholde dato for ikke oppmøte på jobb, hvilket beløp som
har blitt trukket i lønn og skattetrekk. Ving skriver at klager er velkommen til å komme
tilbake med dette. Ving vil refundere 3 650 kroner i forbindelse med denne reisen. Det
er 150 kroner per person for mat, som er tilsvarende voucher klager ville fått i forkant av
bussturen, 1 000 kroner per person som prisavslag for annen reisetjeneste som forklart
over, samt 200 kroner for forlenget parkering. Beløpet blir overført til den kontoen klager
har oppgitt til Ving eller til det betalingskortet/-kontoen klager betalte reisen med. 

Ving anfører at de som reiseselskap fører en log på kontakt med sine gjester og i denne
finner de ingen informasjon om at klager har tatt kontakt eller møtt opp ved buss
i København hvor Ving ventet. Klager har valgt å ta inn på hotell selv og kjøpt nye
flybilletter den 13.07.2022. Ving anfører at de andre gjestene ble med bussen tilbake til
Oslo. I den gitte situasjon med SAS streiken ble dette beste løsning fra Tenerife på kort
varsel. 

Ving oppretteholder sitt svar til klager og dekker ikke ekstrautgifter utover det som er
tilbudt og betalt ut, totalt 3 650 kroner. Ving er ikke informert om klager har fått utbetalt
standarderstatning etter EU-forordning 261/2004 fra flyselskapet. 

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to voksne og ett barn på 4 år fra Oslo til Tenerife i
perioden 28.06.2022 - 12.07.2022. Totalpris 39 457 kroner.

Det ble gitt beskjed om kansellering den 11.07.2022 klokken 11:27. Årsaken til
kanselleringen var pilotstreik i SAS. Ving fikk alle passasjerene på fly den 12.07. fra
Tenerife til København. Deretter ble alle passasjerene busset til Oslo. Klager aksepterte
flyturen fra Tenerife til København, men aksepterte ikke bussturen til Oslo og bestilte selv
flybilletter fra København til Oslo dagen derpå. Dette særlig begrunnet i at de reiste med
et barn på 4 år. 
Klagers krav 26 190 kroner som omfatter flybilletter fra København til Oslo,
hotellovernatting København, taxi tur/retur, mat, tapt arbeidsdag, forlenget parkering og
erstatning for to dager av ferien som ble ødelagt.

Ving har refundert 3 000 kroner i prisavslag. 

Utgangspunktet er at reisearrangøren skal tilby alternative reisetjenester av «tilsvarende
eller høyere kvalitet», jf. § 28 (1). Etter § 28 (3) kan den reisende kun avvise det foreslåtte
alternativet dersom de alternative reisetjenestene har lavere kvalitet enn avtalt, eller
dersom prisavslaget er utilstrekkelig. 

Etter § 30 fremgår det at arrangøren skal sørge for hjemtransport med et «likeverdig
transportmiddel» uten ugrunnet opphold og uten ekstra kostnader for den reisende,
dersom den reisende avviser foreslått alternativ, jf. § 28 (3), eller det ikke er mulig for
arrangøren å tilby alternative reisetjenester etter § 28 (1). 

Her har klager delvis avslått den alternative reisen dvs at hun har fløyet fra Tenerife til
København, men ikke akseptert bussturen fra København til Oslo. Hun har derfor avslått
deler av den alternative hjemreisen fordi den var av lavere kvalitet jf. § 28 (3). Da skal
reisearrangøren sørge for hjemtransport med et «likeverdig transportmiddel», jf. § 30.
Det har ikke blitt gjort, og klager måtte selv sørge for ny hjemtransport. Da Ving ikke har
overholdt plikten sin etter § 30 kan klager kreve erstatning. 

Erstatningskravet er på totalt 26 190 kroner. Nemnda mener at dette er høyt sett i
betraktning av at hun var med på en stor del av hjemreisen og skjønnsmessig anbefales
det at arrangør utbetaler en erstatning 7 500 kroner. Ving har allerede utbetalt 3
650 kroner som kommer til fradrag. Pakkereisenemnda anbefaler at klager gis delvis
medhold.

Vedtak

Pakkereisenemnda anbefaler at klager gis delvis medhold.