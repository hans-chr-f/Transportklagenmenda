Vedtak i Transportklagenemnda - Fly

Sammendrag

Krav om refusjon av ekstra utgifter samt standarderstatning.
Klager hevder flyselskapet kansellerte hans billett ved en feil.

Dato
17.11.2021

Saksnummer
2021-00629

Tjenesteytere
SAS

Klager har i det vesentlige anført

Klager hadde bestilt to separate billetter med SK4626 fra Aberdeen til Stavanger, med
avreise 6. oktober 2019. Klagers medreisende bestemte seg for å reise hjem til Stavanger
en dag tidligere, og ringte derfor SAS for å kansellere sin booking for 6. oktober. 

Da klager skulle sjekke inn på sin reise den 6. oktober oppdaget han at SAS hadde
kansellert billetten ved en feil, og fordi denne handlingen ikke kunne gjøres om måtte
han kjøpe ny billett. Han fikk et telefonnummer han måtte kontakte for å bestille ny
billett, men det var lang ventetid og til slutt ble det for sent til at han kunne bestille billett
med det siste flyet. Klager måtte derfor ta inn på hotell og bestille ny billett med første fly
dagen etter. 

Klager krever standardkompensasjon 250 euro, samt refusjon av utgift til ny flybillett
(4754 NOK), hotell (670 NOK), totalt 7 942 kroner.

Tjenesteyterne har i det vesentlige anført
Klager har fremmet krav mot SAS der det kreves dekket utgifter til ny flybillett, hotell og
standarderstatning i forbindelse med reise fra Aberdeen til Stavanger den 6. oktober
2019. SAS bestrider kravet i sin helhet. 

Klager anfører at han kjøpte to separate billetter på SK4616 fra Aberdeen til Stavanger
den 6. oktober 2019. Den billetten som ikke var til han selv var til reisefølget. Imidlertid
fant reisefølget ut at vedkommende ønsket å dra tidligere hjem. Klager ba reisefølget om
å ringe for å kansellere billetten. Da klager skulle fly neste dag fikk han beskjed om at
billetten hans var kansellert. 

Ut ifra hva SAS kan se ble klagers reise avbooket via telefon den 6. oktober 2019, det
vises her til fremlagt dokumentasjon. 

Ved kansellering av reise må passasjeren oppgi bookingreferanse slik at korrekt
reise blir kansellert. Det er ikke uvanlig å bestille billetter på andres vegne, det unike
bookingnummeret må derfor oppgis for å minimere risikoen for feilaktige kanselleringer.
SAS finner det dermed usannsynlig at feil booking kan ha blitt avbestilt, dersom riktig
referansenummer ble oppgitt. SAS har forståelse for at klagers reisefølge kan ha oppgitt
feil bookingreferanse ved avbestillingen, da han ikke hadde bestilt reisen selv, men er av
den oppfatning at dette ikke kan lastes SAS. 

På bakgrunn av overnevnte er SAS av den oppfatning at flyselskapet ikke kan bære de
økonomiske konsekvensene av at reisen ble kansellert. SAS kan derfor heller ikke se at
det er grunnlag for å diskutere adgangen til kompensasjon etter EU-direktiv 261/2004.

Nemnda bemerker

Utfallet av saken beror etter nemndas syn på hva som har blitt sagt i telefonsamtalen
den 6. oktober 2019. Nemnda mener at dette er et bevisspørsmål som vanskelig kan
klarlegges under saksbehandlingen i nemnda, og at saken ikke er egnet for behandling i
nemnda. Saken avvises derfor jf. transportklagenemndforskriften § 6-2 bokstav d.

Vedtak

Saken avvises  jf. transportklagenemndforskriften § 6-2 bokstav d.