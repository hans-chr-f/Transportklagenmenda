Vedtak i Transportklagenemnda - Fly

Sammendrag

Krav om refusjon av ødelagt koffert.

Dato
01.09.2017

Saksnummer
2016-01157

Tjenesteytere
SAS

Klager har i det vesentlige anført

Klager reiste fra Los Angeles til Oslo via Stockholm den 17. oktober 2016. Da klager
kom hjem oppdaget han at kofferten var ødelagt. Han kan derfor ikke fremvise en
skaderapport. 

Klager mener det er urimelig at han skal være nødt å dra helt til Gardermoen for å vise
frem skaden når han har sendt inn bilder av skaden til flyselskapet, og tilbudt seg å
fremvise skaden på et lokalt kontor i nærheten av hans hjemsted. Kofferten var helt ny,
og av en modell som skal tåle mye. Kofferten må ha fått hard medfart siden håndtaket
var knekt tvers over. En hengelås var også ødelagt. Det vises til fremlagte bilder. 

Klager krever erstatning for ødelagt koffert, kroner 5 447,50.

Tjenesteyterne har i det vesentlige anført
I følge klager var hans koffert skadet ved ankomst Gardermoen, dette ble ikke meldt
på flyplassen. Fire dager etter hjemkomst sender klager et brev til SAS med krav om
erstatning. SAS ber om skaderapport, men da klager ikke kan fremvise denne blir klagen
avslått. 

I SAS' befordringsvilkår er det beskrevet i samsvar med luftfartslovens § 10-26 at når
bagasje mottas uten at du reklamerer så er det godtgjort at bagasjen er utlevert i samme
stand som den ble innlevert. Når flyplassen forlates uten å melde fra om skade har ikke
SAS noen forutsetning for å kunne se en eventuell årsakssammenheng mellom transport
og skade. 

SAS kan ikke imøtekomme klagers krav.

Nemnda bemerker

Etter luftfartsloven § 10-18 første ledd er fraktføreren ansvarlig for skader på reisegods 

"såfremt den hendelse som har forårsaket skaden, er inntruffet ombord på luftfartøy
eller mens godset var i fraktførerens varetekt. Fraktføreren er likevel ikke ansvarlig i den
utstrekning skaden skyldes reisegodsets egen beskaffenhet eller av feil eller mangler ved
reisegodset". 

Det er ikke anledning til å ta forbehold i generelle vilkår som begrenser fraktførerens
ansvar etter luftfartsloven.

Mottas innskrevet reisegods uten klage fra mottakerens side, formodes reisegodset å
være utlevert i god stand om ikke annet blir godtgjort, jf luftfartsloven § 10-26 første
ledd. Er godset skadd eller delvis tapt, må mottakeren klage om det til fraktføreren
"umiddelbart etter at skaden eller tapet oppdages, og senest innen 7 dager for
innskrevet reisegods og 14 dager for gods, regnet fra mottakelsen", jf § 10-26 andre ledd. 

Klageren mottok reisegodset sitt på Gardermoen uten å klage. Det følger da av § 10-26
første ledd at reisegodset formodes å ha vært utlevert i god stand. Spørsmålet er om noe
annet har blitt godgjort. Dette må vurderes konkret.

Det påhviler klageren å føre bevis for at kofferten ble utlevert i skadet stand. Det kreves
vanlig sannsynlighetsovervekt, det vil si at det er mer sannsynlig at kofferten ble utlevert
skadet enn at den ikke ble det.

Klageren har opplyst at han ikke oppdaget at kofferten var skadet før etter at han kom
hjem. Han meldte skaden til flyselskapet etter fire dager. Han vedla flere bilder av en
skadet koffert og hengelås. 

Slik flertallet - lederen og flyselskapenes representanter - vurderer det, fremstår det
ikke som mer sannsynlig at skaden skjedde mens kofferten var i SAS sin varetekt enn
utenfor. I motsetning til hva som var tilfellet i saken som for eksempel lå til grunn for
FLYKN-2016-577, er det her tale om synlige, utvendige skader på kofferten som burde
vært oppdaget på flyplassen. Håndtaket var brukket tvers over. Den ødelagte hengelåsen
er ikke krevd erstattet. Flertallet finner således ikke tilstrekkelig grunnlag til å fravike
hovedregelen etter § 10-26 første ledd.

Mindretallet - forbrukernes representanter - ser det ut fra bildene som mest sannsynlig
at skadene på håndtaket og hengelåsen ble påført under bagasjehåndteringen, slik at
han har rett til å få erstatning for den ødelagte kofferten, jf FLYKN-2016-216.

Vedtak

Transportklagenemnda - fly anbefaler ikke at klageren gis medhold.