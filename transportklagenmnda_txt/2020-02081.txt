Vedtak i Transportklagenemnda - Fly

Sammendrag

Krav om standarderstatning som følge av kansellering

Dato
16.02.2021

Saksnummer
2020-02081

Tjenesteytere
Widerøe

Klager har i det vesentlige anført

Den 27. februar 2020 skulle klager reise med WF0342 fra Bergen til Gøteborg med
avgang kl. 14:30. Klokken 12:20 mottok klager beskjed om at reisen var blitt kansellert.
Årsaken til kanselleringen var snøvær som førte til at rullebanen på Bergen lufthavn
ble stengt. Klager ble ombooket til senere samme dag via København. Klager har
opplyst om at flyvning SK440 hadde avgang fra København kl. 20:30, men han har ikke
ankomsttidspunkt i Gøteborg.

Klager krever standardkompensasjon pålydende EUR 250.

Tjenesteyterne har i det vesentlige anført
Widerøe har vist til at klager skulle reise med WF342 fra Bergen til Gøteborg den 27.
februar 2020. Flyvningen ble kansellert på grunn av store forsinkelser som følge av
dårlige værforhold. Widerøe viser til at klager ble ombooket med SAS samme dag.
Widerøe har vedlagt dokumentasjon på værforholdene og viser til at det henholdsvis var
800 meter og 500 fots vertikal synsrekkevidde. Flyselskapet har også informert om at
de hadde 5 kanselleringer og 17 forsinkelser fra Bergen denne dagen som følge av det
dårlige været.

Widerøe avviser klagers krav.

Nemnda bemerker

Widerøes flyvning WF0342 fra Bergen til Gøteborg den 27. februar 2020 ble kansellert. 

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kansellering.

I dette tilfellet skyldtes kanselleringen snøvær i Bergen. Av fremlagt dokumentasjon
fremgår det at det kun var 800 meter synsrekkevidde, samt kun 500 fots vertikal
synsrekkevidde. Nemnda mener at snøværet må anses som en ekstraordinær
omstendighet i forordningens forstand. Kanselleringen kunne heller ikke vært unngått
selv om alle rimelige tiltak var truffet på grunn av været.

Kanselleringen gir etter dette ikke rett til standarderstatning.

Vedtak

Transportklagenemnda – Fly anbefaler ikke at klager gis medhold.