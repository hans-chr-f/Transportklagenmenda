Vedtak i Pakkereisenemnda

Sammendrag

Krav om prisavslag grunnet forsinkelse.

Dato
21.09.2017

Saksnummer
2017-01366

Tjenesteytere
TUI Norge AS

Klager har i det vesentlige anført

Klager bestilte reise med TUI FLY for to personer med innkvartering i Leiligheter Zante
Palace, Tsilivi, Zakynthos, Hellas i perioden 24.05.2017 - 31.05.2017. Totalpris kr. 5.205.

AVREISE
Opprinnelig avgangstid: 31.05.2017 klokken 12:35
Faktisk avgangstid: 01.06.2017 klokken 08:30
ANKOMST
Opprinnelig ankomsttid: 31.05.2017 klokken 15:30
Faktisk ankomsttid: 01.06.2017 klokken 18:30

Årsaken til forsinkelsen var fugl i motoren. Klager fikk ikke informasjon om sine
rettigheter i forbindelse med forsinkelsen. Flyselskapet spurte etter frivillige som kunne
gi fra seg setet og klager tilbød å gi fra seg setet mot kompensasjon og ny billett til et
senere fly. Klager fikk ikke informasjon om sine rettigheter i forbindelse med dette.

Klager valgte å melde seg frivillig fordi guidene på flyplassen informerte om at de kom
til å få mellom 400 og 600 euro i kompensasjon avhengig av hvor lang tid det tok før de
fikk nytt fly. Dersom flyet skulle gå samme dagen ble de lovet 125 - 400 euro. Klager har i
ettertid kun fått har fått tilbud om kr. 1.000 per person eller et reisegavekort på kr. 2.000.

Klager ble innkvartert på hotell og hentet neste dag kl. 06.00. De fikk melding fra guidene
om følgende hjemreise: Zakhyntos – Praha kl. 08.25-09.55, Praha-Arlanda kl. 11.40-13.40,
Arlanda- Oslo kl. 16.30 – 17.30.

Klager anfører at uten veiledning/informasjon som stemte fra TUI, var det bare flaks
at noen i reisefølget hadde gått tilbake for å sjekke en siste gang om bagasjen var på
båndet. Klager var i kontakt med TUI per telefon i 35 minutter uten å få noe informasjon
som stemte. De ble lovet assistanse underveis, men fikk verken hjelp per telefon eller på
flyplassen.

Fra TUI har de fått følgende informasjon i forbindelse med hjemreisen den 31. mai 2017:
Årsaken til forsinkelsen var fugl i motoren på det opprinnelig oppsatte flyet med TUI fly
BLX308 og ett fly fra DAT (Danish Air Transport) ble leid inn for å gjennomføre flyvningen.
Flyet fra DAT var en mindre maskin og hadde dessverre et mindre antall seter. TUI måtte
følgelig finne en alternativ løsning for 16 passasjerer. TUI har besluttet å gi de som reiste
hjem på en annen måte et kontantbeløp pålydende kr. 1.000 per person. Alternativt et
reisegavekort på kr 2.000 per person. 

Klager har blitt informert om at TUI dekker mat, drikke og reisen hjem. Ettersom TUI ikke
med sikkerhet kan si at dette var "birdstrike", presiserer klager at det ikke er"birdstrike"
de klager på, men at det ble satt inn et mindre fly, som førte til at klager ble 26 timer
forsinket ved ankomst Gardermoen.

Klager krever 400 euro, pluss refundert alle ekstra utgifter underveis. 

Det vises for øvrig til korrespondanse fra klager.

Tjenesteyterne har i det vesentlige anført
En forsinkelse er ofte både uoversiktlig og uklar, noe som gjenspeiler seg i
informasjonsflyten. Da det ble klart at flyet hadde fått skader startet arbeide med å finne
et erstatningsfly. TUI hadde ingen maskin stående som ikke var i planlagt trafikk. Kollisjon
med fugl oppsto på strekningen fra Stockholm til Sicilia. Den skadede maskinen skulle
operere følgende charter flyvning:
BLX307 ONSDAG 31 MAI, AVGANG 06.35 OSL (Gardermoen), ANKOMST ZTH (Zakynthos)
11.25
BLX308 ONSDAG 31 MAI, AVGANG ZTH 12.35, ANKOMST OSL 15.30.

Skaden ble oppdaget etter foregående flyvning fra Arlanda til Catania. Det ble jobbet
fra flere kanter internt i TUI organisasjonen med å finne en erstatningsmaskin. I løpet
av natten lyktes de å få en avtale med et dansk selskap – DAT. Denne maskinen var noe
mindre enn den opprinnelige, noe som medførte at 16 passasjerer måtte reise med hjem
til Oslo.

Kompensasjon ved en flyforsinkelse kan ikke bestemmes før reisearrangøren er kjent
med ankomst tidspunktet og bestemmes alltid i ettertid. Klager skriver at reiseleder skal
ha antydet en sum i euro som skulle utbetales. Reiseleder ble informert om at de kunne
si at de som reiste på alternativ rute ville få en erstatning, men ikke eksakt beløp. Både
generell informasjon om flyforsinkelser og en lenke til EU forordningen 261/2004 finnes
på TUIs nettsider; http://www.tui.no/reise-med-tui/flyinformasjon/ flyforsinkelse/. Reisen
bestilte klager selv på TUIs nettsider og skal da ha gjort seg kjent med hvor ulik type
informasjon finnes. I tillegg har handling agenten på alle flyplasser TUIfly flyr til fått skriv
som legges på skranken hvor en leverer bagasjen ved forsinkelser.

TUI har snakket med flere i gruppen av passasjerer som fløy hjem med alternativ
reiserute. De skal ha blitt godt ivaretatt på Zakynthos – reiseleder skal blant annet ha
kommet på hotellet hvor de oppholdt seg frem til avreisen. Dessverre ble ikke bagasjen
sendt til Oslo – kun til Stockholm. Innsjekkingspersonalet på Zakynthos sjekket bagasjen
til Oslo, men da det var Norwegian som utførte strekningen fra Arlanda til Gardermoen
måtte bagasjen sjekkes inn på nytt på Arlanda. 

TUI anfører at de i et tidligere svar har skrevet at de dekker utlegg fram til ankomst til
Gardermoen. Dette har de endret og dekker også dokumenterte utgifter for å komme
seg hjem. TUI tilbakebetaler kravet på togbilletter til Sandefjord, kr. 608.

Når det gjelder tax-free varer er det en avtale mellom klager og flyselskap. TUI har
anbefalt klager å ta direkte kontakt med flyselskapet. Forhåndsbetalte seter og mat
om bord for hjemreisen har TUI tilbakebetalt. TUI dekker utgifter til mat i forbindelse
med selve hjemreisen. Så snart TUI mottar klagers kontonummer og/eller når saken er
ferdigbehandlet i Pakkereisenemnda vil dette bli gjort.

TUI har tilbudt klager en kompensasjon på kr. 1.000 per person eller kr. 2.000 i gavekort.

Det vises for øvrig til korrespondanse fra TUI Norge AS.

Nemnda bemerker

Etter EU-forordning 261/2004 skal flyselskap gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9.

I det foreliggende tilfellet ble det opprinnelige flyet skadet.  Nemnda legger til grunn at
det ikke er avklart hva som forårsaket skaden. Det vises til opplysninger i mail av 22.
august fra TUI Fly til saksbehandler hos TUI.  Det er flyselskapet som har bevisbyrden for
hva som var skadeårsak. Den er ikke oppfylt i dette tilfellet. 

Flyet som ble skaffet som erstatning var mindre med plass til 16 færre passasjerer.
Klageren meldte seg frivillig da flyselskapet spurte etter frivillige som kunne gi fra seg
setet mot kompensasjon og ny billett til et senere fly. Klageren anfører at guidene
informerte om at de kom til å få mellom 150 og 600 euro i kompensasjon, avhengig
av hvor lang tid det tok før de fikk nytt fly.  TUI har imidlertid besluttet å tilby de
passasjerene som ga fra seg setet kr. 1.000 i kompensasjon, alternativt kr. 2.000 i
reisegavekort.

I medhold av EU-forordning 261/2004 faller en slik situasjon som den foreliggende inn
under reglene i artikkel 4. På flyplassen var det klart at 16 passasjerer ikke kom med.
Hvis noen ikke hadde meldt seg frivillig, ville 16 passasjerer ha blitt plukket ut til å bli
igjen.  Klageren valgte å melde seg frivillig for å gi barnefamiliene mulighet til reise med
erstatningsflyet.  

Nemndas flertall, lederen og de to reiselivsrepresentantene, finner å måtte legger til
grunn at klageren ikke hadde meldt seg frivillig hvis guidene ikke hadde opplyst om at
kompensasjonen ville bli mellom 150 og 600 euro.  Det vises til at flyselskapet plikter å
opplyse passasjeren om hvilke rettigheter vedkommende har etter EU-forordningen. Det
ble ikke gjort. Tvert imot ble de nærmest villedet, i og med at arrangøren i ettertid ikke
var villig til å betale det klageren ble forespeilet av guidene. Nemndas flertall stiller seg
meget tvilende til om klageren hadde meldt seg frivillig hvis han hadde fått opplysninger
om sine rettigheter etter artikkel 4 nr. 3. 

Nemndas flertall anbefaler etter dette at klagerne får utbetalt 400 euro som
standarderstatning på grunn av forsinkelsen/nektet ombordstigning. 

Mindretallet – forbrukernes representanter – er enig med flertallet i at klageren neppe
ville ha meldt seg frivillig dersom han ikke hadde fått tilbud om kompensasjon. Ettersom
klageren heller ikke fikk noen informasjon om sine rettigheter etter forordningen må
denne kompensasjonen komme i tillegg til klagerens krav på standardkompensasjon.
Partene har forklart seg ulikt med hensyn til hva klageren ble tilbudt i kompensasjon.
I mangel av andre holdepunkter finner mindretallet at kompensasjonen kan settes
passende til kr 1 000 slik som foreslått av selskapet. Mindretallet viser for øvrig til at det
ikke er uvanlig at selskapene tilbyr en kompensasjon til reisende som melder seg frivillig,
og at denne kompensasjonen gis i tillegg til standarderstatningen. Dette ble også lagt til
grunn i FLYKN-2016-963.

Når det gjelder taxfreevarene som antagelig var forhåndsbetalt, anses denne utgiften
dekket inn i og med utbetaling av erstatning i medhold av forordningens artikkel 7.

Vedtak

Pakkereisenemnda anbefaler at klageren får utbetalt en erstatning på 400 euro per
person.

Avgjørelsen er truffet med den dissens som fremgår ovenfor.