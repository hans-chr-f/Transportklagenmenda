Vedtak i Transportklagenemnda - Fly

Sammendrag

Krav om refusjon grunnet dobbelt bestilling.

Dato
20.04.2015

Saksnummer
940/14F

Tjenesteyter
Gotogate

Krav om refusjon grunnet dobbelt bestilling.

Klager har i det vesentlige anført:

Klager ville bestille en reise på Gotogates nettside. Da han fikk feilmelding på kredittkortet ved
første forsøk prøvde han på nytt, og lyktes til slutt da han valgte faktura. I ettertid oppdaget
klager at han hadde blitt belastet to ganger for samme reise.

Det var ikke noe feil med klagers kredittkort. Klager stiller seg kritisk til selskapets
ansvarsfraskrivelse i denne saken.

Klager krever full refusjon av den ene reisen.

Det vises for øvrig til klagers brev.

Gotogate har i det vesentlige anført:

Den 18. juni 2014 ble det bestilt 460 reiser på Gotogates nettsider, av disse betalte 438 med
kredittkort. Til tross for dette var det kun klager som dobbeltbooket sin reise.

Kl. 22:13:06 ble den første bestillingen gjennomført, og kl. 22:13:41 ble det sendt en
bekreftelse til oppgitt e-post adresse.

Kl. 22:21:32 ble den andre bestillingen gjennomført, og det ble umiddelbart sendt ut en
bekreftelse på den oppgitte e-post adressen, lik den i den første bestillingen.

Først to dager senere kontakter klager Gotogate vedrørende dobbeltbestillingen. Da var det
for sent å kansellere den ene bestillingen.

Før man kan gjennomføre en bestilling på Gotogates nettsider må man krysse av for å ha lest
regler og vilkår. Her kommer det blant annet frem at man regelmessig må overvåke oppgitt
e-postadresse, og at man må kontakte Gotogate umiddelbart dersom reisebekreftelsen ikke
kommer i løpet av få minutter etter endt bestilling.

Gotogate er en formidler av flybilletter og må forholde seg til flyselskapenes regler.
Reisebyrået kan ikke stå ansvarlig for at klager har bestilt samme reise to ganger. I dette
tilfellet er det dessverre ingen refusjon av billetten klager har bestilt.

Gotogate kan av ovennevnte grunn ikke imøtekomme klagers krav.

Det vises for øvrig til Gotogates brev.

Nemnda bemerker:

Nemnda legger på bakgrunn av de foreliggende opplysninger til grunn at klager opplevde
problemer under bestillingsprosessen. Nemnda finner mest sannsynlig at det ikke var
feil i Gotogates systemer, jf. opplysningen om at de ikke opplevde problemer med andre
bestillinger samt det store antall bestillinger som ble kreert gjennom systemet denne dagen.

Umiddelbart etter at første bestilling var gått igjennom i Gotoages system, sendte Gotogate
ut en bestillingsbekreftelse. I henhold til Gotogates reisevilkår, vil en bestillingsbekreftelse bli
sendt ut i løpet av få minutter etter bestilling, og passasjeren må kontrollere denne.

Klager sjekket tydeligvis ikke epost-kontoen før han foretok bestilling nr. 2. Etter nemndas
vurdering burde han gjort dette. Nemnda viser til vilkårene samt til de problemer klager
opplevde under bestillingsprosessen. Problemene ga ham spesiell grunn til å sjekke om det
var kommet en bestillingsbekreftelse.

Nemnda finner etter dette ikke grunnlag for å anbefale at klager gis medhold i sitt krav om
refusjon av den ene bestillingen.

Nemnda bemerker avslutningsvis at feilen ble oppdaget etter to dager. Nemnda har
forståelse for klagers frustrasjon over vanskene med å komme i kontakt med Gotogate.
Nemnda kan imidlertid ikke se at det kan få betydning for avgjørelsen av denne konkrete
saken, da det uansett var for sent å rette opp dobbeltbestillingen hos Norwegian.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
refusjon av den ene bestillingen.

Vedtaket var enstemmig.