Vedtak i Pakkereisenemnda

Sammendrag

Krav om refusjon av det innbetalte minus et administrasjonsgebyr
på kr 300 i forbindelse med avbestilling av en reise.

Dato
07.10.2014

Saksnummer
90/14P

Tjenesteyter
Lowcostholidaysno

Saken gjelder:

Krav om refusjon av det innbetalte minus et administrasjonsgebyr på kr 300 i forbindelse med
avbestilling av en reise.

Klager har i det vesentlige anført:

Klager hadde bestilt en reise til Mallorca for to personer med avreise den 02.06.14. Den
11.04.14 kontaktet klager Lowcostholidays.no for å avbestille reisen som var betalt i sin
helhet. Hun fikk da til svar at de kun ville refundere 75 % av hotell- og transferkostnadene og
ingenting av flybillettene. Klager viser til bestillingsvilkårene hun fikk oppgitt da hun bestilte
reisen og til Alminnelige vilkår for pakkereiser der det fremgår at ved avbestilling mer enn 42
dager før avreise skal det betales et administrasjonsgebyr på kr 300.

Lowcostholidays.no har i det vesentlige anført:

Lowcostholidays.no har ikke avgitt tilsvar til nemnda. Til klager har de anført:

Det vises til vilkår på Lowcostholidays.no. De kan refundere 25 % av hotell og transfer.
Flybillettene kan ikke refunderes. Klager vil få kr 6.140,16 refundert i alt.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Arrangøren har valgt å ikke inngi tilsvar til klagen. Reklamasjonsnemnda for pakkereiser legger
derfor de vanlige regler som gjelder for avbestilling til grunn.

Det fremgår av billetten at reisen skulle foregå med Norwegian, og at billettens del av prisen
er kr 2.604. Lavpris flybilletter er ikke refunderbare. Reisearrangøren må innbetale beløpet
når billetten bestilles for å sikre den prisen som er oppgitt., og billetten kan følgelig ikke
kanselleres. Nemnda bemerker at klageren kan få refundert den del av en ubenyttet billett
som utgjør offentlige avgifter, slik som flyplassavgift etc.

Når det gjelder hotellbestillingen, stiller det seg etter nemndas syn annerledes. Bestillingen
ble så vidt nemnda kan forstå de noe mangelfulle vedleggene gjort den 17. februar 2014.
Reisen ble avbestilt den 11. april 2014.

Reisen skulle foregå fra 2. juni til 16. juni 2014. Avbestillingen av hotellet ble i dette tilfellet
foretatt mer enn 42 dager før avreisedøgnet startet. I medhold av Alminnelige vilkår for
pakkereiser punkt 5.2 har kunden rett til å avbestille reisen mot et administrasjonsgebyr som
ikke skal overstige kr 300. Etter dette bør hele hotelldelen av pakkereisen, kr 8008, refunderes.

Vedtak:

Reklamasjonsnemnda for pakkereiser anbefaler at arrangøren refunderer kr 8.008, mot et
administrasjonsgebyr som ikke må overstige kr 300,-.

Vedtaket er enstemmig.