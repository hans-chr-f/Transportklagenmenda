Vedtak i Transportklagenemnda - Fly

Sammendrag

Krav om standarderstatning og refusjon av
utgifter grunnet kansellering under pilotstreiken.

Dato
27.03.2023

Saksnummer
2022-02226

Tjenesteytere
SAS

Klager har i det vesentlige anført

Klager skulle reise fra Tromsø til Oslo med SAS SK4403 den 13. juli 2022. Det ble mottatt
e-post fra SAS hvor denne flyvningen ble kansellert og det fremgår at de ikke har
mulighet til å finne seter innen samme tidsramme som klagers nåværende booking. 

Klager kjørte bil fra Tromsø til Oslo da det ikke var tilgjengelige flybilletter på tidspunktet.
Dette da hun skulle videre med et annet flyselskap fra Oslo til Split. 

Det kunne her kreves full kjøregodtgjørelse etter statens satser ca. 13 000 NOK, men det
kreves 2538 NOK for transport og 343 NOK for mat. Av dette har SAS refundert 522 NOK
for transport og 261 NOK for mat. SAS har også utbetalt standarderstatning og 569 NOK
for billettkostnad. 

Klager står ved sitt originale krav og ønsker å beregne forsinkelsesrenter frem til 9.
desember når tjenesteyter ga sitt tilsvar. EU kompensasjonen er ikke renteberegnet fra
klagers side.

Vi har brukt regjeringens kalkulator for å beregne rentene som følger:
15. juli til 14. oktober 2022: renter av 2880 NOK: 66,42 NOK
14. oktober til 30. oktober 2022: renter av 2097 NOK: 8,5 NOK
30. oktober til 9. desember 2022: Renter av 1537 NOK: 15,58 NOK
Totale renter: 90,5 NOK

Totalt krav:
Transport: 2016
Mat: 82
Renter: 90.5

Billettkostnad: -569
Sum: 1619,5

Tjenesteyterne har i det vesentlige anført
SAS har anført at klager har mottatt standarderstatning i henhold til EU-forordning og for
ekstra utgifter. 

Det er sendt informasjon om erstatning og ekstrautgifter via e-post. Denne e-posten har
SAS lagt med i sitt tilsvar. Her viser de til at de utbetaler 2612 NOK (250 EUR), 261 NOK
(25 EUR) for mat og 522 NOK (50 EUR) for andre kvitteringer. 

SAS ønsker å forsvare denne saken basert på de ovennevnte funnene og vil godta kravet
som delvis skal gjøres opp, klageren hadde alternative transportkostnader på 1267 NOK
og hadde mottatt refusjon for SAS-bestilling for et beløp på 569 NOK som vil bli trukket
fra totalkostnaden for alternativ transport, avregnes et beløp på 562 NOK.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.  Klager bekrefter å
ha mottatt standarderstatning.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. Slik nemnda oppfatter det ønsket klager i dette tilfellet omruting, men SAS kunne ikke
tilby dette. Klager måtte derfor kjøre bil fra Tromsø til Oslo. 

Det følger av fast nemndspraksis og EU-kommisjonens veileder (2016/C 214/04)
punkt 4.2 at klager kan ha rett på omrutingsutgifter bekostet på egenhånd der
flyselskapet ikke kan anses å ha tilbudt tilstrekkelig omruting i henhold til EU-forordning
261/2004 artikkel 8. Nemnda mener dette må gjelde i forestående sak. Flyselskapet
kan imidlertid gjøre fratrekk for allerede refundert sum på opprinnelig ubenyttet reise.
Klager har fremlagt krav om dekning av 2538 NOK for kjørekostnader. Dette stemmer
omtrentlig med fremlagte kvitteringer (ulike valutaer). Nemnda anbefaler at SAS dekker
kjørekostnadskravet slik klager har satt det opp.  SAS har imidlertid refundert 569 NOK
(opprinnelig billett med SAS) + 522 NOK (deler av kjørekostnad), og kan gjøre fratrekk for
begge disse summene. 

Klager hadde matkostnader i forbindelse med omrutingen. Nemnda mener klager kan
kreve dette dekket i henhold til EU-forordning 261/2004 artikkel 9 punkt 1 bokstav a).
Klager har oppsummert at mat kravet er pålydende 343 NOK. Nemnda har sett gjennom
kvitteringene og finner følgende matkostnader dokumentert: 86 NOK, 38,74 NOK, 50 SEK,
150 SEK og 74 SEK.  (alle kostnader henholdsvis 12. og 13. juli).  Nemnda anbefaler at SAS
dekker disse (124,74 NOK + 274 SEK). SAS har refundert 261 NOK, og kan gjøre fratrekk
for dette. Klager har i tillegg lagt ved en kvittering fra flyplassen ved Oslo Lufthavn datert
28. juni.  Slik nemnda ser den plikter ikke SAS å dekke denne grunnet kanselleringen av
SK4403. 

Nemnda anbefaler at SAS utbetaler forsinkelsesrente iht. reglene i
forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
billettrefusjon.

Vedtak

Transportklagenemnda anbefaler at SAS dekker klagers kjørekostnader (2538 NOK) med
fratrekk for allerede refundert flybillett og sum utbetalt for kjørekostnad. SAS anbefales i
tillegg å dekke klagers resterende matkostnader (124,74 NOK + 274 SEK) med fratrekk for
allerede refundert sum.  Nemnda mener SAS også bør utbetale forsinkelsesrenter etter
reglene i forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
billettrefusjon.