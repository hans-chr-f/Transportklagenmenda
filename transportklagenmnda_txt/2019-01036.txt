Vedtak i Transportklagenemnda
- Kollektivreiser

Sammendrag

For sent kjøp av billett

Dato
13.05.2019

Saksnummer
2019-01036

Tjenesteytere
Ruter

Klager har i det vesentlige anført

Klage reiste med trikken fra Dronningens gate til Sollerud da hun ble ilagt gebyr fordi
billetten var kjøpt for sent.

Klager viser til at hun på grunn av dårlig tid ikke rakk å kjøpe billett før hun gikk på
trikken, men at hun kjøpte billett med en gang hun kom ombord. Da hun ble kontrollert
ett minutt senere ble hun ilagt gebyr som følge av for sent kjøp av billett. 

Klager fastholder at hun hadde gyldig billett og ber Ruter frafaller gebyret.

Tjenesteyterne har i det vesentlige anført
Klager ble ilagt gebyr på trikken 14. februar 2019 fordi hun kjøpte billett for sent. Billetten
må være bekreftet før man går om bord. 

Klager opplyser til Transportklagenemnda at hun reiste fra holdeplass Dronningens
gate. Trikken kjørte fra Dronningens gate kl. 17.16.18 seks minutter forsinket. Kontrollen
kom på trikken ved Nationaltheatret kl. 17.19, som er to stopp etter holdeplassen hvor
klager steg ombord. Billetten til klager er bekreftet kl. 17.20.10, samtidig som gebyret ble
skrevet. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på trikken 14. februar 2019 ilagt gebyr fordi hun kjøpte billett for
sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Klager har erkjent at hun ikke hadde fått kjøpt billett før hun gikk på trikken. Vilkårene for
å ilegge gebyr var dermed til stede. 

Nemnda legger til grunn at klager gikk på trikken ved Dronningens gate. Ruters
sanntidssystem viser at trikken forlot denne holdeplassen kl. 17.16.18. Klagers billett er
registrert bestilt nesten fire minutter senere, kl. 17.20.08. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.