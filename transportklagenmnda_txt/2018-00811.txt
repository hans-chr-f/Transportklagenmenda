Vedtak i Transportklagenemnda
- Kollektivreiser

Sammendrag

Kunne ikke vise honnørbevis

Dato
19.06.2018

Saksnummer
2018-00811

Tjenesteytere
AtB AS

Klager har i det vesentlige anført

Klager reiste med bussen 27. februar 2018. 

Klager reiste med honnørbillett og hadde honnørbeviset i en lomme i sekken. Da han ble
stoppet i kontroll like før han skulle av bussen ble klager veldig stresset, og klarte derfor
ikke å se honnørbeviset som hadde sklidd lenger ned i lommen. Alle de tre kontrollørene
fulgte klager av bussen og sto rundt han i en ring mens gebyret ble utstedt, noe klager
opplevde som ubehagelig. 

Da klager ankom jobben like etterpå fant han honnørbeviset. Han dro derfor ned til AtB
samme dag og la frem beviset på rett til rabattert billett. 

Klager krever derfor at AtB frafaller det ilagte gebyret.

Tjenesteyterne har i det vesentlige anført
Klager ble den 27. februar 2018 ilagt gebyr da han ved billettkontroll ikke kunne
legitimere sin rett til bruk av honnørrabattert reisebevis.

Det avgjørende ved bruk av rabatterte reisebevis, er at man oppfyller retten til rabatt
innen den konkrete reisekategorien og at man ved kontroll kan legitimere denne retten.
Kravet til legitimasjon ved bruk av rabatterte billetter fremgår klart av AtBs regelverk som
ligger tilgjengelig på våre nettsider. Ved bruk av honnørrabatterte billetter må man enten
legitimere at man har fylt 67 år, eller fremvise legitimasjon fra Rikstrygdeverket (NAV)
eller Blindeforbundet

Det fremgår tydelig av AtBs transportvedtekter at man vil bli ilagt tilleggsgebyr dersom
den reisende ved kontroll ikke kan legitimere sin rett til rabattert billett. AtB skiller ikke
mellom det å reise med rabattert billett uten bevis for retten til rabatt, og det å reise helt
uten billett. Det er fordi en rabattert billett kun er gyldig når den fremvises sammen med
legitimasjon. Det innebærer at selv om klager i ettertid har lagt frem bevis på at han var
legitimert til å bruke honnørrabattert billett, er det ikke grunnlag for å frafalle gebyret.

Vi har forståelse for at en billettkontroll kan oppleves som en stressende situasjon. Det
følger av billettkontrollørenes instruks at de skal behandle alle passasjerer på en høflig
og respektfull måte, samt forsøke å gjennomføre ileggelse av gebyr på en måte som gir
minst mulig belastning for passasjeren. I de tilfellene hvor det har oppstått noen form
for utfordringer eller avvik i forbindelse med ileggelsen av gebyret, vil det komme frem
av kontrollørrapporten. I denne saken er det ingenting som tilsier at kontrollørene så
seg nødt til å opptre på en annen måte enn som beskrevet ovenfor. Kontrollørene fulgte
dessuten klager av bussen, noe som innebærer at kontrollen ikke var tidsbegrenset av
bussens ruteskjema. Med utgangspunkt i klagers anførsler og i kontrollørrapporten
kan ikke AtB se at det foreligger forhold ved selve kontrollen som kan ha betydning for
ileggelsen av gebyret. Hvorvidt klager hadde glemt igjen beviset hjemme eller om det
lå i sekken hans er heller ikke av betydning, da det avgjørende er at han ikke fremviste
beviset under kontrollen.

AtB velger på grunnlag av ovennevnte å opprettholde tidligere avgjørelse i saken og viser
til tidligere begrunnelse.

Nemnda bemerker

Klager ble den 27. februar 2018 ilagt gebyr ved kontroll på bussen fordi han ikke kunne
vise dokumentasjon for rett til bruk av honnørbillett. 

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges. 

Klager har erkjent at han ikke fant honnørbeviset under kontrollen. Vilkårene for å ilegge
tilleggsavgift var dermed til stede. Han har vist gyldig honnørbevis i ettertid. 

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid. 

Nemnda er kjent med at AtB har fulgt opp nemndas anbefaling og foreslått en endring
av reglene slik at dokumentasjon for rett til rabattert billett på visse vilkår kan vises i
ettertid. Etter det opplyste ble vedtektsendringene sendt Samferdselsdepartementet
tidlig i 2018.    

Nemndas flertall, forbrukernes representanter, og bransjerepresentanten Krogh,
vil i denne saken anbefale at gebyret frafalles. Flertallet viser til at klager i ettertid
har fremlagt studentbevis, og hun har dermed dokumentert at hun som person
var berettiget til den aktuelle billettkategori. Det synes på denne bakgrunn lite
rimelig at gebyret opprettholdes. AtB har vist til at transportselskapet vil avvente
Samferdselsdepartementet godkjenning av nye transportvedtekter før dagens praksis
endres. Slik flertallet forstår AtB, vil en mer lempelig praksis i disse situasjonene være
i strid med dagens vedtekter. Nemndas flertall er enig med AtB i at vedtektene etter
sin ordlyd ikke åpner for unntak. Det er likevel flertallets syn at på grunn av de sterkt
urimelige resultatene en ren ordlydsfortolkning medfører, kan vedtektene vanskelig
forstås dithen at dette er tilsiktet. Etter flertallets syn bør det ses hen til hvilke hensyn
det aktuelle transportregelverket skal ivareta. Reglene knyttet til billettkontroll skal blant
annet ivareta selskapets økonomiske interesser og allmennpreventive hensyn, ved at
de som urettmessig reiser uten billett blir tatt i kontroll og ilagt gebyr. Det er vanskelig
å se at en mer lempelig praksis overfor personer som i ettertid kan dokumentere sin
rett til den aktuelle billettkategori medfører at selskapets interesser blir skadelidende,
økonomisk eller ut fra allmennpreventive hensyn. Den reisende derimot, blir påført
et urimelig økonomisk tap, som også ut fra selskapets interesser må fremstå som
unødvendig.

Nemndas mindretall, nemndas leder og bransjerepresentanten Aarre, finner etter en
samlet vurdering og i betraktning av AtBs vedtektsendringene ennå ikke er godkjent,
ikke grunnlag for å anbefale at gebyret frafalles. Mindretallet viser til praksis i andre
tilsvarende saker i 2017 og 2018 bortsett fra sak 2018-646. Resultatet i denne saken
endrer ikke mindretallets syn. Mindretallet finner imidlertid grunn til å føye til at
situasjonen er lite tilfredsstillende. Det er relativt mange klagesaker omkring denne
problematikken og gebyr oppleves nok svært urimelig når vedtektene for flere måneder
siden ble foreslått endret.

Nemndas konklusjon blir at tilleggsavgiften anbefales frafalt.

Vedtak

Transportklagenemnda Kollektivtransport anbefaler at klager gis medhold. 

Vedtaket er avsagt med dissens.