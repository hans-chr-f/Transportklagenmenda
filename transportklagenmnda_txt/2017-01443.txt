Vedtak i Transportklagenemnda - Fly

Sammendrag

Krav om refusjon av ekstra utgifter grunnet forsinket flyvning.

Dato
20.06.2018

Saksnummer
2017-01443

Tjenesteytere
Norwegian

Klager har i det vesentlige anført

Klager reiste med Norwegians flyvning DY6622 fra Palma Mallorca (PMI) til Oslo (OSL) 16.
mai 2017. 

Før avgang ble det informert om at det var kommet  en sprekk i vinduet på flyet og at det
ikke var mulig å gjennomføre planlagt avgang før vinduet var skiftet. Dette resulterte i at
klager landet på Gardermoen kl. 03.40 og ikke kl. 19.20 som planlagt. 

Klager har fremsatt krav på refusjon av utgift til mat på 38,20 euro, busstransport til og
fra Palma sentrum til 10 euro, kjøp av lader på flyplassen i Palma 50 til euro, kaffe på
flyet 30 kroner, samt taxi hjem fra Gardermoen til 1 059 kroner. Norwegian har valgt å
refundere alle kostnader, unntatt utgiften til drosje og mobillader. 

Når det gjelder kravet om refusjon av drosjeutgiften er klager misfornøyd med
selskapets svar. Da klager ankom Gardermoen den natten tok han kontakt med
informasjonen. Der ble det informert om at neste avgang til Oslo med offentlig transport
ikke hadde avgang før om en og en halv time time. Klager var sliten etter en lang reise
og hadde derfor ikke krefter til å vente den tiden og benyttet seg av drosje hjem til Oslo.
klager mener derfor at en slik situasjon, hvor det er en forsinkelse på cirka ni timer og
ankomsten er midt på natten, må det kunne forventes at Norwegian dekker transport
hjem slik at en ikke må vente ytterligere. Dersom det er slik at Norwegian mener han ikke
har krav på refusjon ønsker klager at de fremlegger dokumentasjon på avganger som
faktisk fant sted fra Gardermoen til Oslo sentrum rundt tidspunktet for hans ankomst. 

Klager krever derfor at Norwegian refunderer utgiften til drosje.

Tjenesteyterne har i det vesentlige anført
Klager reiste med Norwegians flyvning DY6622 16. mai 2017. 

Klage har ikke fremsatt krav om standarderstatning, men i henhold til nemndas nye
retningslinjer tilkjenner Norwegian klager 400 euro grunnet forsinkelsen. Dette tilsvarer
kroner 3 757 på avreisedato. 

Norwegian har valgt å imøtekomme klagers ytterligere krav på utgifter til mat,
busstransport og kaffe. Klager har også fremsatt krav om refusjon av utgift til drosje
fra Gardermoen til bosted til kroner 1 059. Fra Gardermoen går det transport hver time
gjennom hele natten. Norwegian kan derfor ikke imøtekomme dette kravet. Dersom
klager hadde valgt å reise med offentlig transport, hadde det uansett vært en utgift han
ville hatt uten forsinkelsen. Transport til hjemstedet blir vil derfor ikke bli dekket. 

Når det gjelder klagers krav om refusjon av utgift til mobillader til 50 Euro kan ikke
Norwegian heftes for at klager hadde pakket sin lader i den innsjekkede bagasjen.
Dersom det er slik at man er avhengig av sin mobiltelefon bør man også pakke slik at
den er lett tilgjengelig.

Norwegian vil, med bakgrunn i ovennevnte, utbetale standarderstatning, samt utgifter til
mat, transport og kaffe som tilsvarer en total på kroner 4 240.

Nemnda bemerker

Klager har fått utbetalt standarderstatning. Spørsmålet som gjenstår til behandling, er
om klager kan kreve dekket utgifter til drosje.

Det er opplyst at klager landet kl. 03.40. Nemnda mener at det ikke kan forventes at
klager venter på offentlig transport fra flyplassen på dette tidspunkt av døgnet, etter en
forutgående lang forsinkelse. Utgiftene til drosje utgjør kroner 1 059. Til fradrag kommer
kroner 190 som tilsvarer kostnader som til offentlig transport, som klager uansett ville ha
blitt pådratt.

Etter EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Det er tilfellet i
denne saken, slik at standarderstatningen konsumerer drosjeutgiftene.

Vedtak

Transportklagenemnda - fly anbefaler ikke at klager gis medhold.