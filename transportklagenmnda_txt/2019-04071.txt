Vedtak i Transportklagenemnda - Fly

Sammendrag

Erstatning for ødelagt barnevogn.

Dato
06.10.2020

Saksnummer
2019-04071

Tjenesteytere
SAS

Klager har i det vesentlige anført

Klager med reisefølge (til sammen tre personer) reiste tur/retur Oslo-Las Palmas i juli
2019. Utreisen var 12. juli 2019, og hjemreisen 22. juli 2019. Flyvningene ble operert av
SAS.

Klager sin barnevogn ble skadet på utreisen. Hun måtte derfor gå til innkjøp av en
reservevogn til bruk i Spania. Denne kostet 199 euro. I tillegg måtte klager betale for
reparasjon/erstatning av den ødelagte barnevognen i Norge. Dette kostet 5027 kroner.
Klager har fremsatt krav om at SAS dekker klagers utlegg i forbindelse med den skadede
vognen.  

Da klager sto på flyplassen i Gran Canaria og fikk opprettet skadeskjemaet fikk de en
brosjyre fra SAS med instrukser om hva de skulle gjøre videre. Denne brosjyren inneholdt
ikke informasjon om klagefrist, og klager har derfor handlet i god tro om hva de skulle
foreta seg etter at de mottok skaderapport.  I brosjyren var det oppgitt en e-post hvor de
skulle sende inn kravet. Denne e-posten var annerledes enn den de fikk oppgitt muntlig
av saksbehandleren de hadde dialog med over telefonen. Klager forholdt seg til muntlig
informasjon om hvor kravet skulle sendes inn. Etter et par dager fikk de opplyst at de
hadde sendt inn kravet til feil e-post, og at de måtte sende inn på nytt. Dette medførte
forsinkelsen fra klagers side.

Det er SAS sin skyld at kravet ikke ble fremmet innen fristen; Menneskelig svikt ved SAS
sin kundeservice, og det faktum at SAS ikke opplyste om at det var en klagefrist de måtte
forholde seg til.

Tjenesteyterne har i det vesentlige anført
SAS anfører primært at klagen er fremsatt for sent. I henhold til luftfartsloven § 10-26
andre ledd, jf. tredje ledd skal klager senest innen syv dager fremme et skriflig krav
til selskapet i tileller hvor bagasjen er skadet.  Det fremgår av reservasjonen at klager
landet i Las Palmas den 12. juli 2019. Klager sitt skriftlige svar til SAS er registrert
26. juli 2019, 14 dager etter mottak av vognen, og følgelig ikke i henhold til fristen i
luftfartsloven. Klager sin henvendelse til SAS sin partner Samsonite Baggage Support er
sendt 25. juli - tre dager etter de kom hjem fra Oslo. Denne henvendelsen er derfor også
utenfor fristen satt i luftfartsloven.

Subsidiært anfører SAS at selskapet ikke er erstatningspliktige da klager ikke i tilstrekkelig
grad kan bevise at skaden oppsto i flyselskapets varetekt.  I henhold til luftfartsloven §
10-26 første ledd er det slik at dersom reisegods mottas uten klage, formodes godset til
å være utlevert i god stand. Klager tok ikke kontakt med personell på flyplassen direkte
etter ankomst i Las Palmas, og SAS legger derfor til grunn at det ikke har vært skade på
barnevognen ved mottakelsen.

Det fremgår av PIR-rapporten at den ble opprettet 18. juli 2019. Dette er seks dager
etter mottakelsen av vognen. SAS bemerker koden "AHL" i PIR-rapporten. Denne koden
betyr at rapporten er laget på nettet for forsinket bagasje, ikke skadet bagasje. Det
er kun mulig  å opprette en slik rapport på forsinket bagasje, og ikke skadet bagasje,
særlig grunnet bevishensyn. SAS finner det ikke bevist at klager har henvendt seg
til serviceskranken ved ankomst eller at hun har fremvist en ødelagt barnevogn til
representanter på flyplassen. Det er ikke nærmere forklart av klager hvorfor det tok så
mange dager å registrere rapporten eller hvorfor den ikke ble opprettet på flyplassen.

På bakgrunn av ovennevnte kan ikke SAS imøtekomme klagers krav.

Nemnda bemerker

SAS er i henhold til luftfartsloven § 10-18 ansvarlig for skade på innskrevet reisegods
såfremt den hendelse som har forårsaket skaden er inntruffet om bord på luftfartøy eller
mens godset var i fraktførerens varetekt. Det fremgår videre av luftfartsloven § 10-26
at dersom innskrevet reisegods mottas uten klage fra mottakerens side, formodes det
til å være i god stand. Klage må ifølge bestemmelsens andre og tredje ledd fremsettes
skriftlig umiddelbart etter at skaden oppdages, og senest innen syv dager. 

I denne saken legger nemnda til grunn at klagen ble fremmet utenfor syvdagers-regelen i
luftfartsloven. Slik nemnda ser det ble barnevognen mottatt den 12. juli, og klagen skulle
etter luftfartslovens regler for skadet bagasje blitt sendt senest 19. juli.

Nemnda legger til grunn at klagen ble fremmet til request@bagsupport.net den 25. juli,
og til rett e-post adresse i SAS den 26. juli. Begge klagene er fremmet utenfor fristen på
syv dager, og derfor for sent fremmet. 

Klager mener at det er feil hos SAS som har medført at klagen er fremmet for sent. 

I henhold til luftfartsloven § 10-27 faller krav som er fremmet for sent bort, med mindre
fraktfører, i dette tilfellet SAS, kan anses å ha handlet "svikaktig". Det er klager som må
føre bevis for at SAS har opptrådt "svikaktig". 

Det er riktig at fristen på syv dager ikke kommer frem av den vedlagte brosjyren og
nemnda har forståelse for at klager mener fristen burde kommet frem i denne brosjyren.
Fristen på syv dager er imidlertid oppgitt i klagers reisedokument under "VIKTIG
INFORMASJON". Dette er informasjon som klager plikter å sette seg inn i. Fristen kommer
også klart fram av luftfartloven.  Etter nemndas syn har ikke SAS opptrådt "svikaktig" i
denne saken. 

Nemnda mener det ikke kan tillegges vekt at klager ble henvist til feil e-post adresse.
Dette fordi klagen som ble sendt til feil e-post adresse uansett ble sendt etter fristen på
syv dager gikk ut.

Nemnda finner basert på ovenstående ikke å kunne anbefale at klager gis medhold.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler ikke at klager gis medhold.