Vedtak i Transportklagenemnda - Fly

Sammendrag

Krav om standardkompensasjon ved forsinkelse. Sykdom om bord.

Dato
31.10.2017

Saksnummer
2017-00287

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85873 fra Oslo lufthavn (OSL) til Las
Palmas (LPA) 1. november 2016. Flyvningen ble omdirigert til Dublin som følge av sykdom
blant en av passasjerene. Som følge av besetningen arbeidstid kunne ikke flyet fortsette
videre samme kveld. Klager fikk hotellovernatting og middag i Dublin, og flyet fortsatte til
Las Palmas neste formiddag. 

Klager anførte at forsinkelsen kunne vært kortere dersom rimelige tiltak hadde blitt
truffet. På dette grunnlag har klager fremsatt krav om standardkompensasjon på 400
euro i henhold til EU-forordning 261/2004.

Tjenesteyterne har i det vesentlige anført
Norwegians flyvning D85873 fra Oslo lufthavn til Las Palmas 1. november 2016 ble
omdirigert da en passasjer ble syk om bord. Flyvningen hadde avgang fra Oslo kl. 17.30,
og da omdirigeringen skjedde sent på kvelden, var det ikke mulig å fortsette samme
kveld. Avgangen ble satt opp igjen påfølgende dag, og passasjerene mottok overnatting
og forpleining i henhold til EU-forordning 261/2004. 

Norwegian anfører at sykdom om bord er en slik ekstraordinær omstendighet som fritar
flyselskapene for sitt erstatningsansvar etter EU-forordningen. Selskapet avviser på
ovennevnte bakgrunn klagers krav om standardkompensasjon.

Nemnda bemerker

D85873 fra Oslo lufthavn til Las Palmas 1. november 2016 kl. 17.30 ble omdirigert til
Dublin, og ankom Las Palmas om ettermiddagen påfølgende dag. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda legger til grunn at forsinkelsen skyldtes at flyet måtte mellomlande i Dublin på
grunn av akutt sykdom hos en passasjer, jf. fremlagt dokumentasjon. Nemnda er av den
oppfatning at dette må anses som en ekstraordinær omstendighet, og at forsinkelsen
ikke kunne vært unngått selv om alle rimelige tiltak var truffet. Det vises som eksempel
fra nemndspraksis til FLYKN-2016-919 med videre henvisninger. Nemnda viser til at
hendelsen oppsto sent på kvelden, og at det ikke var mulig å fortsette fordi mannskapet
måtte hvile. Det ble satt opp ny avgang dagen etter kl. 09.00, noe nemnda mener må
anses som et rimelig tiltak.  Forsinkelsen gir etter dette ikke rett til erstatning etter EU-
forordning 261/204, og nemnda kan heller ikke se at klager har krav på erstatning på
annet grunnlag.

Vedtak

Transportklagenemnda - fly anbefaler ikke at klager gis medhold.