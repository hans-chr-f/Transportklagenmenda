Vedtak i Transportklagenemnda - Fly

Sammendrag

Krav om refusjon i penger etter kansellering.
Anført at det kun ble gitt tilbud om CashPoints.

Dato
11.05.2021

Saksnummer
2020-03545

Tjenesteytere
Norwegian Air Shuttle

Klager har i det vesentlige anført

Klager og fire medpassasjerer hadde bestilt en reise med Norwegian mellom Oslo og
Madrid, med utreise 29. mai 2020 og hjemreise den 1. juni 2020. Den 16. mars 2020
mottok klager en e-post med informasjon om at hun kunne kansellere reisen mot å få
CashPoints. Den 5. april fikk hun en ny e-post hvor det sto at hun kunne endre reisen
eller motta CashPoints. Klager anfører at de aldri fikk informasjon om at de kunne få
penger, og de så seg da nødt til å velge CashPoints for at pengene ikke skulle gå tapt.
Klager anfører at Norwegian i ettertid har endret praksisen sin, slik at kunder i samme
situasjon nå kan få refundert pengene for billetten eller velge CashPoints og få ekstra
CashPoints i tillegg til dette.

Klager krever refusjon av 17 285 kroner i penger.

Tjenesteyterne har i det vesentlige anført
I henhold til avtale med sekretariatet har Norwegian fått utsatt svarfrist i denne saken.
På tross av dette har ikke selskapet svart innen den forlengede fristen.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger til grunn at klager avbestilte reisen sin etter å ha mottatt e-post den 16.
mars og den 5. april om at reisen kunne kanselleres av passasjeren mot at det ble gitt
CashPoints. Etter at klager hadde kansellert reisen, forelå det ikke lenger noen bekreftet
reservasjon på de aktuelle flyvningene, slik at EU-forordning 261/2004 ikke kommer til
anvendelse, jf. artikkel 3 nummer 2 bokstav a. Klager har derfor ingen krav etter EU-
forordningen selv om Norwegian senere eventuelt kansellerte flyvningen.  

Nemndas flertall – alle unntatt forbrukerrepresentant Sørlie – er av den oppfatning at
klager inngikk en bindende avtale med Norwegian da hun benyttet seg av tilbudet om
å avbestille reisen sin mot å motta CashPoints. Nemnda er kjent med at CashPoints
i henhold til selskapets vilkår ikke kan omgjøres til penger. Nemndas flertall forstår
at situasjonen var uoversiktlig, men kan ikke se at klager har rett på refusjon i form
av penger i dette tilfellet. I og med at klager selv valgte å avbestille reisen, mot å få
billettprisen refundert i CashPoints hadde hun ikke lengre noe krav mot Norwegian
dersom de i ettertid kansellerte flyvningen. Tilbudet fra Norwegian, hvoretter kundene
kunne avbestille mot refusjon i CashPoints, innebar også en fordel for kundene i de
tilfellene disse ikke ønsket å reise, men flyvningene ikke ble kansellert, eller eventuell
senere kansellering var uviss. 

Mindretallet – forbrukerrepresentant Sørlie – er av den oppfatning at budskapet i e-
post nr. 2 fra Norwegian er tilstrekkelig villedende til at det er sannsynlig at det påvirket
klager til å foreta et valg som hun ikke ville ha foretatt seg dersom hun hadde fått den
informasjonen hun skulle ha fått.

Det er ikke eksplisitt opplyst i e-posten at klagers konkrete flyvninger er formelt besluttet
kansellert i forordningens forstand. Likevel etterlates det et klart inntrykk av at det i
praksis vil skje, da Norwegian under overskriften «Hva har skjedd?» benytter en direkte
henvendende ordlyd og beskriver for klager at «vi har parkert majoriteten av våre fly som
vi så gjerne skulle ha brukt til å fly deg og våre andre 10 millioner medlemmer til nye
destinasjoner verden over». Dette er fulgt opp med en presisering om at «noen av flyene
operer pr. i dag enkelte ruter innad i Skandinavia». Klager skulle som kjent ikke fly innad i
Skandinavia.

Etter overnevnte informasjon er det inntatt informasjon om muligheten til enten å endre
billettene eller til å omgjøre billettenes verdi til CashPoints. Det presiseres deretter at
Norwegians primære fokus er å yte så god service som mulig til de kundene som er
berørt av «kanselleringer». Henvisningen til å yte god service til de «kundene som er
berørt av kanselleringer» beskriver etter sin ordlyd kanselleringer foretatt av selskapet,
og ikke av kundene. Dette bidrar etter mindretallets syn til å forsterke inntrykket av at
klager i praksis er berørt av en kansellering. Det sies imidlertid ingenting om at kunden
kan avstå fra å velge endring eller omgjøring av billettens verdi til CashPoints, og at
rettigheten full refusjon av billettprisen, jf. forordningens art. 5 nr. 1 a), jf. art. 8 nr. 1
a), ville blitt utløst så snart Norwegian eventuelt foretok en formell beslutning om å
kansellere flyvningene.

Forordningen art. 14 gir selskapene en plikt til å informere passasjerene om deres
rettigheter. Selv om informasjonsplikten etter sin ordlyd ikke har inntrådt før en
flyvning formelt er innstilt i forordningens forstand, er mindretallet av den oppfatning
at Norwegian i denne situasjonen hvor de har fremstilt det som klart sannsynlig at
klagers flyvninger vil bli innstilt, ikke kan unnlate å informere på en god måte om hvilke
rettigheter som utløses hvis klager avventer en formell kansellering fra Norwegians
side. Norwegian som profesjonell part er åpenbart klar over at det får stor betydning
for passasjerenes rettigheter, herunder retten til refusjon av billettprisen, om klager
avventer formell kansellering fra selskapets side eller selv aktivt kansellerer sin bestilling
etter eget ønske. For en forbruker er derimot disse rettslige nyansene langt fra åpenbare.

Etter mindretallets syn har Norwegian villedet klager, delvis ved å gi og delvis ved
å utelate informasjon som i sum var egnet til å villede klager med hensyn til hvilke
rettigheter og valgmuligheter klager hadde. Norwegian har derigjennom påvirket
klager til å foreta en økonomisk beslutning, som klager etter mindretallets syn ellers
ikke ville ha truffet om klager hadde fått den informasjonen hun skulle ha fått. Etter
markedsføringsloven kan både villedende handlinger og villedende utelatelser slås ned
på etter §§ 7 og 8. 

Etter mindretallets syn kan ikke den etterfølgende avtalen om omgjøring av billettprisen
til CashPoints gjøres gjeldende av selskapet, og den må etter mindretallets syn settes til
side som «urimelig», jf. avtl. § 36. Etter mindretallets syn bør klager derfor innrømmes
full refusjon av billettene.

Vedtak

Transportklagenemnda kan ikke anbefale at klager gis medhold.