Vedtak i Transportklagenemnda
- Kollektivreiser

Sammendrag

Refusjon av årskort med tilbakevirkende kraft - Covid-19

Dato
11.09.2020

Saksnummer
2020-02327

Tjenesteytere
Ruter

Klager har i det vesentlige anført

Klager forklarer at hun kjøpte årskort fra januar 2020. Hun forklarer at siden 12. mars
2020 har reiserådet fra helsemyndighetene i forbindelse med Covid-19-pandemien vært
å unngå å reise kollektivt og unngå å være på jobb i Oslo, med mindre hun absolutt
måtte. Klager forklarer at hun er 65 år og derfor i risikogruppen. Hun forklarer at hun har
en jobb hvor hun kunne jobbe hjemmefra og har hatt hjemmekontor fra 12. mars 2020
og frem til nå. Klager sier at dersom hun hadde hatt månedskort, hadde hun ikke fornyet
dette. Hun mener derfor at det er urimelig at hun må betale for 6 måneder av årskortet,
hvilket hun ble frarådet av mynighetene å bruke. Klager mener ingen kunne forutse
denne situasjonen den 12. mars 2020, hvis så var tilfelle ville hun ha krevd refusjon av
årskortet sitt. 

Klager krever refusjon på grunn av forhold som stod utenfor hennes kontroll og som
følge av force majeure. Hun mener det er urimelig at hun må ta hele tapet. 

Klager krever refusjon av årskortet for perioden 12. mars 2020 til 30. juli 2020, eventuelt
fratrukket 65 dager, slik det fremgår i Ruter sine regler.

Tjenesteyterne har i det vesentlige anført
Klager henvendte seg til Ruter den 30. juli 2020 vedrørende refusjon av 365-dagersbillett
med tilbakevirkende kraft for periode 12. mars 2020 til 3. august 2020. Ruter refunderer
ikke billetter med tilbakevirkende kraft og viser til våre refusjonsregler, som er tilgjengelig
på Ruter sin nettside, ruter.no: 

"365-dagersbillett: Du får refusjon for antall dager du har igjen av de 300 dagene du har
betalt for, ikke de 365 dagene billetten er gyldig. Refusjonsbeløpet regnes fra den dagen
vi mottar forespørselen om refusjon fra deg. Husk at du må betale 100 kroner i gebyr per
ekspedisjon, og at vi ikke refunderer selve reisekortet, kun billetten du har i kortet."

På bakgrunn av dette er kravet om refusjon avvist og Ruter endrer ikke denne
avgjørelsen.

Nemnda bemerker

Klager krever refusjon av årskortet for perioden 12. mars 2020 til 30. juli 2020, eventuelt
fratrukket 65 dager, slik det fremgår i Ruter sine regler.

I henhold til Ruters refusjonsregler gjelder refusjon for
antall dager man har igjen av de 300 dagene det er betalt for, ikke de
365 dagene billetten er gyldig. Refusjonsbeløpet regnes fra den dagen
vi mottar forespørselen om refusjon fra deg.

Klager fremsatte refusjonskrav først etter at perioden det kunne gis refusjon for, var
utløpt, og dette gir ikke grunnlag for refusjon.

Vedtak

Transportklagenemnda for kollektivtransport finner ikke å kunne anbefale at klager gis
medhold.