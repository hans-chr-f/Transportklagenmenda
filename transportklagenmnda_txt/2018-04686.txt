Vedtak i Transportklagenemnda - Fly

Sammendrag

Krav om standardkompensasjon ved forsinkelse. Defekt passasjerbro.

Dato
28.06.2019

Saksnummer
2018-04686

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1767 fra Ibiza (IBZ) til Oslo lufthavn (OSL) 28.
juli 2018 kl. 04.20. Flyvningen ble imidlertid forsinket, og klager mistet sin planlagte
videreforbindelse fra Oslo til Stockholm (ARN) samme dag kl. 08.30. Han ble booket om
til ny flyvning kl. 11.40. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning DY1767 fra Ibiza til Oslo 28. juli 2018 ble forsinket med én time
og 50 minutter. Dette medførte at klager mistet sin opprinnelige videreforbindelse til
Stockholm med DY806, men passasjeren ble booket om med DY812 med avgang kl.
11.40. 

DY1767 ble forsinket som følge av en defekt passasjerbro. Det ble tilkalt personell for
vedlikehold av flyplassfasiliteter for å lokalisere problemet og utføre eventuell nødvendig
reparasjon. Vedlikeholdspersonalet ankom kl. 05.35. Norwegian måtte deretter vente på
klarsignal og vedlikehold fra flyplassen før flyet kunne forlate gaten. Flyet tok av kl. 06.22
lokal tid. 

Klager mistet sin videreforbindelse, men ble booket om til neste ledige avgang. Også
denne flyvningen ble forsinket med 39 minutter som følge av sent innkommende fly, og
ankom Oslo kl. 13.19. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning

261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY1767 fra Ibiza til Oslo 28. juli 2018 ble forsinket med én time og
50 minutter, og klager mistet sin videreforbindelse til Stockholm med DY806. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen en defekt passasjerbro, og man måtte avvente
lokalisering, reparasjon og klarsignal fra flyplassen. Reparasjon av flyplassmateriell
er ikke Norwegians ansvar. Nemnda mener at forsinkelsen i dette tilfellet skyldtes
ekstraordinære forhold som ikke kunne vært unngått, til tross for at alle rimelige tiltak
var truffet. Nemnda kan ikke se at det er grunnlag for erstatning.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 fjerde ledd.