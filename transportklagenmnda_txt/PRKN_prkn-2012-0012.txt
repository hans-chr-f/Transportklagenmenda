Vedtak i Pakkereisenemnda

Sammendrag

Saken gjelder standard og beskrivelse av tur til Garda, Italia.

Dato
26.09.2012

Saksnummer
12/12

Tjenesteyter
NaturaMed

Sakens dokumenter ble lagt frem.

Klager: X

Turarrangør: NaturaMed

Antall reisende: 1

Reisens pris: 1989,-

Saken gjelder:

Saken gjelder standard og beskrivelse av tur til Garda, Italia.

Klager anfører at hun benyttet seg av et tilbud fra NaturaMed om gratistur til
Gardasjøen. Opplegget var slik at hun betalte kr. 1000,- i depositum, som ville bli
refundert ved ankomst. Det viste seg at hotellet lå 60 km fra Gardasjøen og ½ t busstur
fra Verona i et industriområde mellom meget trafikkerte motorveier.

Det var ingen mulighet for å vandre i omgivelsene, bussforbindelsen til Verona var dårlig og
ingen mulighet for å innta måltider andre steder enn på hotellet.

Utfluktene var arrangert slik at det var 2 utfluktspakker - hvis en ikke kjøpte disse, ble en
sittende på hotellet som var plassert ganske isolert.

Resultatet og intensjonen fra turarrangør var at de kr. 1.000,- som skulle tilbakebetales, måtte
videreføres til utflukter, og ytterligere kr. 2.500,- måtte betales for utflukter og middager
man ikke ønsket fordi det ikke var andre muligheter enn å bli med. Klager har også negative
kommentarer til utfluktenes innhold.

NaturaMed anfører at hotellet ligger i Gardaregionen, som strekker seg 40-50 km fra
selve Gardasjøen. Hotellet er for øvrig 4* hotell, men det bare var lovet 3*.

Det ligger sentralt i forhold til det frivillige utfluktsprogram.

Turene ble gjennomført i henhold til det som var lovet, alle utflukter var frivillige og hotellet
ligger i det som omfattes av Gardiaregionen.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Opplysninger i kataloger, annonser og tilbud inngår som en del av avtalen.

I dette tilfelle markedsføres «gratisturen» som en reise til Gardasjøen slik:

«Vi spanderer din reise til Gardasjøen». «Opplev Gardasjøen med alle sine små sjarmerende
landsbyer, liggende som perler på snor.

Med slott og borger, ruiner og trange gater som alle er fulle av kultur og historie». «Opplev
Gardasjøen med oss. Jubileumsturen går til innsjøen mellom de bratte fjell.....».

Etter Reklamasjonsnemndas vurdering etterlater markedsføringen klart det inntrykk at
oppholdet vil være ved selve Gardasjøen. Klager hevder hotellet lå 60 km fra sjøen, mens
NaturaMed hevder det ligger ca. 30 min fra nærmeste punkt av selve sjøen. Det er uklart hva
som menes med dette, men uansett finner nemnda at NaturaMed med sin markedsføring
har gitt informasjon som er villedende og i strid med de faktiske forhold. Opplysningene
som gis i markedsføringen er som nevnt en del av avtalen, og når disse opplysningene er
så vidt mangelfulle eller direkte feilaktige, foreligger det en mangel i lovens forstand. Klager
tilkommer derfor et prisavslag som nemnda mener passende kan settes til det innbetalte
«depositum».

Når det gjelder klagers kommentarer til utfluktene, bemerker nemnda at disse turene ikke var
en del av pakkereisen, men ble bestilt lokalt.

Vedtak:

Reklamasjonsnemnda anbefaler at klager gis et prisavslag på kr.1.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Ellen Pytte, Star Tour AS.