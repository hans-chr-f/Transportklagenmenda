Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01319

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7001 fra Oslo lufthavn (OSL) til New
York - John F. Kennedy (JFK) 2. mars 2018 kl. 17.45 lokal tid. Flyvningen ble kansellert, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 600 euro.

Tjenesteyterne har i det vesentlige anført
Norwegians flyvning DY7001 fra Oslo til New York 2. mars 2018 ble kansellert som følge
av vinterstormen Riley. Det var sendt ut ekstremværvarsel som påvirket østkysten av
USA, hvor det ble rapportert om kraftig vind og regn. Dette påvirket all lufttrafikk til,
fra og gjennom dette området. Det var ikke trygt å la fly ta av eller lande under slike
værforhold, og Norwegian så seg nødt til å kansellere klagers flyvning. 

Klager mottok full refusjon av sin billett. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY7001 fra Oslo til New York 2. mars 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen ekstremværvarsel som ble sendt ut i forbindelse
med stormen Riley. Det var meldt kraftig vind og regn, og det ble ikke ansett som
forsvarlig å la fly lande eller lette under disse værforholdene. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger videre til grunn at innstillingen
som følge av værforholdene ikke kunne vært unngått selv om alle rimelige tiltak var
truffet. Kanselleringen gir etter dette ikke rett til standarderstatning, og nemnda
anbefaler ikke at klager gis medhold i sitt krav.

Vedtak

Transportklagenemnda – fly anbefaler ikke at klager gis medhold.