Vedtak i Transportklagenemnda - Fly

Sammendrag

Krav om refusjon grunnet kansellert retur som følge av ubenyttet utreise.

Dato
23.06.2017

Saksnummer
2016-00712

Tjenesteytere
Bravofly

Klager har i det vesentlige anført

Klager hadde bestilt en tur-retur billett fra Bergen til Sarajevo, pris NOK 13 748, i tillegg
avbestillingsforsikring til kroner 1 400. Av ulike årsaker kunne ikke klager benytte seg av
utreisen, han bestilte derfor nye billetter med annet selskap en vei Bergen - Sarajevo.

Da klager skulle reise tilbake til Bergen den 14. august 2016 fikk han beskjed om at
returbilletten var kansellert. Klager stiller seg svært kritisk til at Bravofly kan selge klagers
billett til noen andre, og mener hendelsen er å betrakte som svindel. Klager måtte betale
for ny hjemreise, pris kroner 11 829. 
Klager stiller seg videre undrende til hva poenget med avbestillingsforsikring er når den
ikke kan benyttes. 

Klager krever refusjon av opprinnelig billett, kroner 13 748, samt kroner 1 400 for
avbestillingsforsikringen.

Det vises for øvrig til klagers brev.

Tjenesteyterne har i det vesentlige anført
Bravofly har ikke avgitt uttalelse til nemnda. Til klager har selskapet i det vesentlige
anført:

I henhold til flyselskapets vilkår og betingelser er det dessverre ingen refusjon på klagers
billett.

Nemnda bemerker

Bravofly har ikke avgitt uttalelse til nemnda. Nemnda treffer da vedtak på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd. 

Nemnda legger således til grunn opplysningene fra klageren om at hjemreisen på tur- /
returbilletten Bergen-Sarajevo som han hadde kjøpt via Bravofly, ble kansellert fordi
han ikke benyttet utreisen. Han prøvde å endre utreisedatoen, men valgte å kjøpe ny
enveisbillett Bergen-Sarajevo fordi dette var for dyrt. Han avbestilte ikke fordi han trodde
at han fortsatt hadde hjemreisen etter tur- / returbilletten i behold.   

Bravofly er en formidler av flybilletter. Selskapet har ingen innflytelse på flyselskapenes
vilkår og må forholde seg til disse. Bravofly måtte således forholde seg til vilkårene til
Austrian  Airlines. 

Flertallet - lederen og flyselskapenes representanter - mener at klageren ikke har rett til
refusjon:

Det er ikke uvanlig at flyselskap selger tur- / returreiser rimeligere enn to enveisbilletter.
Ofte vil en enveisbillett være dyrere enn en tur- / returbillett. Det ville gi passasjeren
en urimelig fordel om man i et slikt tilfelle kunne benytte seg kun av returen. Mange
flyselskap har regler om at hjemreisen blir kansellert dersom man ikke benytter
utreisen. 

Det fremgår da også av hjemmesidene til Austrian Airlines at flybilletter skal benyttes
i den sekvensen de er bestilt, jf reisevilkårene punkt 3.3.1, og at passasjeren mister
retten til å bruke ubenyttede deler av reisen med mindre det foreligger "force majeure"-
situasjoner, jf punkt 3.3.2, eller betaler et mellomlegg i henhold til punkt 3.3.3.  Ettersom
det verken er holdepunkter for en "force majeure"-situasjon eller at klageren har betalt i
henhold til punkt 3.3.3 her, kunne flyselskapet nekte klageren å benytte hjemreisen. 

Det fremgår imidlertid av punkt 3.3.3 at skatter og avgifter på ubenyttede reiser skal
refunderes. Bravofly bør følge opp dette hvis det ikke allerede er gjort.

Mindretallet - forbrukernes representanter -  mener at formidlere har en selvstendig
informasjonsplikt selv om de ikke står ansvarlig for flyselskapenes vilkår. Det aktuelle
vilkåret er vanskelig tilgjengelig for passasjerene. Vilkårene foreligger bare på engelsk.
Det fremgår heller ikke klart at billetten vil bli kansellert ved manglende oppmøte på
utreisen. Klageren kan derfor ikke anses for å ha blitt informert om og vedtatt dette
vilkåret før avreise.

Vedtak

Transportklagenemnda - fly anbefaler ikke at klageren gis medhold.