Vedtak i Transportklagenemnda - Fly

Sammendrag

Avbestillingsforsikring.

Dato
10.04.2011

Saksnummer
219/10F

Tjenesteyter
Reisegiganten AS / restplassno

Avbestillingsforsikring.

Klager har i det vesentlige anført:

Klager hadde gjennom restplass.no kjøpt billetter med Air France t/r Oslo - New York. Klager
betalte ekstra for å kunne endre reisedato om nødvendig.

Klager ble syk i New York og ønsket å utsette returreisen. Han tok først kontakt med Air
France, men ble henvist til restplass.no. Der ble klager fortalt at det kun var utreisen som
kunne endres. Det var ikke det klager fikk beskjed om da han kjøpte reisen. Dessuten skulle
dette ha kommet tydelig frem i billetten han fikk tilsendt dersom avbestilling gjaldt kun en vei.

Klager ble sittende fast i New York. Han ble påført store utgifter, tapt arbeidsfortjeneste m.v.
Klager krever erstatning.

Det vises for øvrig til klagers brev.

Restplass.no har i det vesentlige anført:

Reisen ble bestilt på www.restplass.no den 2. mai 2010. Ved bestilling må bestiller bekrefte å
ha lest betingelsene for reisen. Der går det tydelig frem både at reisen ikke kan endres, og hva
som gjelder av avbestillingsregler når man har en avbestillingsbeskyttelse.

Da denne reisen ble bestilt, valgte kunden å kjøpe en avbestillingsbeskyttelse mot sykdom.
Denne avbestillingsbeskyttelsen gjelder som en beskyttelse i tilfelle kunden blir syk før
avgang. Da vil han få refundert flybilletten.

Avbestillingsbeskyttelsen gjelder ikke for endring av billett, ei heller om klager blir syk under
reisen. Det er kun reiseforsikring som da gjelder. Billetten som klager har kjøpt er ikke
endringsbar i følge flyselskapet sine regler.

Restplass.no avviser klagers krav.

Nemnda bemerker:

Nemnda legger på bakgrunn av de foreliggende opplysninger til grunn at reisen ble bestilt
over internett. Klager bestilte i denne forbindelse «Avbestillingsforsikring». Om denne
opplyses det på restplass.no's hjemmesider:

Skulle det oppstå akutt sykdom før avreise som gjør at du ikke får reist på din planlagte
feriereise vil en avbestillingsforsikring kunne dekke dette tapet. Denne kjøper du sammen
med bestilling av din reise hos restplass.no

Forsikringen gjelder hvis man blir syk «før avreise». Motsetningsvis gjelder den ikke hvis man
blir syk under reisen.

Nemnda kan ikke se bort fra at det har oppstått en misforståelse på dette punkt, men finner
det ikke sannsynliggjort at restplass.no kan lastes for dette.

Nemnda er etter dette av den oppfatning at klager ikke hadde krav på å få endret
returbilletten. Nemnda finner følgelig ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS