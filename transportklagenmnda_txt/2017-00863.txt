Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
31.01.2018

Saksnummer
2017-00863

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY183 fra Haugesund (HAU) til Oslo lufthavn
(OSL) og videre med DY1072 til Riga (RIX) 27. mars 2017. Flyvningen fra Haugesund
til Oslo ble kansellert, og klager mistet sin videreforbindelse. Hun kom frem til sin
destinasjon cirka ett døgn forsinket. Klager anfører at sikten i Haugesund ble bedret etter
kl. 11 på formiddagen, og at Norwegian derfor hadde anledning til å frakte klager til sin
endelige destinasjon på et tidligere tidspunkt. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY183 fra Haugesund til Oslo lufthavn 27. mars 2017 ble kansellert
som følge av dårlige værforhold i Haugesund. Foregående flyvning, DY182, ble omdirigert
tilbake til Oslo på grunn av tett tåke og dårlig sikt i Haugesund. Flymaskinen fikk ikke
landingstillatelse som følge av værforholdene. Passasjerene ble booket om til ny flyvning
påfølgende dag. 

Norwegian anfører at dårlige værforhold, herunder tåke og dårlig sikt, utgjør en
slik ekstraordinær omstendighet som fritar flyselskapene for sitt erstatningsansvar
etter EU-forordning 261/2004, og at kanselleringen ikke kunne vært unngått selv om
alle rimelige tiltak ble truffet. Selskapet avviser på denne bakgrunn klagers krav om
standardkompensasjon.

Nemnda bemerker

Norwegians flyvning DY183 fra Haugesund til Oslo lufthavn 27. mars 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Nemnda legger på bakgrunn av fremlagt dokumentasjon til grunn at det var vanskelige
værforhold i Haugesund den aktuelle dagen med tett tåke og dårlig sikt. Dette medførte
at foregående flyvning, DY182 fra Oslo til Haugesund, måtte returnere til Oslo. Nemnda
mener at værforholdene i dette tilfellet må anses som en ekstraordinær omstendighet
i forordningens forstand. Nemnda mener videre at kanselleringen ikke kunne vært
unngått selv om alle rimelige tiltak var truffet. Klager har etter nemndas syn derfor ikke
krav på standardkompensasjon i henhold til EU-forordning 261/2004.

Vedtak

Transportklagenemnda - fly anbefaler at klager ikke gis medhold.