Vedtak i Transportklagenemnda - Fly

Sammendrag

Krav om refusjon av booking grunnet kansellering. Reise kjøpt via reisebyrå.

Dato
21.06.2022

Saksnummer
2022-00104

Tjenesteytere
Ryanair
Kiwi.com
Flyr

Klager har i det vesentlige anført

Klager hadde kjøpt en reise via Kiwi.com for å fly fra Trondheim til Lisboa (via Oslo
og London) den 17. januar 2022. Flyvningen fra Trondheim til Oslo skulle opereres av
flyselskapet Flyr (FS205), mens flyvningene fra Oslo til London (RK1393) og London til
Lisboa (FR1882) skulle opereres av Ryanair. På returreisen den 27. januar 2022 skulle
han fly via Alicante og Oslo. Flyvningen fra Lisboa til Alicante skulle opereres av Ryanair
(FR3266), mens flyvningene fra Alicante til Oslo og Oslo til Trondheim skulle opereres av
Flyr (FS1227 og FS218). 

Litt før nyåret 2022 sjekket klager flystatus på Kiwi.com sine hjemmesider. Han
registrerte da at ett av segmentene i bookingen var kansellert.  Klager søkte om refusjon,
men har ikke mottatt dette pr. dags dato. Klager ble bedt om å forespørre refusjon
direkte fra Ryanair. Beløpet Ryanair kunne refundere korresponderer ikke med beløpet
klager betalte. 

Det er fremsatt krav om refusjon av bookingen grunnet kanselleringen.

Tjenesteyterne har i det vesentlige anført
Ryanair og Kiwi.com har ikke fremmet tilsvar til Transportklagenemnda.

Flyr har anført følgende:

Flyr bemerker at klager ikke har vært i kontakt med Flyr. Flyr har blitt gjort til part i saken
mot Ryanair av Transportklagenemnda. 

Den 24. januar 2022 forespurte Kiwi.com refusjon av to bookinger med Flyr. Den ene
bookingen gjaldt sektorene Trondheim-Oslo den 17. januar, og den andre sektoren
Alicante-Oslo-Trondheim. Begge forespørslene ble behandlet av Flyr den 25. januar 2022.
Refusjon ble gjort samme dag til opprinnelig betalingsmetode (to forskjellige Masterkort
hos Kiwi.com). 

Bakgrunnen for klagen til Transportklagenemnda er den manglende refusjonen av den
kansellerte flyvningen med Ryanair. Kiwi.com har solgt passasjeren en videreforbindelse
ved å blande forskjellige flyselskap og referansenummer (PNRer). Kiwi.com må derfor
håndtere denne forespørselen. Ettersom Flyr har refundert sin del til Kiwi.com er det
ikke flere kommentarer i saken enn å foreslå at Kiwi.com refunderer dette videre til den
aktuelle passasjeren. Flyr forstår det som at Kiwi.com har intensjon om dette, ettersom
de forespurte beløpet fra Flyr. 

På forespørsel fra sekretariatet til Transportklagenemnda har Flyr fremmet en ytterligere
kommentar. Flyr har her anført følgende:

Flyr har kun refundert skatter og avgifter til Kiwi, fordi det var dette Kiwi.com spurte om. 

Flyvning FS205 fra Trondheim til Oslo kl. 08:00 den 17. januar 2022 ble kansellert.
Passasjerene ble ombooket til FS209 samme dag og destinasjon kl. 11:00. Passasjerene
ble med dette tilbudt omruting eller mulighet til full refusjon. Ettersom passasjerene
ble informert mer enn to uker før avreise har ikke klager rett på standarderstatning i
henhold til EU-forordning 261/2004.

Nemnda bemerker

Kiwi.com og Ryanair har ikke fremmet tilsvar til Transportklagenemnda. Nemnda kan
likevel treffe vedtak på grunnlag av de opplysningene som er fremkommet tidligere i
saken, jf. transportklagenemndforskriften § 5-3 tredje ledd.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 jf. artikkel 7.
Passasjeren har imidlertid ikke rett på standarderstatning dersom vedkommende ble
informert om kanselleringen minst to uker før avgang.

Det er flyselskapene som er ansvarssubjekter etter EU-forordning 261/2004. 

Klager har én samlet booking hos Kiwi.com. I henhold til bookingdokumentet er reisen
imidlertid satt sammen av flere ulike reservasjoner. Det vises til de ulike PNR-numrene
(referansene). Referansene må med dette behandles separat når det gjelder spørsmålet
om retten til erstatning/refusjon i henhold til EU-forordning 261/2004. 

Basert på fremlagt bookingbekreftelse bestod klagers booking av fem separate
reservasjoner: To separate reservasjoner med Flyr, og tre separate reservasjoner med
Ryanair. Den første reservasjonen med Flyr utgjorde reisen fra Trondheim til Oslo, mens
den andre reservasjonen utgjorde reisen fra Alicante til Trondheim (via Oslo). Når det
gjelder Ryanair var det én booking fra Oslo til London, en annen booking fra London til
Lisboa, og en ytterligere booking fra Lisboa til Alicante. 

I denne saken legger nemnda til grunn at klagers flyvning med Ryanair fra Oslo til
London den 17. januar var (RK1393) kansellert. Det samme gjelder flyvningen fra
Trondheim til Oslo med Flyr. 

Når det gjelder reisen med Ryanair fra Oslo til London har klager anført at han oppdaget
varsel om kanselleringen på Kiwi.com sine hjemmesider i slutten av desember 2021.
"Assisted refund" ble forespurt 1. januar 2022. Nemnda finner det godtgjort at klager
ble gjort oppmerksom på denne kanselleringen minst to uker før avgangstid, og at han
ikke har rett på standarderstatning for kanselleringen. Klager har imidlertid rett på full
refusjon av segmentet i henhold til EU-forordning 261/2004 artikkel 8.

Når det gjelder reisen med Flyr fra Trondheim til Oslo den 17. januar 2022 har klager
lastet opp et skjermbilde fra Kiwi.com hjemmeside hvor det står at flyvningen er rammet.
Slik nemnda forstår det ble klager imidlertid ikke klar over denne kanselleringen før
senere. Flyr har i sitt tilsvar skrevet at klager ble varslet mer enn to uker før avgangstid.
Fremlagt dokumentasjon viser imidlertid at Flyr hadde kontaktinformasjonen til
Kiwi.com, og ikke klager direkte. Nemnda mener derfor at det ikke er sannsynliggjort at
klager ble varslet om denne kanselleringen mer enn to uker før avreise. Flyr har heller
ikke godtgjort at kanselleringen skyldtes ekstraordinære omstendigheter som ikke
kunne vært unngått selv om alle rimelige tiltak ble truffet. Klager har med dette rett på
standarderstatning på 250 euro for denne kanselleringen. Klager har også rett på full
refusjon av billetten for dette segmentet i henhold til EU-forordning 261/2004 artikkel 8.

Nemnda kan ikke stadfeste at klager har rett på refusjon av tre resterende
referansenumrene (London-Lisboa 17. januar (Ryanair), Lisboa-Alicante den 27. januar
(Ryanair) og Alicante-Oslo-Trondheim den 27. januar (Flyr), ettersom det ikke er noe
dokumentasjon i saken som tyder på at disse var kansellert fra flyselskapenes side på
tidspunktet klager søkte om refusjon. Klager hadde her separate flybilletter, og ikke
en gjennomgående reise. Kansellering av én flyvning i et slikt sett av separate billetter
utløser ikke rett til refusjon av de andre separate flyvningene (i motsetning til som ved
gjennomgående reiser). Det vises til EU-forordning 261/2004 artikkel 8.

Vedtak

Transportklagenemnda anbefaler at Ryanair refunderer billetten for flyvningen fra
Oslo til London den 17. januar 2022 (RK1393). Det anbefales videre at Flyr utbetaler
standarderstatning for kanselleringen av flyvningen fra Trondheim til Oslo den 17. januar
2022 (FS205).