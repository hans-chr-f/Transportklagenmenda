Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01390

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1516 fra Bergen (BGO) til Praha (PRG)
22. mars 2018 kl. 10.30. Flyvningen ble kansellert, og klager ble booket om til DY8460
23. mars kl. 06.30. Klager har, på bakgrunn av kanselleringen, fremsatt krav om
standardkompensasjon i henhold til EU-forordning 261/2004 på 250 euro pr. person,
totalt 500 euro for to passasjerer.

Tjenesteyterne har i det vesentlige anført
Norwegians flyvning DY1516 fra Bergen til Praha 22. mars 2018 ble kansellert.
Kanselleringen skyldtes værforholdene i Bergen denne dagen. Forutgående avgang,
DY604, ble omdirigert til Stavanger som følge av tett tåke. Tåken forhindret flyet fra å
lande i Bergen av sikkerhetsmessige årsaker. 

Flymaskin LN-LGF skulle operere DY604 fra Oslo til Bergen, for så å operere klagers
flyvning til Praha. Da flymaskinen ble omdirigert til Stavanger var det ikke tilgjengelig
flymaskin til å operere klagers flyvning. Andre fly ble også påvirket av været, og både
DY606 og DY123 ble omdirigert til Stavanger. 

Ny flyvning, en såkalt "rescue flight" ble satt opp tidlig neste morgen som DY8460.
Omruting med andre flyselskaper var ikke mulig da også disse var påvirket av
værforholdene. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1516 fra Bergen til Praha 22. mars 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen at forutgående flyvning, DY604 fra Oslo til Bergen,
ble omdirigert til Stavanger som følge av tett tåke i Bergen. Flere andre flyvninger ble
også påvirket av de nevnte værforholdene. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp en
såkalt "rescue flight" tidlig neste morgen. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.