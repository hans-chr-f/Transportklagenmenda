Vedtak i Transportklagenemnda
- Kollektivreiser

Sammendrag

For sent kjøp av billett

Dato
08.12.2018

Saksnummer
2018-03558

Tjenesteytere
Ruter

Klager har i det vesentlige anført

Klager ble ilagt gebyr på bussen fordi billetten var kjøpt for sent. 

Klager viser til at billettkjøpet tok lenger tid enn planlagt fordi han måtte endre
innstillingene på telefonen, samt søke opp riktig tidssone for at billettkjøpet skulle gå
gjennom. Klage var aldri innom tanken på å gå av bussen mens han holdt på med dette,
for etter hans mening var han godt i gang med prosessen med å skaffe seg billett. 

Videre mener klager at det ikke er rettferdig at han først skal betale for en enkeltbillett,
og deretter betale et gebyr på 1150 kroner. Klager krever derfor at Ruter frafaller
gebyret.

Tjenesteyterne har i det vesentlige anført
Klager ble ilagt gebyr på busslinje 20 den 26. september 2018 fordi han kjøpte sin billett
for sent. 

Billetten må være bekreftet og nedtellingen må ha startet før ombordstigning i bussen.
Det er ikke adgang til å sette seg ned eller gjøre andre ting før billetten kjøpes. 

Klager opplyser at han gikk på bussen ved Vigelandsparken. Kontrollørene kom på
bussen ved Majorstuen, som er to stopp etter Vigelandsparken. Billetten blir kjøpt
samtidig som kontrollen av klager pågår. Ruter er derfor ikke i tvil om at billetten ble
kjøpt for sent. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på busslinje 20 ved Majorstuen den 26. september 2018 ilagt
gebyr fordi hans billett var kjøpt for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at kontrollen fant sted fra holdeplassen Kirkeveien på Majorstua og
startet kl. 19.15.  Klager gikk på bussen to holdeplasser tidligere, ved Vigelandsparken.
Han billett er registrert bestilt kl. 19.17.13.

Klager har erkjent at han ikke hadde gyldig billett da han gikk på bussen.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.