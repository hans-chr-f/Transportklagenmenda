Vedtak i Pakkereisenemnda

Sammendrag

Krav om prisavslag grunnet røyking i hotellets restaurant.

Dato
09.03.2023

Saksnummer
2022-03502

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i 1 stk. Classic Room, 1
rom, balkong mot omgivelsene med SunPrime All Inclusive på Hotel Sunprime Protaras
Beach, Protaras/Fig Tree Bay, Kypros i perioden 24.06.2022-01.07.2022. Totalpris 24 149
kroner.

Hotellet skulle være røykfritt, med røykeområde. Klager skriver at det viste seg att den
restauranten hvor klager kunne benytte seg av all inclusive og som serverte lunsj i seks
dager og middag en dag ble benyttet som røykerestaurant. Disse måltidene var kun
tilgjengelig i denne restauranten. Det var også mange utenfra hotellet som spiste og
røykte på denne restauranten.

Klager mener Ving ikke kan skrive at hotellet er røykfritt når det røykes i restauranten.
Klager skriver at de ikke kunne få lunsj servert noen andre steder enn i denne
"røykebula".

Klagers krav: 10 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte reisen på Ving.no den 17. mai 2022. En bekreftelse ble sendt klager straks
etter bestilling. 

I henvendelse til Pakkereisenemnda skriver klager blant annet:
-Hotellet skulle være røykfritt med røykeområde.
-Mange utenfra hotellet som også spiste og røykte i Beach Club.
-Klager hevder at Ving ikke informerer i annonseteksten om hvor måltidene serveres.

-Klager skriver også at forholdet ble tatt opp med Ving på SMS.

Under bestilling har klager huket av for å ha lest og forstått reisevilkårene.
Avtalen omfatter pakkereisen slik den fremgår av bestilling og bekreftelse og reisebevis
eller lignende dokument, samt eventuelle tilleggsytelser som inkluderes i pakkereisen
ifølge avtale mellom partene. For øvrig omfatter avtalen også arrangørens eventuelle
individuelle betingelser og opplysninger arrangøren har gitt på
sine nettsider.

I hotellbeskrivelsen på Ving.no skriver Ving: "Sunprime Protaras Beach er et røykfritt
hotell. Det finnes anviste røykesoner på hotellområdet. Røykeforbudet gjelder på alle
rom og balkonger, også for e-sigaretter." Det vil si at for de som vil røyke finnes det
røykesoner på hotellet. Ving har et eget oversiktskart av hele hotellområdet, inkludert
alle romtyper, basseng, restauranter, hotellets spa og hvor alle røykesoner befinner seg
på hotellet side. Ving har vedlagt oversiktskart av hotellområdet.
Her kommer det frem hvor de ulike røykesonene er: restaurant, Pool bar og Beach
Club. Klager hadde bestilt måltidspakken Sunprime All Inclusive. På dette hotellet
informerer Ving om at det innebærer: "Vil du ha det ekstra behagelig i ferien kan du
prøve vår Sunprime All Inclusive. Da kan du spise og drikke så mye du vil uten å tenke
på regningen. I Sunprime All Inclusive er alltid hotellets populære frokostbuffé inkludert.
Lunsj og middag serveres fra meny eller buffé avhengig av sesong - kontakt hotellet hvis
du vil vite hva som gjelder i løpet av ditt ferieopphold." Om måltidspakken informerer
Ving på sin nettside hva som er inkludert, og hvor de ulike måltidene skal spises. Det
fremgår at hotellet har en buffetrestaurant og en a la carte-restaurant- begge ligger i
hotellets Beach Club. Videre informerer Ving om at A la Carte-restauranten er åpen for
alle og har ingen aldersgrense. I teksten om buffetrestauranten skriver Ving: "her spiser
du alle måltider hvis du har bestilt en av våre
måltidspakker. Frokost, lunsj og middag."

Ving informerer om at Beach Club er åpen for alle, ikke bare Ving sine kunder. Ving er av
den oppfattelse av at de har overholdt informasjonsplikten om hva man kan forvente på
hotellet. Ving mener det kommer tydelig frem av informasjonsteksten på deres nettside
om hotellet hvor røykesoner er og hvor måltider skal spises.

Ving kan ikke se at det foreligger grunnlag for prisavslag.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer med innkvartering i 1 stk. Classic Room, 1
rom, balkong mot omgivelsene med SunPrime All Inclusive på Hotel Sunprime Protaras
Beach, Protaras/Fig Tree Bay, Kypros i perioden 24.06.2022-01.07.2022. Totalpris 24 149
kroner.

Klagen gjelder at hotellet ikke var i samsvar med det opplyste da det fremkom at hotellet
skulle være røykfritt, med anviste røykeområde. Den restauranten hvor klager kunne
benytte seg av all inclusive tilbudet ble benyttet som røykerestaurant. Klagers krav 10
000 kroner. 

I hotellbeskrivelsen på Ving.no fremkommer det "Sunprime Protaras Beach er et røykfritt
hotell. Det finnes anviste røykesoner på hotellområdet. Røykeforbudet gjelder på alle
rom og balkonger, også for e-sigaretter." Det vil si at for de som vil røyke finnes det
røykesoner på hotellet. Ving har et eget oversiktskart av hele hotellområdet, inkludert
alle romtyper, basseng, restauranter, hotellets spa og hvor alle røykesoner befinner seg
på hotellet side. Ving har vedlagt oversiktskart av hotellområdet.
Her kommer det frem hvor de ulike røykesonene er: restaurant, Pool bar og Beach
Club. Klager hadde bestilt måltidspakken Sunprime All Inclusive. På dette hotellet
informerer Ving om at det innebærer: "Vil du ha det ekstra behagelig i ferien kan du
prøve vår Sunprime All Inclusive. Da kan du spise og drikke så mye du vil uten å tenke
på regningen. I Sunprime All Inclusive er alltid hotellets populære frokostbuffé inkludert.
Lunsj og middag serveres fra meny eller buffé avhengig av sesong - kontakt hotellet hvis
du vil vite hva som gjelder i løpet av ditt ferieopphold." Om måltidspakken informerer
Ving på sin nettside hva som er inkludert, og hvor de ulike måltidene skal spises. Det
fremgår at hotellet har en buffetrestaurant og en a la carte-restaurant- begge ligger i
hotellets Beach Club. Videre informerer Ving om at A la Carte-restauranten er åpen for
alle og har ingen aldersgrense. I teksten om buffetrestauranten skriver Ving: "her spiser
du alle måltider hvis du har bestilt en av våre måltidspakker. Frokost, lunsj og middag."

Nemnda er enig i at Ving har gitt god informasjon om at det var røykesoner på hotellet,
men det er ikke forventbart for en kunde at det røykes på hele restauranten der det
serveres all inclusive, all den tid hotellet er beskrevet som et røykfritt hotell. Nemnda
anbefaler at Ving tydeliggjør dette ytterligere i sin informasjon til kundene. Nemnda
anbefaler at klager tilkjennes et prisavslag på 4 000 kroner som er fastsatt etter en
skjønnsmessig vurdering. Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.