Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.08.2014

Saksnummer
239/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til New York den 22. oktober 2013 kl. 18:00 med DY7001. Avgangen
ble over tre timer forsinket grunnet teknisk feil.

Klager mener at teknisk feil på en tidligere avgang ikke kan anses å være en ekstraordinær
omstendighet utenfor flyselskapets kontroll.

Klager krever standarderstatning 600 euro per person i henhold til EU-forordning 261/2004.
Videre krever klager refusjon av matutgifter i ventetiden, kroner 490.

Det vises for øvrig til klagers brev.

Norwegian har i det vesentlige anført:

DY7001 ble forsinket 3 timer og 23 minutter grunnet en uforutsett teknisk feil, bakkeskade
forårsaket av handlingagenten på flyplassen på en tidligere avgang. Det vises til fremlagt
teknisk rapport. Hendelsen var ekstraordinær og utenfor Norwegians kontroll.

I henhold til EU-kommisjonens retningslinjer er skade på flyet påført av en tredjepart å anse
som en ekstraordinær omstendighet.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen.

Norwegian kan på grunnlag av ovennevnte ikke imøtekomme klagers krav om
standarderstatning. Da forsinkelsen ble på over to timer ble det delt ut matkuponger til en
verdi som stod i rimelig forhold til ventetiden. Norwegian kan derfor ikke imøtekomme klagers
krav om ytterligere utgifter til mat i ventetiden.

Det vises for øvrig til Norwegians brev.

Nemnda bemerker:

Flygningen fra Oslo til New York ble forsinket med 3 timer og 23 minutter som følge av en
skade påført flyet av Norwegians handlingagent.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Norwegian har under bl.a. henvisning til retningslinjer utarbeidet av EU-kommisjonen anført
at skade påført av en tredjeperson er en ekstraordinær omstendighet. Nemnda bemerker
til dette at dokumentet ikke er utarbeidet av EU-kommisjonen, men av klagenemndene
i EU. Etter klage til den europeiske Ombudsmann, ble det i november 2013 presisert at
dokumentet ikke er retningslinjer men utkast til liste over ekstraordinære omstendigheter. Det
fremkommer av EU-kommisjonens hjemmeside at listen ikke er godkjent av EU-kommisjonen
og at den ikke på noen måte kan tas som uttrykk for EU-kommisjonens syn.

Nemnda er av den oppfatning at Norwegians handlingagent ikke er å anse som en tredje-part.
Nemnda viser til at handlingagenten har inngått avtale med Norwegian om å gjøre nærmere
avgrensede oppgaver for Norwegian.

Det foreligger ingen opplysninger om skaden og årsakene til denne. Nemnda er av den
oppfatning at Norwegian ikke har godtgjort at innstillingen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.

Nemnda er videre av den oppfatning at Norwegian heller ikke har godtgjort at en forsinkelse
på mer enn tre timer til klages bestemmelsessted, New York, ikke kunne unngås selv om alle
rimelige tiltak var truffet.

Kanselleringen gir følgelig rett til en standarderstatning på minst 300 euro per person, jf.
forordningen artikkel 7 nr. 1 bokstav c, jf. artikkel 7 nr. 2 bokstav c. (Standarderstatningen er
600 euro ved flygninger på over 3 500 kilometer. Flyselskapet kan redusere erstatningen med
50 % dersom forsinkelsen er på under fire timer).

For så vidt angår kravet om erstatning av utgifter til mat, følger det av EU-forordningen
artikkel 6 bokstav c jf. artikkel 9 at det er først ved forsinkelser på over fire timer for alle
flygninger over 3 500 kilometer flyselskapet plikter å tilby måltider og forfriskninger.
Strekningen Oslo - New York er på over 5 000 kilometer. Klager har følgelig ikke rett til
erstatning av sine matutgifter.

Vedtak:

Transportklagenemnda - fly anbefaler at klager gis en standarderstatning på minst 300 euro
per person.

Vedtaket var enstemmig.