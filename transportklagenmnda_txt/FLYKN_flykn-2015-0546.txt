Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0546/15F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Rygge til London den 26. mars 2015 kl. 19:25 med FR1395. Avgangen ble
forsinket, og klager landet i London kl. 00:23.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Ryanair har ikke avgitt uttalelse til nemnda. Til klager har selskapet i det vesentlige
anført:

FR1395 ble dessverre forsinket grunnet værforhold.

Hendelsen er ikke kompensasjonsberettiget i henhold til EU-forordning 261/2004, da årsaken
til forsinkelsen var ekstraordinære omstendigheter utenfor Ryanairs kontroll.

Det vises for øvrig til Ryanairs brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Ryanair ved nemndas e-post av 13. mai 2015 med frist til 25. juni for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Ryanair har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Ryanair har opplyst at forsinkelsen skyldtes vanskelige værforhold denne dagen. Dette er ikke
nærmere underbygget eller dokumentert. Nemnda er fra andre saker kjent med at det var
svært vanskelige værforhold på Gardermoen denne dagen. Nemnda antar at det samme var
tilfelle på Rygge. Værforholdene vil som regel variere i løpet av en dag, og fly vil kunne lande/
ta av selv om det periodevis kan være vanskelig. I og med at Ryanair ikke har gitt en nærmere
forklaring omkring værsituasjonen rundt denne avgangen, eventuelt tidligere avganger som
har påvirket denne avgangen, og heller ikke har underbygget at forsinkelsen ikke kunne
vært unngått selv om alle rimelige tiltak var truffet, er nemnda av den oppfatning at Ryanair
ikke har godtgjort at unntaksbestemmelsen i artikkel 5 kommer til anvendelse. Forsinkelsen
gir etter dette rett til en standarderstatning på 250 euro per person. Nemnda anbefaler at
Ryanair utbetaler erstatningen.

Vedtak:

Transportklagenemnda-fly anbefaler at Ryanair utbetaler en standarderstatning på 250 euro
per person.

Vedtaket var enstemmig.