Vedtak i Transportklagenemnda
- Kollektivreiser

Sammendrag

Gebyr for manglende billett.

Dato
04.07.2013

Saksnummer
6/13 J

Tjenesteyter
NSB

Gebyr for manglende billett.

Klager har i det vesentlige anført:

I mars 2012 fikk klager gebyr for manglende billett. Årsaken til at han ikke hadde billett, var
at han hadde glemt lommeboken hjemme. Dette oppdaget han ikke før det var kontroll på
toget. Klager ba om å få vise månedskortet frem dagen etter, men dette avviste kontrolløren
med begrunnelse i nye regler. Klager betalte vanlig enkeltbillett for å komme hjem og viste
månedskortet i ekspedisjonen dagen etter der gebyret ble tatt i retur. Et halvt år etter denne
hendelsen fikk klager purring fordi gebyret ikke var betalt. Klager synes behandlingen han har
fått i denne saken er lite kundevennlig. Han kan ikke se å ha blitt informert om nye regler der
reisekortet er upersonlig til tross for at det har et kundenummer påført.

Klager har flere ganger påpekt overfor NSB at han reiser på honnørbillett og derfor finner det
urimelig at det skal betales fullt gebyr når han ikke betaler full pris for billetten.

Klager ber om at gebyret slettes.

NSB har i det vesentlige anført:

Det fremgår av NSBs Transportvilkår § 4 C at passasjerer som ved kontroll ikke har stemplet
eller på annen måte gyldig billett, vil bli ilagt gebyr fastsatt av Samferdselsdepartementet.
Klager ble påtruffet på toget i ubetjent vogn den 26. mars 2012. Klager fikk altså gebyr basert
på det objektive kriteriet at han ikke hadde gyldig billett.

Klager skriver at han den aktuelle dagen glemte lommeboken og periodebilletten sin hjemme,
og trodde han kan vise fram periodebilletten sin dagen etter.

Når det gjelder glemt periodebillett så finnes det ingen ordning med at billetter kan forevises
i etterkant av en reise. Årsaken til dette er at Ruter AS sine periodebilletter er upersonlige, og
ordningen med «glemmegebyr» er bortfalt fra den 1. februar 2010.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Grunnen til at klager ikke hadde gyldig billett skyldtes at han hadde glemt igjen sitt gyldige
periodekort, som lå i klagers lommebok, på arbeidsplassen. Ordningen med upersonlige
billetter trådte i kraft 01.02.10. Det er passasjerens ansvar å ha gyldig billett og etter vilkårene
var det således grunnlag for å ilegge klager kontrollgebyr.

Gebyrslippen som NSB benyttet frem til november 2012 har hatt følgende tekst:

«Undertegnede har glemt sitt Personlige periodekort. Gyldig kort forevises på en betjent NSB
stasjon innen tre dager og det betales et gebyr på kr 60,-. Overholdes ikke dette, betraktes
dette som en manglende billett og det ettersendes et gebyr på kr 900 pluss omk.»

Klager hadde da grunn til å tro at ordningen med å forevise reisekortet dagen etter fortsatt
gjelder slik teksten og utfyllingsfeltene på gebyrslippen viser. Klager hadde et gyldig
periodekort og viste dette fram i en billettekspedisjon dagen etter at gebyret ble utstedt.
Gebyret ble da tatt i retur i følge klager. Klager fikk så en purring med inkassovarsel et
halvt år etterpå. NSB har ikke imøtegått denne påstanden og nemnda legger derfor klagers
opplysninger til grunn.

Nemnda er av den oppfatning at klager hadde grunn til å tro at ordningen med glemmegebyr
eksisterte. Nemnda anbefaler derfor at gebyret frafalles og at klager betaler et glemmegebyr
på 60 kroner dersom dette ikke allerede er gjort.

Når det gjelder klagers anførsel om at reisende på honnørbillett bør få et lavere
gebyr, bemerker nemnda avslutningsvis at kontrollgebyrets størrelse er fastsatt av
Samferdselsdepartementet. Gebyret er likt for alle reisende uavhengig av hvilken type billett
den reisende er berettiget til å reise på.

Vedtak:

Transportklagenemnda - jernbane anbefaler at kontrollgebyret frafalles, og at klager betaler et
glemmegebyr på 60 kroner dersom dette ikke allerede er gjort.

Vedtaket er enstemmig.