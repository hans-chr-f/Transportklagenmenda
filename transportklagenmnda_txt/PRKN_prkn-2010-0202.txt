Vedtak i Pakkereisenemnda

Sammendrag

Cruise med Vision of the Seas 1. mai - 5. Mai 2010.

Dato
..

Saksnummer
202/10

Tjenesteyter
RCCL

Sakens dokumenter ble lagt frem.

Klager: X

Turarrangør: RCCL

Antall reisende: 4

Reisens pris: kr.13.980

Saken gjelder:

Cruise med Vision of the Seas 1. mai - 5. Mai 2010.

Klagerne har i det vesentlige anført:

Ved bestilling av reisen spurte klagerne om Noro sykdom/smitte som skipet i følge media
opplevde to ganger i mars 2010 var 100 % under kontroll. Det ble bekreftet at Noro smitten
var under kontroll.

Klagerne ble syke som følge av Noroviruset. Den første ble syk 3. mai, den neste ble syk 3. mai
og de to siste ble syke den 4. mai.

Turen ble fullstendig ødelagt som følge av virus-smitten om bord.

Klagerne krever refundert innbetalt beløp.

Det vises for øvrig til klagers brev.

RCCL har i det vesentlige anført:

RCCL beklager at klagernes cruise ikke ble som forventete, dette på grunn av virusutbruddet
som inntraff i begynnelsen av mai.

Det er korrekt at det om bord på Vision of the Seas i mars var et lignende virusutbrudd. Skipet
seilte den gang i Sør-Amerika. Det utbruddet var imidlertid over etter to seilinger. I tiden
mellom mars og 1. mai-seilingen som klagerne var med på, ble det gjennomført flere seilinger
der det ikke ble rapportert om syke gjester eller mannskap. De to virusutbruddene kan derfor
ikke sees i sammenheng eller brukes som noen som helst forklaring på at det brøt ut et virus i
forbindelse med seilingen med Vision of the Seas ut fra Oslo.

Et virusutbrudd er et forhold som ligger utenfor rederiets kontroll, og et forhold RCCL således
ikke kan lastes for. På bakgrunn av dette kan derfor RCCL ikke se at det er grunnlag for å tilby
noen refusjon for billettprisen i denne saken.

Nemnda bemerker:

Nemnda legger på bakgrunn av de foreliggende opplysninger til grunn at klagerne ble syke
med bl.a. oppkast, diaré og kvalme etter at de pådro seg smitte på skipet.

Det er ikke uvanlig at smitte og sykdom oppstår på de fleste reisemål.

Turarrangør vil normalt ikke være ansvarlig for dette med mindre de kan lastes for at smitte/
sykdom oppstod eller turarrangør ikke har gjort tilstrekkelig for å stanse/begrense utbruddet..

Nemnda legger på bakgrunn av de foreliggende opplysninger til grunn at det ikke hadde vært
sykdomsutbrudd på skipet siden mars. En kan ikke se bort fra at smitten likevel befant seg
på båten frem til avgangen fra Oslo den 1. mai, men det er minst like sannsynlig at smitte
kom om bord i Oslo. Etter en samlet vurdering er nemnda av den oppfatning at det ikke er
grunnlag for å laste RCCL i sakens anledning, og nemnda finner følgelig ikke at det er grunnlag
for refusjon av hele eller deler av innbetalt beløp.

Vedtak:

Reklamasjonsnemnda for pakkereiser finner ikke å kunne anbefale at klager gis medhold

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Hanne Åsell, Star Tour AS

Astrid Solgård, Apollo Reiser AS