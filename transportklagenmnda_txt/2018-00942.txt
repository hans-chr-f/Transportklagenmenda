Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-00942

Tjenesteytere
Norwegian

Klager har i det vesentlige anført

Klager skulle reise med Norwegians flyvning fra Sandefjord - Torp (TRF) til Alicante (ALC)
29. desember 2017 kl. 11.25. Flyvningen ble kansellert, og klager har på dette grunnlag
fremsatt krav om standardkompensasjon i henhold til EU-forordning 261/2004 på 400
euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning D85331 fra Sandefjord - Torp til Alicante 29. desember 2017 ble
kansellert som følge av værforholdene ved Torp lufthavn. Forutgående avgang, D85330,
måtte lande ved Oslo lufthavn da værforholdene ved Torp ikke tillot landing. 

Dagens teknologi tillater at de fleste fly kan lande til tross for tykk tåke. Dette avhenger
imidlertid av flytype, flyets teknologi og teknologi ved ankomstflyplassen. Når tåke
omringer en flyplass vil flyvelederne redusere antall fly ved rullebanene og kansellere
planlagt vedlikehold ved kritiske områder. Ved maksimum kapasitet tillater flyveledere
cirka 90 sekunder mellom hver landing. Ved tåke øker intervallet til tre minutter. Større
tidsintervall mellom landinger vil medføre at kapasiteten ved flyplassen reduseres. 

Passasjerene fikk valget mellom full refusjon eller omruting til neste tilgjengelige flyvning.
Passasjerene som ønsket omruting ble booket om til neste dag. Klager har mottatt full
refusjon av reisen etter eget ønske. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D85331 fra Sandefjord - Torp til Alicante 29. desember 2017 ble
kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen tett tåke, såkalt "freezing fog", ved Sandefjord - Torp
lufthavn. Forutgående flyvning måtte omdirigeres til Oslo lufthavn. Det vises til fremlagt
dokumentasjon. 

Nemnda mener at værforholdene i dette tilfellet må anses som ekstraordinære
omstendigheter. De ekstraordinære omstendighetene kunne ikke vært unngått eller
overvunnet, til tross for at alle rimelige tiltak var truffet. Norwegian iverksatte tiltak ved å
tilby passasjerene omruting neste dag eller full refusjon av sine flybilletter. 

Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.