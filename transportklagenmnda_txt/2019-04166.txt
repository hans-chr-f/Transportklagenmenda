Vedtak i Transportklagenemnda - Fly

Sammendrag

Krav om erstatning av skadet koffert. Skaden
ble ikke rapportert på flyplassen ved ankomst.

Dato
11.06.2020

Saksnummer
2019-04166

Tjenesteytere
Norwegian Air Shuttle

Klager har i det vesentlige anført

12. august 2019 reiste klager med DY995 fra Billund til Oslo. Klager anfører at mens han
sto på togplattformen på Gardermoen, oppdaget han at kofferten var skadet. Ett av
hjulene på kofferten var ødelagt. Klager anfører at han undersøkte hvordan han skulle
gå frem og kontaktet Norwegian mens han satt på toget fra Gardermoen. Klager anfører
at han således kontaktet Norwegian umiddelbart etter å ha oppdaget skaden. Klager
anfører at det ikke kan forventes at han skulle dra tilbake til flyplassen for å melde ifra
om skaden der.

Klager anfører i tillegg at faktum i nemndsavgjørelsene som Norwegian viser til i tilsvaret,
skiller seg såpass fra den aktuelle saken at de ikke kan legges til grunn.

Det vises til klagers øvrige anførsler i fremlagt dokumentasjon.

Klager krever 1499 danske kroner i erstatning for den skadede kofferten.

Tjenesteyterne har i det vesentlige anført
Klager anfører at bagasjen ble skadet på reisen med Norwegian, men han meldte ikke
ifra om skaden til Norwegians representanter på flyplassen i Oslo. Klager sendte inn et
krav til Norwegian på e-post samme dag.

Det følger av Norwegians avtalevilkår at skadet bagasje må vises frem til Norwegians
representanter på flyplassen umiddelbart. Også bagasjelapper og reisedokumenter må
vises frem på flyplassen. Dersom passasjeren ikke oppdager skaden før etter at han/hun
har forlatt flyplassen, er det mulig å reise tilbake til flyplassen for å melde ifra om skaden.
Passasjeren har syv dager på seg til å rapportere om skaden på flyplassen.

Norwegian kan ikke gi erstatning for skadet bagasje dersom det ikke gis beskjed om
skaden innen rimelig tid. Norwegian har alltid bemanning i tilknytning til Norwegians
ankomster og avganger.

Det vises til artikkel 31 i Montrealkonvensjonen:
«1. Receipt by the person entitled to delivery of checked baggage or cargo without
complaint is prima facie evidence that the same has been delivered in good condition
and in accordance with the document of carriage or with the record preserved by the
other means referred to in paragraph 2 of Article 3 and paragraph 2 of Article 4.»

Transportklagenemnda har i flere tilfeller slått fast at bagasjen anses som mottatt i god
stand når den reisende har forlatt flyplassen uten å melde ifra om skaden. Norwegian
viser i den forbindelse til sakene 312/11F og 409/15F, hvor kravet fra klager ble avvist,
siden det ikke ble meldt ifra om skaden umiddelbart etter ankomst på flyplassen. På
grunn av manglende rapporteringen var det i disse sakene ikke sannsynliggjort når eller
om bagasjen ble skadet under transporten med flyselskapet.

På bakgrunn av dette kan ikke klagers krav imøtekommes i dette tilfellet.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr. 2.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren «umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen», jf. bestemmelsens annet ledd.

Klager oppdaget skaden på togplattformen og kontaktet Norwegian på e-post samme
dag. Han har derfor klaget innen de frister som fremgår av luftfartsloven § 10-26.
Nemnda mener at det er sannsynlig at skaden oppsto under flyvningen, og viser til
klagers fremlagte korrespondanse og bilder som ble sendt til Norwegian. Norwegian er
derfor ansvarlig for å erstatte kofferten.

Erstatning ved totalskade av bagasje baseres på gjenskaffelsesverdien - det vil si det
beløpet den skadelidte må betale for å skaffe seg en ny ting av samme verdi. Skadelidte
skal på den annen side ikke tjene på skaden, og det må derfor gjøres fradrag for den
slitasje og verdiforringelse ellers som bruken av den skadede gjenstanden har medført.
Kofferten ble kjøpt i februar 2018 og var forholdsvis ny. Nemnda anbefaler således at
Norwegian erstatter de fulle utgiftene på DKK 1499.

Vedtak

Transportklagenemnda - fly anbefaler at Norwegian utbetaler DKK 1499 til klager i
erstatning for ødelagt koffert.