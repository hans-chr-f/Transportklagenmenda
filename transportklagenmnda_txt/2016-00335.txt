Vedtak i Transportklagenemnda - Fly

Sammendrag

Krav om standarderstatning og transportutgifter grunnet forsinkelse.

Dato
31.01.2017

Saksnummer
2016-00335

Tjenesteytere
Norwegian

Klager har i det vesentlige anført

Klager reiste fra Stavanger til London 3. januar 2016 kl. 19:10 med DY1336. Flyvningen
ble forsinket, og klager ble ikke opplyst om grunnen til forsinkelsen. Klager mistet sitt tog
fra Gatwick til Portsmouth, og fikk et ekstra utlegg på grunn av forsinkelsen. 

Klager krever standarderstatning 250 Euro i henhold til EU-forordning 261/2004, samt 50
Pund for utlegg til privat transport hjem fra Gatwick.

Tjenesteyterne har i det vesentlige anført
DY1336 fra Stavanger til London 3. januar 2016 ble forsinket med 3 timer og 
47 minutter grunnet en sikkerhetslanding i Lisboa på tidligere avgang. På den tidligere
avgangen ble en passasjer akutt syk om bord og en sikkerhetslanding var nødvendig.
Denne hendelsen føre til forsinkelsen på DY1336 og er å regne som en ekstraordinær
omstendighet. Det vises til fremlagt dokumentasjon.

Berørte passasjerer mottok forpleining. 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5(3) skal et transporterende flyselskap ikke være pålagt å
betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Omstendigheter som er utenfor flyselskapets kontroll er
hendelser som ikke er forårsaket av en handling eller unnlatelse av flyselskapet.

Norwegian kan ikke imøtekomme klagers krav om EU kompensasjon eller refusjon av
utgifter til transport ved ankomst London.

Nemnda bemerker

DY 1336 fra Stavanger til London Gatwick den 3. januar 2016 ble forsinket med 3 timer
og 47 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Det
vises til EU-forordning 261/2004 artikkel 6 jf. artikkel 7.

Nemnda legger til grunn at forsinkelsen skyldtes at flyet på en tidligere avgang
måtte mellomlande i Lisboa på grunn av en akutt syk passasjer for å sørge for
tilstrekkelig medisinsk hjelp. Dette førte til videre til bytte av besetning, da denne "gikk
ut på arbeidstid". Nemnda er av den oppfatning at forsinkelsen må anses som en
ekstraordinær omstendighet i forordningens forstand, som ikke kunne vært unngått selv
om alle rimelige tiltak var truffet. Forsinkelsen gir etter dette ikke rett til erstatning.

Vedtak

Transportklagenemnda - fly anbefaler ikke at klager gis medhold.