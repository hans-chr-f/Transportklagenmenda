Vedtak i Transportklagenemnda - Fly

Sammendrag

Krav om erstatning for endret seteplass om bord.

Dato
04.03.2016

Saksnummer
0543/15F

Tjenesteyter
Via Egencia

Krav om erstatning for endret seteplass om bord.

Klager har i det vesentlige anført:

Klager reiste fra Oslo til San Diego via New York den 1. februar 2015. På strekningen mellom
New York San Diego hadde klager bestilt vindusplass, men han fikk utdelt et midtsete mellom
to andre passasjerer. Klager hadde nettopp reist 9 timer fra Oslo til New York, og skulle nå
sitte 6 timer om bord på neste avgang. Det ble hans verste flytur noensinne. Han hadde
bestilt reise og seteplass et halvt år i forveien.

Klager stiller seg kritisk til at ruteendringen fra flyselskapet, som medførte at nytt
setenummer ikke ble reservert, ikke ble fulgt opp av reisebyrået grunnet sykefravær.

Klager krever 50 % refusjon av billettverdien mellom New York og San Diego.

Det vises for øvrig til klagers brev.

Via Egencia har i det vesentlige anført:

Via Egencia beklager at seteendringen ikke ble fulgt opp, som mest sannsynligvis er en følge
av sykefravær hos reisebyrået.

Ønsket seteplass om bord i fly er aldri garantert. Flyselskapene endrer stadig ruter og flytyper,
som medfører at opprinnelig seteønske blir slettet.

Klager har i dette tilfellet blitt informert om ruteendringen fra flyselskapet, men dessverre har
han ikke fått ny seteplass. Dersom klager hadde kontaktet Via Egencia da han oppdaget dette
på Gardermoen ved innsjekk, kunne reisebyrået ha reservert seteplass ombord.

Via Egencia refunderer kun konkrete utgifter dersom reisebyrået har gjort en feil. Via Egencia
kan ikke imøtekomme klagers krav i dette tilfellet.

Det vises for øvrig til Via Egencias brev.

Nemnda bemerker:

Nemnda finner det på bakgrunn av de foreliggende opplysninger mest sannsynlig at Via
Egencia ikke fulgte opp flyselskapets informasjon om endring av rutetid og flytype. Klager kom
likevel med flyet, men fikk tildelt plass som ikke var i overensstemmelse med bestillingen.

Det er etter de foreliggende opplysninger ikke grunnlag for å laste flyselskapet. Via Egencia
kan lastes for ikke å ha fulgt opp endringene fra flyselskapet. Klager ble som følge av dette
påført en ulempe. Gjeldende regelverk gir ikke rett til erstatning av ikke-økonomisk tap i et
slikt tilfelle, og nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.