Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01303

Tjenesteytere
SAS

Klager har i det vesentlige anført

Klager skulle reise fra Evenes til Stockholm via Oslo den 23. november 2017 kl 06.40
med ankomst kl 10.25 med SAS. Han hadde separat billett videre til Istanbul med annet
selskap. 
SK4079 fra Evenes til Oslo ble kansellert. Klager har informert om at han ikke ble tilbudt
omruting, men at han ankom endelig bestemmelsessted fem timer forsinket.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Nord- og Sør-Norge ble rammet av en kraftig storm kalt Ylva den 22. og 23. november,
samtidig som det kom kraftig snøvær med glatte rullebaner i Oslo 22. november. Dette
resulterte i at SK4098 Oslo-Evenes 22. november på kvelden ble innstilt og dette fikk
direkte konsekvens for Evenes-Oslo morgenen etter 23. november (SK4079). SAS viser til
fremlagt dokumentasjon. 

SAS antar at klager har ordnet annen transport til Oslo da han har benyttet seg av
billetten Oslo - Stockholm kl 09.25 med SK864.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av storm
og kraftig snøvær. Kanselleringen gir således ikke rett til standarderstatning etter EU-
forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. I denne saken anfører SAS at klager har benyttet seg av siste del av billettens utreise,
strekningen Oslo - Stockholm, og at han derfor må ha ordnet seg transport med annet
selskap fra Evenes til Oslo. Klager ankom derfor endelig bestemmelsessted, Stockholm,
etter rutetabellen. 

Klager hevder imidlertid at han ankom det han selv anser som endelig
bestemmelsessted, Istanbul, fem timer forsinket. SAS har fremlagt dokumentasjon
som viser at klager hadde separate billetter. Etter nemndas syn kan SAS kun svare for
strekningen Evenes - Stockholm. Dersom det oppstod uregelmessigheter på videre
flyvning med Pegasus Airlines anbefales klager å henvende seg til det transporterende
luftselskap. 

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.