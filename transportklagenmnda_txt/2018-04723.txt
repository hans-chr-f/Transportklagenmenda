Vedtak i Transportklagenemnda
- Kollektivreiser

Sammendrag

For sent kjøp av billett

Dato
06.02.2019

Saksnummer
2018-04723

Tjenesteytere
Ruter

Klager har i det vesentlige anført

Klager ble ilagt gebyr på T-banen fordi billetten ble kjøpt for sent. 

Klager hevder han kjøpte billett før kontrollørene kom på T-banen ved Holmen. Klagers
oppfatning er at kontrollørene trykket på kontrollstart i god tid før de gikk ombord i
banen, og at de på det grunnlag trodde klagers billett var kjøpt for sent. 

Ruter har i sitt tilsvar oppgitt at klagers billett ble kjøpt kl. 13.25.39. Dette mener klager
viser at billetten ble kjøpt i god tid før banen forlot stasjonen, altså mens den var på
holdeplassen der kontrollen startet. Da kontrolløren kom bort til klager inne i vognen, lå
mobilen til klager i lommen med aktivert billett. 

Klager fastholder at han hadde gyldig billett, og krever at Ruter frafaller gebyret på 1150
kroner.

Tjenesteyterne har i det vesentlige anført
Klager ble ilagt gebyr på T-banen 9. desember 2018 fordi han kjøpte billett for sent. 

Billetten må være bekreftet og aktivert før du går om bord eller passerer kontrollsonen
på T-banen. Det er ikke adgang til å sette seg eller gjøre andre ting før en velger å betale. 

Ruter har merket seg at klager i sin klage til Transportklagenemnda har oppgitt at han
gikk på T-banen ved Holmen, sammen med kontrollen. Til Ruter har klager oppgitt at han
kom på ved Røa. Ruter forholder seg derfor til dette. 

Sanntiden viser at T-banen kjørte fra Røa kl. 13.25.18, som er et minutt etter oppsatt
rutetid. Holmen er to stopp etter Røa. T-banen ankommer Holmen kl. 13.25.08 og kjører
derfra kl. 13.25.47. At kontrollstart var kl. 13.25 stemmer derfor med at kontrollørene
gikk på ved Holmen stasjon. 

Billetten til klager er bekreftet kl. 13.25.39. Kjøpet startes ikke før T-banen er stoppet ved
Holmen stasjon. Ruter er derfor ikke i tvil om at billetten er kjøpt for sent. 

Dersom en ikke betaler gebyret på stedet, men tar med deg faktura, har man ingen rett
til å fortsette reisen. Ruter kan ikke se noen grunn til å redusere størrelsen på gebyret i
dette tilfellet. 

Når det gjelder klagers anførsel i etterkant understreker Ruter at det ble opplyst både
i kontrollen og i klage til selskapet, at klager gikk på ved Røa. Dersom klager gikk på
ved Hovseter, som han nå hevder, er billetten fortsatt kjøpt for sent. Billetten må være
bekreftet og nedtelling startet før han går om bord. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen 9. desember 2018 ilagt gebyr fordi han kjøpte billett
for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Nemnda bemerker at det i klagen til ruter er opplyst at klager reiste fra Røa. Dette
opplyste han ifølge gebyrrapporten til kontrolløren. Nemnda finner derfor å måtte legge
til grunn at klager gikk ombord på banen på Røa.  

Ifølge Ruters sanntidssystem hadde banen avgang fra Røa kl. 13.23.18. Kontrollen er
registrert startet fra Holmen stasjon kl. 13.25. Sanntidssystemet viser at banen ankom
Holmen kl. 13.25.08 og kjørte derfra kl. 13.25.47. 

Klagers billett er registrert bestilt kl. 13.25.36, og kjøp bekreftet kl. 13.25.39. Klager har
kjøpt billett etter at han gikk på banen og vilkårene for å ilegge gebyr var til stede. 

For øvrig bemerkes at klager i klagen til nemnda hvor han hevder at han gikk på banen
på Holmen. opplyser at han "kjøpte billett rett før kontrollen startet, etter såvidt å ha
rukket å løpe inn på banen". Etter nemndas syn ville dette ville også vært for sent da
billett skal kjøpes før påstigning. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.