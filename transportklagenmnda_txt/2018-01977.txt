Vedtak i Transportklagenemnda - Fly

Sammendrag

Krav om refusjon av avbestillingsgebyr på feil bestilt billett.

Dato
14.05.2019

Saksnummer
2018-01977

Tjenesteytere
Gotogate - Marco Polo

Klager har i det vesentlige anført

Klager hadde bestilt en reise hos Gotogate t/r Evenes - Manila, pris kroner 6 996. Etter
endt bestilling oppdaget klager at han hadde fått en annen billett enn den han hadde
valgt. Klager kontaktet Gotogate og krevde å få avbestille billetten mot full refusjon.
Gotogate svarte med å ta et gebyr på kroner 4 000 for å avbestille reisen. 

Klager stiller seg sterkt kritisk til beløpets størrelse.

Klager krever å få refundert gebyret.

Tjenesteyterne har i det vesentlige anført
Den 26. juni bestilte klager en reise på Gotogates hjemmeside. Før klager gjennomførte
og betalte bestillingen krysset han av for å ha lest regler og vilkår. Her kommer det
frem at det er den reisendes ansvar å kontrollere at alle opplysninger i bestillingen er i
samsvar med det han ønsker. 

Den 27. juni kontaktet klager Gotogate og ønsket å avbestille sin reservasjon som han
mente var feil. Klager ble informert om at avbestillingsforsikringen kun gjelder ved akutt
sykdom. Klager forklarte at sykdom ikke var årsaken til at han ville kansellere, og han ble
deretter informert om at i henhold til Qatar Airways regler kunne billetten avbestilles
mot et gebyr på kroner 3 652. I tillegg kom Gotogates gebyr på kroner 587. Totalt kroner
1 882 ble refundert klagers konto. 

At klager bestilte feil er selvsagt beklagelig, men dette er forhold utenfor Gotogates
kontroll. 

Gotogate kan ikke imøtekomme klagers krav.

Det vises for øvrig til Gotogates brev.

Nemnda bemerker

Klager bestilte en reise t/r Evenes - Manila på Gotogates hjemmeside. Etter bestillingen
var gjennomført oppdaget klager at billetten ikke var som forventet og ønsket å
kansellere reisen. Han kontaktet reisebyrået som forklarte at flyselskapet tillot
avbestilling mot et gebyr.  

Noen flyselskap gir anledning til endring eller avbestilling mot gebyr. Disse gebyrene
varierer fra billettype til billettype. Slike regler er ikke lovbestemte og varierer fra
flyselskap til flyselskap. 

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde gjør en feil som i dette tilfellet, har han
ingen rettigheter utover det avtalen gir anvisning på.

Nemnda forstår at det kan virke urimelig å bli avkrevd et gebyr i denne størrelsesorden.
Imidlertid er reglene som nevnt over, og nemnda kan ikke se at Gotogate i dette tilfellet
har opptrådt klanderverdig.

Vedtak

Transportklagenemnda - fly anbefaler ikke at klager gis medhold i sitt krav.