Vedtak i Transportklagenemnda - Fly

Sammendrag

Krav om erstatning for utgifter som følge av
kanselleringer. Refusjon i form av gavekort.

Dato
26.04.2024

Saksnummer
2023-01934

Tjenesteytere
Ving Norge AS
SAS

Klager har i det vesentlige anført

Tre personer skulle reise 27. juni 2023 med SAS fra Bodø til Oslo og videre til Lisboa via
Brussel med Brussels Airlines. Retur 11. juli via Frankfurt og Oslo med Lufthansa, og
videre med SAS til Bodø. Billettene var gjennomgående, og ble bestilt gjennom Ving.

Ettersom det var mange kanselleringer av SAS-flyvninger på den tiden, kontaktet klager
Ving et par dager før avreise, og spurte om dette ville ramme de også. Klager foreslo
å kjøre bil til Oslo, men Ving regnet med at flytrafikken mest sannsynlig ville gå som
normalt innen deres avreise.  
Klager mottok melding fra SAS den 26. juni om at SK4113 fra Bodø til Oslo ble kansellert,
uten at årsaken ble oppgitt. Klager forsøkte først å kontakte SAS, men uten hell. Deretter
ringte klager Ving for å sjekke alternativ måte å komme til Oslo, for så å kunne fortsette
reisen til Lisboa som planlagt. Ving rådet klager til å kjøpe alternativ billett fra Bodø til
Oslo, ettersom Ving ikke ville kunne gjøre noe før mandag morgen den 27. juni. Klager
kjøpte nye billetter fra Bodø til Oslo gjennom Norwegian, og betalte til sammen kr 11
196. Klager fikk benyttet de opprinnelige billettene fra Oslo til Lisboa.

Klager mottok melding fra SAS den 10. juli om at SK4116 fra Oslo til Bodø 11.juli var
kansellert som følge av pilotstreik i SAS.  Klager kontaktet Ving, og ble informert om at
både Ving og SAS ville prioritere hjemreisende, og at de ville få hjelp på Gardermoen. Da
klager ankom Gardermoen ble de tilbudt alternativ hjemreise med fly 7 dager senere,
eller togreise 3 dager senere. Klager valgte, etter å ha avklart det hele med Ving, selv å
bestille bussbillett den 11. juli til Mosjøen, og togbillett videre. Klager fikk en dag ekstra
på reise, og ekstrautgifter på til sammen kr 19487.

Klager har mottatt standarderstatning av SAS, 400 EUR per person. Ving har først tilbudt
å refundere den ubenyttede reisen Bodø-Oslo med SAS med til sammen kr 1374. Ving
har senere tilbudt klager enten kr 2750 i form av kontanter, eller et gavekort på kr 5250.
Klager godtok først gavekort, da hun ikke mener kr 2750 dekker flybillettene for tre
voksne tur-retur Bodø-Oslo.

Klager krever refusjon av sine påførte ekstrautgifter tur-retur Bodø-Oslo, kr 19487. Klager
ønsker å få utbetalt verdien på gavekortet i kontanter, da det er vanskelig å få brukt
gavekortet på reiser til ønsket reisemål fra Bodø i den tiden klager ønsker.

Tjenesteyterne har i det vesentlige anført
Ving har anført følgende:

Dette gjelder en bestilling hos Ving av kun flybilletter. Reisens totale pris tur /retur
var18.165. Ving anfører at dette var kansellering av reisen på grunn av streik blant
flyteknikerne og SAS avlyste reisen. Dette er en sak utenfor Vings kontroll.

Ving fikk informasjon den 26/6 at SAS flyet i bestillingen fra Bodø til Oslo ble avlyst og
ettersom det var umulig å finne annen løsning ville Ving avlyse reisen i sin helhet og
refundere hele billetten tur/retur. 
Klager valgte allikevel å reise ved å kjøpe nye billetter selv fra Bodø til Oslo med
Norwegian, og fra Oslo til Lisboa med Brussels Airlines. 
Summen Ving har fått tilbake av flyselskapet for billetten Bodø Oslo, 1374 kroner.

Ved kjøp av flybillett hos Ving er det ikke slik at den reisende selv kan velge å gå på flyet
på en annen flyplass enn der reisen starter selv om den første delen er avlyst. I dette
tilfelle hvor Bodø – Oslo ikke kunne leveres, kan det ikke garanteres at videre reise er
mulig på samme billett om en hopper på «flyet» der det har mellomlanding. Dersom en
ikke er med flyet på utreisen vi i utgangspunktet hele reisen være avlyst. 
Ving valgte å informere klager om at Ving informerer Brussel Airlines om at klager ønsker
å benytte flyet videre, men at de ikke kunne garantere at det var mulig. Ettersom dette
er kun fly billetter og ikke en pakkereise er det transportør og i dette tilfellet SAS som er
ansvarlig. Vings mulighet er å refundere reisen da flyvning ikke var mulig. Ving gjentar
igjen at her har klager valgt å reise på tross av at billett Bodø -Oslo og Oslo Bodø ble
kansellert. 

Ving har imøtekommet kravet og tilbudt refusjon av den delen av billetten etter å ha fått
dette fra SAS, totalt kroner 1374. 
Ved kjøp av gjennomgående billetter kan en ikke sammenlikne pris mellom en vanlig
flybillett fra Oslo-Bodø -Oslo og en pris som er lagt inn i en billett klager har kjøpt hos
Ving. 

Ving valgte å tilby klager refusjon, 1374 x 2=2750 eller et gavekort på 5250. Klager valgte
å motta gavekort. 

SAS har anført følgende:

Klager krever refusjon av billetter som er utstedt av Brussel Airlines. I henhold til EU
forordning 261/2204, må kravet rettes til dette flyselskap. SAS må få en bekreftelse fra
Brussels Airlines som bekrefter hvilket beløp SAS skal utbetale.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7.

Nemnda bemerker at både klagers flyvning SK4113 fra Bodø til Oslo den 27. juni 2022
og klagers flyvning SK4116 fra Oslo til Bodø den 11. juli 2022 ble kansellert. Klager har
fått standarderstatning på 400 EUR pr. person for en av de kansellerte flyvningene. SAS
har ikke godtgjort at kanselleringene skyldes ekstraordinære omstendigheter og nemnda
mener at klager har krav på standarderstatning for begge kanselleringene. Nemnda
anbefaler derfor at SAS utbetaler standarderstatning på 400 EUR pr. person.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Nemnda legger til grunn at klager ikke fikk tilbud om omruting hverken på utreisen
eller på hjemreisen.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen.

Ettersom SAS ikke har tilbudt klager omruting i tråd med forordningen, anbefaler
nemnda at SAS dekker kostnadene til ny flybillett med Norwegian på utreisen, 11 196
NOK, og utgifter til buss og tog ved hjemreisen, 8 291 NOK, totalt 19 487 NOK

Klager fikk tilbud om refusjon av de opprinnelige billettene, 2750 NOK, eller et
gavekort fra Ving på 5250 NOK. Klager valgte gavekort. Klagers utgifter til omruting
overstiger beløpet på gavekortet. Nemnda mener at klager har krav på å få dekket sine
tilleggsutgifter knyttet til omruting. Hun skal ikke reise gratis, og har da ikke krav på
refusjon av de opprinnelige billettene. Hun har heller ikke krav på gavekort i tillegg til
full refusjon av tilleggsutgifter. Nemnda mener at klager har krav på å få dekket sine
tilleggsutgifter, og at hun må levere gavekortet tilbake.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon

Vedtak

Transportklagenemnda anbefaler at SAS utbetaler standarderstatning med 400 EUR pr
person og erstatter klagers utgifter med 19 487 NOK.