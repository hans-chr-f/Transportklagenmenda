Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2015

Saksnummer
753/14F

Tjenesteyter
Qatar Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Dubai til Oslo via Doha den 3. juni 2014 kl. 00:15 med QR1015 og
QR177. Før avreise kom en ruteendring som medførte at avgangen nå skulle gå 40 minutter
tidligere kl. 23:35 den 2. juni fra en annen flyplass i Dubai(Al Maktoum Int. Airport) med
QR1035.

QR1035 ble forsinket slik at klager mistet sin videreforbindelse. Hamad Int. Airport i Doha var
relativt nyåpnet og det var kaotiske forhold. Klager ble etter mye venting først booket feil om
til 2 dager senere i stedet for samme dag. Etter ytterligere venting ble han til slutt booket om
via Berlin. Klager ankom Oslo mer enn 12 timer forsinket.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Qatar Airways har i det vesentlige anført:

QR1035 ble forsinket som følge av teknisk feil. Klager ble booket om til neste ledige avgang via
Berlin.

Da hendelsen oppstod utenfor EU kan Qatar Airways dessverre ikke imøtekomme klagers krav
om standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at klager ankom Oslo
om lag 12 timer forsinket.

EU-forordning 261/2004 oppstiller regler om bl.a. rett til standarderstatning ved forsinkelser.
Forordningen får anvendelse på alle flygninger i EU/EØS-området og for flygninger
fra EU/EØS-området til en tredjestat. Forordningen får også anvendelse på flygninger
fra en tredjestat til EU/EØS-området dersom flygningen skjer med et selskap som er
hjemmehørende i EU/EØS-området, jf. forordningen artikkel 3.

Qatar Airways er ikke hjemmehørende i EU/EØS-området. Forordningen får således ikke
anvendelse i dette tilfellet.

Nemnda finner etter dette ikke å kunne anbefale at klager gis medhold i sitt krav om
standarderstatning. Nemnda kan heller ikke se at forsinkelsen gir rett til erstatning på annet
grunnlag.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.