Vedtak i Transportklagenemnda - Fly

Sammendrag

Krav om at reisebyrået ikke kan ta gebyr ved refusjon av
billettprisen når flyselskapet har kansellert en avgang.

Dato
16.02.2021

Saksnummer
2020-01789

Tjenesteytere
Gotogate - Marco Polo

Klager har i det vesentlige anført

Klager hadde bestilt en del billetter med SAS hos Gotogate for seg og sin familie i
forbindelse med en reise til Skandinavia våren 2020:

1 billett med SK489 Stockholm – Oslo 19. april
2 billetter med SK4546 Oslo – Alta 22. april
2 billetter med SK4159 Trondheim – Bergen 4. mai
1 billett med SK262 Bergen – Helsinki 8. mai

Som følge av Covid-19 pandemien og fordi skandinaviske land stengte grensene ble
avgangene kansellert. SAS har bekreftet at de vil refundere 100% av billettprisen til
Gotogate, men reisebyrået tar 40-50% av billettprisen i gebyr for å videreformidle
refusjonen til klager. Hun finner denne praksisen graverende under de rådende
omstendigheter der de fleste flyavganger er kansellert av flyselskapene og ikke kunden.
Klager hadde også bestilt noen billetter av SAS direkte og disse er refundert 100% av
flyselskapet direkte uten at det er trukket noe gebyr. Gotogate har vist til sine vilkår
punkt 3.5.1 og 3.5.2, men klager mener gebyrer som Gotogate kan ta i henhold til
vilkårene gjelder der kunden selv kansellerer eller gjør endringer i sin bestilling.

Så lenge SAS har bekreftet at de vil refundere 100% av billettprisen mener klager hun har
krav på det samme siden SAS kansellerte de aktuelle flyavgangene.

Tjenesteyterne har i det vesentlige anført
Gotogate sine nettsider er drevet av Gotogate International AB, en formidler av
flytjenestene som tilbys på nettsidene. Gotogate er kun formidler av disse tjenestene
og selve avtalen om en flyreise inngås mellom kunden og det aktuelle flyselskapet.
De er ikke medleverandør av flytjenestene, men bundet av instruksjoner og regler fra
flyselskapene, og har derfor en begrenset rolle og forpliktelse i forhold til flytjenester
som ikke er levert av dem. Gotogate informerer tydelig om sin rolle flere steder på
nettsidene og i sine generelle vilkår. Klager har bekreftet å ha lest og akseptert de
generelle vilkårene da hun bestilte billettene.

De aktuelle flyavgangene ble kansellert som følge av Covid-19 pandemien. Gotogate
har sendt refusjonssøknader til SAS for klagers billetter til de kansellerte avgangene.
Gotogate kan ikke garantere at flyselskapet vil refundere billettene og heller ikke om
de vil bli 100% refundert av flyselskapet. På grunn av svært mange refusjonssøknader
vil behandlingen av alle søknadene ta tid. Gotogate vil refundere klager billettprisen
fratrukket et gebyr på 30 euro per billett i henhold til sine vilkår når de har mottatt
refusjonen fra SAS.

Nemnda bemerker

I vilkårene til Gotogate/Marco Polo, som klager aksepterte ved avtaleinngåelsen, kommer
det frem i punkt 1.1.3 at «Ved å bruke portalen til å kjøpe reisetjenester gir du oss
tillatelse til å samhandle med den relevante tjenesteyteren på dine vegne, herunder
formidle betaling for selve reisetjenestene, for å sikre at transaksjonen mellom deg
og tjenesteyteren blir gjennomført. Prisen som oppgis for selve reisetjenestene, kan
inkludere et gebyr for tjenestene vi yter som formidler av avtalen mellom deg og den
aktuelle tjenesteyteren.»

Nemnda mener det ikke er grunn til at gå nærmere inn på en vurdering av om det nevnte
punktet i vilkårene medfører at klager har akseptert en avtale om at Gotogate/Marco
Polo kan ta et gebyr på 30 euro for å videreformidle refusjonen til klager fra flyselskapet. 

Dette fordi nemnda uansett mener at det er urimelig av Gotogate/Marco Polo å ta et slikt
gebyr i en situasjon der det er flyselskapet som har kansellert. Det vises til avtaleloven §
36. Videre vises det til at dette er lagt til grunn i flere avgjørelser fra nemnda, herunder
sak 2020-02445,  sak 2020-01608 og sak 2020-02537. 

Nemnda anbefaler derfor at Gotogate/Marco Polo refunderer hele billettprisen til klager,
uten at det tas gebyr.

Vedtak

Transportklagenemnda – fly anbefaler at Gotogate/Marco Polo refunderer hele
billettprisen til klager.