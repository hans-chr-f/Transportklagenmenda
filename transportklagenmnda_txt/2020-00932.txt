Vedtak i Pakkereisenemnda

Sammendrag

Krav om refusjon av halve reisens pris grunnet problemer ved leie av paragolfer.

Dato
25.05.2020

Saksnummer
2020-00932

Tjenesteytere
Helsereiser

Klager har i det vesentlige anført

Klagen gjelder en pakkereise for to personer på Hotel Mar y Sol, Tenerife, i perioden
14.01.2020 - 11.02.2020. Totalpris 61 578 kroner.

Klager var ikke fornøyd med:
- Reiselederservice
- Ønskemål
- Annet

Klager valgte Mar y Sol via Helsereiser fordi de kunne leie paragolfer der. Den ble
etterspurt i august 2019 og ble bestilt i november 2019, men var ikke operativ før etter
18 dagers opphold på Tenerife. Golfmuligheten var den eneste årsaken til at klager
reiste. Klager ville aldri ha reist dersom de var i tvil om at dette hjelpemiddelet sto klart til
klagers disposisjon.

Klager anfører at hotellet viser fram golf på sine hjemmesider, på lik linje med
bassengheisen og rullestoltrimmen. Klager stiller spørsmål ved hvorfor hun skulle ha
mistanke om at golf ikke er et av de ordinære tilbudene hotellet hadde. Klager er fullt
klar over at Helsereiser ikke har tatt seg betalt for leien, men klager mener at det er
Helsereisers oppgave å rydde opp i dette i og med at de er Mar Y Sol sin "agent" i Norge.
Klager anfører at de har bestilt en vare de ikke har fått. Selv om de ikke har betalt leie
utover de få dagene de fikk brukt paragolferen, har klager betalt en stor sum for reise
som ikke ble som planlagt. Helsereiser bør etter klagers mening sørge for at hotellet
gir de en erstatning. Klager viser til e-post av 10.08.2019 hvor det fremgår at de de var
tidlige ute med å gi beskjed om at golf var aktuelt fra klagers side. 

Klagers krav: 50 % av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Saken dreier seg om en paragolfer (hjelpemiddel for å spille golf) som ikke kunne
benyttes under deler av klagers opphold. 

Helsereiser mener at leie av paragolferen ikke er en del av pakkereiseavtalen gjort med
Helsereiser. Avtaledokumentet Helsereiser har med sine kunder er ordrebekreftelse
og faktura. Der står det oppført samtlige tjenester som inngår i pakkereisen, og der er
hverken golf eller leie av golfutstyr nevnt. 

Helsereiser har heller ikke på noen måte tatt seg betalt for eller fått provisjoner for å
hjelpe klager med å leie dette utstyret. Kontrakt og betaling for leie av paragolferen er
foretatt mellom klager og utleier, uten assistanse eller innblanding fra Helsereiser. 

Siden Helsereiser hverken leier ut eller formilder leie av slikt utstyr, tok klager selv
kontakt med senteret for å få hjelp, og det var først etter henvendelse fra klager om at
hun ikke fikk svar, at Helsereisers konsulent ønsket å hjelpe til med kommunikasjonen. 

Klager kaller reisen for en golfreise, men Helsereiser har aldri markedsført golf som en
mulig aktivitet hverken på hjemmeside eller i annet markedsmateriell.

Klager hevder at Helsereiser burde forstått at reisen kun var aktuell dersom golfutstyret
kunne skaffes. I Helsereisers bestillingsskjema på deres hjemmesider, ba Helsereiser
klager om å fylle inn opplysninger som var relevante for reisen. I det innsendte skjemaet
stod det imidlertid ikke noe om at det var golfreise de ønsket, eller at reisen betinget at
golfhjelpemidler kunne skaffes. Det kom først frem senere at slikt utstyr var ønskelig,
men aldri at det var et ufravikelig krav for bestilling. 

Helsereiser kan ikke se at klager har rett til kompensasjon. 

Det vises for øvrig til korrespondanse fra Helsereiser.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.
Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32.

Klager har fremmet krav om refusjon av reisens kostnader begrunnet i at klager ikke
fikk tilgang på paragolfer først etter 18 dager inn i ferien. I henhold til avtalen mellom
partene vurderer nemnda at leie av paragolfer ikke er en del av avtalen mellom klager
og tjenesteyter. Selv om klager har fremlagt en tekstmelding fra august 2019 og i den
gitt uttrykk for at de ønsket å spille golf, kan ikke nemnda se at dette likevel er noe
tjenesteyter har forpliktet seg til å levere. Leie av paragolfer er gjort direkte med hotellet
og mulighet til å spille golf fremkommer muligens av hotellets hjemmeside, men er ikke
en fasilitet som tjenesteyter verken har markedsført eller solgt. Basert på dette utgjør
forholdet ikke et avvik fra avtalen mellom partene og gir derved heller ikke grunnlag for
prisavslag. Nemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.