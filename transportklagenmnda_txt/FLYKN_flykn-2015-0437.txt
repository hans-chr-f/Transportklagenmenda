Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
15.01.2016

Saksnummer
0437/15F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Oslo til Berlin den 7. mars 2015 kl. 08:20 med DY1102. Da klager ankom
flyplassen fikk hun beskjed om at flyet var kansellert. Klager fikk ingen informasjon om
kanselleringen på forhånd. Hun ble heller ikke tilbudt ombooking, og hun ble ikke informert
om sine rettigheter.

Etter mye frem og tilbake endte klager opp med å kjøpe nye billetter med KLM som var
absolutte rimeligste alternativ den dagen. Konsulenten hos Norwegian lovet at disse utgiftene
ville bli refundert i ettertid.

I ettertid vil ikke Norwegian refundere klagers utgifter til nye billetter. Klager stiller seg sterkt
kritisk til dette. Dersom klager ikke hadde blitt feilinformert, ville hun heller ha utsatt reisen i
stedet for å kjøpe nye billetter med annet selskap.

Klager krever refusjon av nye billetter med KLM, kroner 3&nbsp;609.

Det vises for øvrig til klagers brev.

Norwegian har i det vesentlige anført:

DY1102 ble kansellert som følge av pilotstreik. Hendelsen anses som ekstraordinær og
utenfor Norwegians kontroll.

Det ble sendt ut sms til alle berørte passasjerer, men da klager hadde oppgitt feil
telefonnummer mottok hun ikke denne. Norwegian kan ikke stå ansvarlig for at feil
telefonnummer lå inne i bestillingen.

Norwegian hadde ledige seter dagen etter til Berlin, men klager valgte likevel å bryte
kontrakten med Norwegian og arrangere ny reise med annet selskap. Norwegian hadde også
ledige seter samme ettermiddag. Norwegian har refundert klagers ubenyttede billetter.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda finner det på bakgrunn av de foreliggende opplysninger mest sannsynlig at
avgangen ble kansellert på grunn av streiken. Nemnda finner det videre godtgjort at
kanselleringen ikke kunne vært unngått selv om alle rimelige tiltak var truffet. Kanselleringen
gir etter dette ikke rett til standarderstatning.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig, jf. artikkel 5, jf. artikkel 9. Ved vurderingen av om
flyselskapet har tilbudt omruting «snarest mulig» må man etter nemndas vurdering foreta
en helhetsvurdering av de forskjellige omrutingsalternativer med eget eller andre selskap.
Sentrale momenter i vurderingen er kostnader og fordeler/ulemper ved de forskjellige
alternativer.

Klager har opplyst at de fikk opplyst to ganger av Norwegian på Gardermoen at det ikke
var ledige billetter denne dagen. Ved siste kontakt kunne Norwegian tilby billetter neste
dag, men kundekonsulenten bemerket at det neppe ville hjelpe mye da også denne
sannsynligvis ville bli kansellert. Klager har videre anført at kundekonsulentene ved begge
anledninger sa at klagerne kunne bestille billetter med annet selskap, og at Norwegian ville
refundere billettutgiftene. Norwegian har ikke kommentert dette, og nemnda legger klagers
opplysninger til grunn.

Nemndas flertall, lederen og forbrukernes representanter, er av den oppfatning at
klagerne måtte kunne stole på informasjonen de fikk av Norwegian, og anbefaler at
Norwegian erstatter klagers utgifter til alternative billetter. Til fradrag går Norwegian-
billetten som allerede er refundert.

Mindretallet, representantene fra flyselskapene, er av den oppfatning at Norwegian
hadde informert og tilbudt ombooking innen rimelig tid på egne avganger. Kunden
hadde imidlertid feil telefonnummer i sin bestilling. Dette kan ikke Norwegian
lastes for. Det var også god informasjon i media om streiken. Norwegian har ingen
ombookingsavtale med KLM, og kan derfor ikke pålegges og kjøpe eller dekke utgifter
til nye flybilletter med KLM, da omruting med eget selskap var innenfor rimelighetens
grenser. Norwegian på Gardermoen burde ha informert klager om muligheten til å reise
med avgangen de hevder hadde ledige plasser slik at klager ikke behøvde å kjøpe ny
billett med KLM.

Et flyselskap som innstiller en flyavgang skal i henhold til EU-forordningen gi alle berørte
passasjerer en skriftlig melding om bestemmelsene om erstatning og assistanse. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker. Nemnda er enig med klager at den sms-en som er
gjengitt i saken ikke tilfredsstiller dette.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian erstatter klagers merutgifter til alternative
billetter.