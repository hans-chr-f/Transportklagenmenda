Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00492

Tjenesteytere
Norwegian

Klager har i det vesentlige anført

Klager reiste med Norwegians flyvning DY4120 fra Oslo lufthavn (OSL) til Stockholm
(ARN) 22. november 2017 kl. 19.00. Flyvningen ble forsinket med mer enn tre timer, og
klager har på dette grunnlag fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY4120 ble forsinket med tre timer og ti minutter ved ankomst.
Dårlige værforhold ved Oslo lufthavn påvirket forutgående avgang DY4119 med samme
flymaskin. Store snømengder forårsaket uregelmessigheter i Oslo denne dagen, og
påvirket alle flyselskaper som hadde flyvninger inn og ut av Oslo lufthavn og andre
flyplasser i Sør-Norge denne dagen. 

Ved planlagt avgangstid for DY4119 var det så begrenset sikt og dårlige værforhold at
dette ville påvirket passasjerenes sikkerhet. Det ble derfor besluttet at flyet skulle vente
til værforholdene bedret seg. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY4120 ble forsinket med tre timer og ti minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Det følger av EU dom C-315/15 (Peskova) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige tiltak
var truffet, skal den del av forsinkelsen som skyldes ekstraordinære forhold trekkes fra
den samlede forsinkelsen.

I dette tilfellet skyldtes forsinkelsen at forutgående flyvning, DY4119, ikke fikk lette
som følge av  begrenset sikt og store snømengder. Dette påvirket neste flyvning på
programmet, som var klagers flyvning fra Oslo til Stockholm. Det vises til fremlagt
dokumentasjon. I dette tilfellet skyldtes 1 time og 20 minutter av forsinkelsen
værforholdene. Den øvrige forsinkelsen er ikke nærmere forklart.

Nemnda mener at de ovennevnte værforhold må anses som en ekstraordinær
omstendighet i forordningen forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.