Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00479

Tjenesteytere
Widerøe

Klager har i det vesentlige anført

Klager skulle reise fra Trondheim til København den 24. november 2015 kl. 08:25 med
WF305. Flyvningen ble kansellert grunnet feil på nesehjul.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flyvningen fra Trondheim til København ble kansellert grunnet teknisk feil.

Hendelsen skjedde i lufta fra Trondheim til København og medførte at flyet måtte
returnere til Trondheim. Det vises til fremlagt dokumentasjon. 

Selv om tekniske kanselleringer ikke gir flyselskapet fritak for kompensasjon, anser
Widerøe dette som en uforutsett hendelse utenfor flyselskapets kontroll.

Widerøe kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Flygningen fra Trondheim til København 24.11.2015 ble kansellert på grunn av en feil på
nesehjulet. Klageren krever nå standarderstatning. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Teknisk feil er som hovedregel ikke en ekstraordinær omstendighet i forordningens
forstand. Unntak kan tenkes ved fabrikasjonsfeil eller skader på flyet som følge av
sabotasje eller terrorhandlinger, jf EU-domstolens avgjørelse i sak C-257/2014 (van der
Lans) og Kommisjonens tolkningsveiledning 2016/C 214/04. 

Flyselskapet har gjort gjeldende at skaden skyldtes en ekstraordinær omstendighet fordi
den oppsto plutselig i luften. 

Slik nemnda ser det skyldtes ikke skaden en ekstraordinær omstendighet i forordningens
forstand. Det foreligger ingen holdepunkter for at det var tale om fabrikasjonsfeil,
sabotasje eller terrorhandling. Det skal da svares standarderstatning.   

Nemnda anbefaler etter dette at flyselskapet betaler en standarderstatning til klageren
på 250 euro, jf EU-forordningen artikkel 7 nr. 1 bokstav a).

Vedtak

Transportklagenemnda - fly anbefaler at flyselskapet betaler standarderstatning til
klageren med 250 euro.