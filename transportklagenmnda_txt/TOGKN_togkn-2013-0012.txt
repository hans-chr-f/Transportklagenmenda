Vedtak i Transportklagenemnda
- Kollektivreiser

Sammendrag

Krav om erstatning for utgifter til reparasjon av datamaskin som ble skadet under togreisen.

Dato
04.07.2013

Saksnummer
12/13 J

Tjenesteyter
NSB

Krav om erstatning for utgifter til reparasjon av datamaskin som ble skadet under togreisen.

Klager har i det vesentlige anført:

Klager reiste med tog fra Trondheim til Lillehammer den 26.02.13. Han hadde plassert sin
datamaskin på bordet foran seg i setet slik at skjermen hvilte mot stolryggen foran. Plutselig
bestemte vedkommende i stolen foran seg for å flytte seteryggen bakover. Dette medførte
at skjermen på klagers datamaskin kom i klem mot «brettholderen» på venstre side, med det
resultat at skjermen ble bøyd og ødelagt. Klager har ved flere anledninger tidligere benyttet
datamaskinen på samme måte, uten at det har vært noe problem. Klager kunne ikke forutse
at noe slikt kunne skje og mener det må være hans rett som kunde å bruke datamaskinen
på toget slik han gjorde. Hver gang han reiser med NSB ser han at veldig mange plasserer
datamaskinene på samme måte som han gjorde.

Reparasjon av skaden kommer på kr 8000. Klagers reiseforsikring dekker ikke dette. Klager
krever kostnaden for utbedring av skaden dekket av NSB.

NSB har i det vesentlige anført:

NSB kan ikke se at det foreligger noe ansvarsgrunnlag som tilsier at NSB skulle bli ansvarlig for
skaden på klagers PC og finner derfor ikke grunnlag for å dekke utgiftene til reparasjon.

NSB har forståelse for at dette var en svært kjedelig opplevelse for klager på toget.

Som et plaster på såret har NSB derfor valgt å sende klager et gavekort pålydende kr 1000
som kan benyttes til kjøp av billetter hos NSB.

Nemnda bemerker:

NSBs ansvar for passasjerene og deres håndbagasje reguleres av jernbaneansvarsloven av 10.
juni 1977 nr. 73. Går håndbagasje eller ting som den reisende bærer på seg, helt eller delvis
tapt, eller blir slike gjenstander skadd under reisen, plikter jernbaneselskapet å erstatte tapet
eller skaden så fremt det skyldes feil eller forsømmelse fra jernbanens side, jf. § 4.

Klager hadde plassert sin PC på et nedfellbart bord festet til stolryggen på setet foran klager.
Seteryggen kan reguleres bakover på stolene, noe klager burde være kjent med. I dette tilfellet
har passasjeren i setet foran regulert sitt sete bakover uten å sjekke med klager om det var
ok. Etter nemndas vurdering kan ikke NSB klandres for skaden som oppsto som følge av
dette. Skaden har oppstått som følge av et hendelig uhell og nemnda kan ikke se at det finnes
grunnlag for at NSB er ansvarlig for å dekke utgiftene til reparasjon av klagers datamaskin.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.