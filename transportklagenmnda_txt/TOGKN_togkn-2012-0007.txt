Vedtak i Transportklagenemnda
- Kollektivreiser

Sammendrag

Klage på gebyr for ikke validert billett.

Dato
09.08.2012

Saksnummer
7/12 J

Tjenesteyter
NSB

Klage på gebyr for ikke validert billett.

Klager har i det vesentlige anført:

Klager tok toget fra Kløfta til Oslo S den 30.01.12. Ved kontroll ble han ilagt et gebyr på kr
900 da ny billett som lå klar på Flexus-kortet ikke var validert. Den foregående billetten var
utløpt kun få timer før reisen og ny billett lå klar i kortet, innkjøpt fire dager før hendelsen.
Klager finner det svært urimelig at han som fast kunde siden 2008 skal måtte ilegges et gebyr
fordi han ved en uheldig feil har glemt å aktivere billetten før han gikk om bord i toget. Klager
mener han er en alminnelig kunde som aldri sniker på toget og alltid betaler sine billetter og
aktiverer dem. Klager kunne gjerne ha betalt et glemmegebyr eller betalt en billett for reisen,
men finner NSBs praksis med å behandle snikere og betalende kunder på samme måte som
svært urimelig og lite smidig overfor faste kunder. Klager mener NSBs kontrollører burde
kunne utvise skjønn i slike saker. De kan på en enkel måte kontrollere at det ligger klar en ny
billett og validere denne der og da.

På gebyret står det at dersom man har glemt billett og kan framvise gyldig kvittering ved
nærmeste betjente stasjon innen tre dager, så skal man kunne betale et glemmegebyr på kr
60. Dette ble klager nektet av kontrollørene på toget uten nærmere forklaring og ble henvist til
å klage til NSB.

Klager viser til at det ikke ligger noen informasjon om retningslinjene for glemmegebyr på
NSBs nettsider eller andre steder. Informasjonen som klager har fått i denne saken viser at
NSB ikke opererer med en konsekvent ordbruk. Det er ikke noe klart skille mellom gyldig
og validert billett. NSB benytter ord som gyldig, validert, ugyldig, ikke-validert, aktivert og
ikke aktivert om hverandre. Dette er lite konsekvent ordbruk og forvirrende informasjon i
følge klager. Klager er ikke interessert i å betale et gebyr som er ment for faktiske snikere og
lovbrytere som har unnlatt å kjøpe billett på forhånd.

Klager ber NSB trekke gebyret på kr 900.

NSB har i det vesentlige anført:

Klager ble påtruffet av NSB sine kontrollører i en ubetjent vogn uten å kunne forevise gyldig
billett da han fremviste et ikke aktivert periodekort. Som det fremgår av NSBs transportvilkår
§ 4 C vil passasjerer som ved kontroll ikke har stemplet eller på annen måte gyldig kontrollert
billett, bli ilagt et gebyr fastsatt av Samferdselsdepartementet. Passasjerene kan kjøpe
billett i betjent vogn og her vil en eventuell kontroll ikke bli gjennomført før alle kunder har
fått anledning til å kjøpe billett. Kjøp og validering av elektroniske billetter skal foretas før
ombordstigning. Det er tydelig merket på de ubetjente vognene at passasjerer må ha gyldig
validert billett for å kunne oppholde seg i en slik vogn.

Det er vanskelig for NSB å fastslå om passasjerer uten gyldig validert billett har til hensikt å
snike eller bare har glemt å validere billetten. Gebyr gis derfor basert på det objektive kriteriet
at passasjeren ikke har gyldig validert billett.

Det er ingenting i saken som tyder på at klager ikke har hatt mulighet til å validere billetten
før han gikk om bord. Ordningen med glemmegebyr gjelder for tilfeller der passasjerer
med gyldig personlig periodebillett har glemt å ta denne med på reisen, men kan senere
dokumentere at de hadde gyldig billett. I denne saken hadde ikke klager gyldig billett og
vilkårene for glemmegebyr forelå således ikke.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Ved kjøp av billett på et elektronisk reisekort må denne
aktiveres for å være gyldig. Dette gjøres ved å validere billetten før ombordstigning,
enten på billettautomat eller kortleser. Informasjon om dette finnes på nsb.no, ved NSBs
billettautomater og på dørene ved de ubetjente vognene er det tydelig merket at man må ha
gyldig billett for å kunne benytte disse vognene. Det er også oppslått informasjon om dette
inne i vognene. Billetten er gyldig når den er stemplet eller aktivert/validert. Ved opphold i
ubetjent vogn er det ikke mulig å kjøpe billett av konduktør eller validere elektroniske kort før
det foretas kontroll da opphold i disse vognene forutsetter at passasjerene har gyldig billett
før ombordstigning.

Klager hadde glemt å validere kortet og på grunn av dette ble ikke hans innkjøpte
månedsbillett aktivert før han gikk om bord i en ubetjent vogn på toget den 30.01.12. Som
følge av dette kunne han ikke fremvise en gyldig billett ved kontroll og ble ilagt et gebyr på kr
900.

Selv om grunnen til at klager ikke hadde gyldig billett skyldtes at han hadde glemt å
validere billetten, endrer dette ikke det faktum at klager ikke kunne fremvise gyldig billett
under billettkontrollen. NSBs kontrollører kunne derfor ilegge ham et gebyr i henhold til
transportvilkårene. Nemnda finner ikke at det ut fra sakens dokumenter fremkommer forhold
som skulle tilsi at klager ikke hadde mulighet til å aktivere billetten før ombordstigning og kan
derfor ikke se at ileggelse av gebyr var feil.

Det er i utgangspunktet passasjerens ansvar å ha gyldig billett. Hva som er gyldig billett er
det tydelig informasjon om og de ubetjente vognene er godt merket. Selv om det benyttes
ord som aktivere og validere om hverandre i den informasjonen og merkingen som er gjort,
kan ikke nemnda se at det er egnet til å misforstås slik at man kan tro at så lenge billetten
er kjøpt og lastet opp på kortet så er den gyldig. Systemet er utbredt i kollektivtrafikken og
klager kjente til at kortet måtte aktiveres for å være gyldig. Nemnda mener det må være den
reisende selv som må påse at den billetten man har kjøpt enten blir stemplet eller aktivert slik
at den er gyldig opp mot den dato og det tidspunktet man velger å reise.

Nemnda har forståelse for at det kan oppfattes som en streng reaksjonsform å bli ilagt gebyr
når man har glemt å validere reisekortet etter utløpet av forrige periode. På den annen
side er det etter nemndas vurdering ikke tvilsomt at billetten/reisekortet ikke er gyldig når
det ikke er validert/aktivert, og at NSB således også i slike tilfeller har rett til å ilegge gebyr.
Det må være opp til NSB eventuelt å vurdere om man i et slikt tilfelle vil frafalle gebyret av
rimelighetsgrunner. Gebyrets størrelse er godkjent av Samferdselsdepartementet og nemnda
finner ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.