Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.06.2014

Saksnummer
966/13F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Torp til Poznan den 5. oktober 2013 kl. 18:55 med W6 1980. Avgangen
ble over 14 timer forsinket.

Klager mistet første natt på hotell i Poznan, og fikk mye jobb med å gjøre om på
reiseprogrammet sitt.

Klager krever standarderstatning i henhold til EU-forordning 261/2004, 250 euro per person.

Wizz Air har i det vesentlige anført:

W6 1980 ble forsinket 14 timer og 17 minutter grunnet birdstrike, det vises til fremlagt teknisk
rapport.

Forsinkelsen er ikke kompensasjonsberettiget i henhold til EU-forordning 261/2004, da
årsaken til hendelsen var ekstraordinære omstendigheter utenfor Wizz Airs kontroll, som ikke
kunne vært unngått selv om alle rimelige tiltak var truffet.

Passasjerene ble gitt informasjon i ventetiden, og de ble innlosjert på hotell.

I henhold til Wizz Airs regler og vilkår som klager måtte krysse av for å ha lest ved bestilling, er
flyselskapet ikke ansvarlig for eventuelle følgeutgifter.

Wizz Air ønsker å refundere klagers utgifter til mat i ventetiden mot originale kvitteringer, men
kan ikke imøtekomme hans krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over 14 timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet kollisjon med fugl.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Kollisjon med fugl kan skade flyet. Det er av sikkerhetsmessige grunner nødvendig å
kontrollere flyet etter en slik hendelse. I den foreliggende situasjon var det etter nemndas
vurdering ikke praktisk mulig å treffe tiltak for å unngå forsinkelsen. Forsinkelsen gir derfor
ikke rett til standarderstatning etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20 /Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem. Regelen er ufravikelig. Wizz Air har således ikke anledning til å ta inn i sine
vilkår at de ikke er ansvarlig for følgeskader.

Nemnda er av den oppfatning at Wizz Air i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.