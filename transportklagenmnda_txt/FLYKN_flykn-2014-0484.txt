Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.05.2015

Saksnummer
484/14F

Tjenesteyter
British Airways

Klager har i det vesentlige anført:

Klager skulle reise fra Stavanger til London den 27. april 2014 kl. 20:30 med BA747. Avgangen
ble 3 timer forsinket.

Da klager ankom London etter kl. 01:00 var all offentlig trafikk stanset, klager måtte ta drosje
til hjemsted.

Klager mener en teknisk feil må anses å ligge innenfor flyselskapets kontroll.

Klager krever refusjon av drosjeutgifter, GBP 90. Videre krever klager standarderstatning 250
euro per person i henhold til EU-forordning 261/2004.

Det vises for øvrig til klagers brev.

British Airways har i det vesentlige anført:

BA747 ble forsinket grunnet et uforutsett teknisk problem, det vises til fremlagt teknisk
rapport. Hendelsen er ikke kompensasjonsberettiget i henhold til EU-forordning 261/2004,
da årsaken til forsinkelsen ble forårsaket av ekstraordinær omstendigheter utenfor British
Airways kontroll.

British Airways følger alle lovpålagte vedlikeholdsprogram, denne feilen ble oppdaget utenom
ordinært vedlikehold. I henhold til EU-forordning 261/2004 er flyselskapene ikke pliktet til
å betale erstatning dersom de kan bevise at forsinkelsen ble forårsaket av ekstraordinære
omstendigheter utenfor deres kontroll.

British Airways ønsker av godvilje å tilby klager 50 GBP, men kan dessverre ikke imøtekomme
hennes krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klager kom frem mer enn tre timer senere enn planlagt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Forsinkelsen skyldtes i dette tilfellet elektrisk feil i kabinen.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Anvendelse av EU-forordningen berører ikke en passasjers rett til erstatning på annet
grunnlag. Forsinkelsen førte til at klager måtte ta drosje fra flyplassen. British Airways er i
henhold til luftfartsloven § 10-20/Montrealkonvensjonen artikkel 19 ansvarlig for tap som
følge av forsinkelse, med mindre selskapet godtgjør at det har tatt alle forholdsregler som
med rimelighet kan kreves for å unngå tapet, eller dette ikke har vært mulig for dem.

Nemndas flertall er av den oppfatning at British Airways i dette tilfellet ikke hadde
mulighet til å unngå forsinkelsen. Forsinkelsen gir således ikke rett til erstatning av
utgifter til drosje. Nemndas mindretall er av den oppfatning at forsinkelsen gir rett til
erstatning av utgifter.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.