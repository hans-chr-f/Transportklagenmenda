Vedtak i Transportklagenemnda
- Kollektivreiser

Sammendrag

Kunne ikke vise gyldig billett

Dato
10.12.2018

Saksnummer
2018-03433

Tjenesteytere
NSB AS

Klager har i det vesentlige anført

Klager ble ilagt gebyr fordi han ikke kunne vise gyldig billett i ubetjent vogn. 

Klagers representant, hans mor, viser til at sønnen hadde gyldig 30-dagers billett, men
kontrolløren skulle sjekket billetten var mobilen ødelagt. Sønnen fikk derfor ikke vist
billett, og ble ilagt gebyr. Moren understreker at dersom sønnen hadde kjennskap til at
mobilen var ødelagt ville han satt seg i betjent vogn. Videre viser hun til at gutten hadde
kjennskap til at mobilen fungerte før han gikk om bord på toget og at han hadde gyldig
billett. På det grunnlag mener moren gebyret ikke er berettiget, da ingen kan lastes for
noe de selv ikke er klar over. 

Klagers representant ber om at gebyret fra NSB frafalles.

Tjenesteyterne har i det vesentlige anført
Klager ble den 4. oktober 2018 ilagt gebyr ved kontroll i en ubetjent vogn på tog 3042, et
stopp før ankomst til Varhaug. Klager kunne ved billettkontroll ikke fremvise gyldig billett
for reisen han benyttet seg av, og ble korrekt ilagt et kontrollgebyr. 

De ubetjente vognene på toget er merket ut- og innvendig med informasjon om at man
må ha gyldig billett, som da minner om og gjør oppmerksom på at billetten må være i
orden før ombordstinging. Det vises til vedlagt oversikt over merking av togets vogner. 

Den reisende må forsikre seg om at man kan fremvise gyldig billett når man velger
ubetjent vogn på toget, man må da agere som om det var kontroll i døren ved påstigning.
Alternativt kan man velge vogn på toget som er merket "betjent", hvor det er mulig å
kjøpe billett om bord. 

Generelt kan mange angi sympatiske årsaker til hvorfor de ikke kunne vise gyldig billett
ved kontroll, eksempelvis feil på mobil, dårlig tid, glemt reisekort mv. 

Uansett om billettbærer er app, reisekort eller papir, så er generelt billetter upersonlig.
Dersom man i ettertid av en kontroll viser en mobilbillett så vet ikke NSB hvem og hvilken
enhet som har disponert billetten, og generelt frafaller NSB ikke et gebyr når billett
fremlegges i ettertid. 

Det er på det objektive kriterium at dersom man ikke kan fremvise gyldig billett ved
kontroll, vil bli ilagt gebyr som er fastsatt av Samferdselsdepartementet. 

NSB opprettholder kravet om betaling av gebyret på 950 kroner.

Nemnda bemerker

Klagers sønn, omtalt som klager, ble påtruffet på toget i en ubetjent vogn og ble ilagt
gebyr da han ikke kunne vise gyldig billett.

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig.

Nemnda bemerker at faktum i saken er noe mangelfullt da det ikke er fremlagt noen
rapport om ileggelse av gebyret. 

Nemnda finner likevel å kunne behandle saken og legger til grunn det faktum klager har
oppgitt.

Nemnda legger til grunn at klager hadde en 30 dagers billett, men greidde ikke å vise
denne da telefonen hans ikke fungerte fordi den var ødelagt eller utladet.  

Nemnda bemerker at klager ikke kunne vise gyldig billett og dermed var vilkårene for å
ilegge gebyr til stede. 

Den reisende har selv ansvaret for at billett kan vises derunder at mobiltelefonen
fungerer. Dette kan sjekkes før påstigning på toget slik at man eventuelt kan gå i en
betjent vogn og kjøpe billett. 

Nemnda har forståelse for at  reaksjonen med gebyr i dette tilfellet kan oppleves
som streng. Av hensyn til reiseforetakenes behov er det imidlertid nødvendig å ha en
konsekvent praksis da det er ulike årsaker til at reisende ikke kan vise gyldig billett. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke grunnlag for å anbefale at klager
gis medhold.