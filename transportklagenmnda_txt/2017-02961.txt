Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende aktivert billett.

Dato
15.03.2018

Saksnummer
2017-02961

Tjenesteytere
Ruter

Klager har i det vesentlige anført

Klager ble ilagt gebyr på T-banen 26. oktober 2017. 

Klager viser til at han aktiverte billetten på valideringsautomaten ved Carl Berners
plass, og at det derfor må ha vært noen feil med Ruters automater. Han kan ikke holdes
ansvarlig for det. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående gebyret han ble ilagt på T-banen 26.
oktober 2017. Grunnen til at gebyr blir ilagt er fordi klager ikke kan fremvise gyldig billett.
I kontrollen viser klager frem en impuls enkeltbillett, men denne er ikke aktivert.

Klager hevder til Ruter at han fikk grønt lys på kortleseren på Carl Berners plass. Dette er
ikke teknisk mulig så lenge det ikke foreligger en aktivert og gyldig billett i kortet hans. I
Impulskortet klager sender inn til Ruter så ligger det en uaktivert billett som ble kjøpt 25.
september, altså en måned før kontrollen.

Ruter har ikke registrert noen feil ved kortleserne på Carl Berners plass, og her finnes det
fem stykker.

Klager endrer også sin forklaring i kontrollen. Først sier han at han har forsøkt å aktivere,
for deretter å si at han ikke rakk det fordi T-banen kom.

På bakgrunn av dette ser Ruter ingen grunn til å endre standpunkt i denne saken.

Nemnda bemerker

Klager ble den 26. oktober 2017 ilagt gebyr ved kontroll på T-banen ved Skøyenåsen da
han ikke kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Dette innebærer at
billetten må være bekreftet kjøpt før påstigning. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klager ikke kunne vise gyldig billett. Vilkårene for å ilegge
gebyr var til stede. 

Ifølge kontrollrapporten hevdet klager først at han hadde forsøkt å aktivere billetten på
Carl Berners plass, og fått grønt lys, deretter forklarte han at han ikke hadde rukket å
aktivere billetten fordi T-banen kom. 

I klagen hevder klager at han forsøkte å aktivere billetten og fikk grønt lys, og at det må
ha vært feil på automaten. 

Nemnda finner ikke sannsynliggjort at det var feil ved automaten og kan ikke se at det er
grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.