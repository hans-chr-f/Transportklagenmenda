Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr som følge av dårlig kundebehandling.

Dato
13.11.2020

Saksnummer
2020-00579

Tjenesteytere
Norwegian Air Shuttle

Klager har i det vesentlige anført

Klager skulle reise med DY1108 fra Oslo til Berlin den 4. desember 2019. Før
ombordstigning ble klager plukket ut for en kontroll av håndbagasjen og ble ilagt et
håndbagasjegebyr for overvektig håndbagasje.

Klager anfører at hun hadde med seg en kabinkoffert og en håndveske. Kabinkofferten
veide litt under ti kilo, men med håndvesken veide håndbagasjen til sammen rundt
13 kilo. Klager bestrider ikke at håndbagasjen var for tung i henhold til reglene, men
hun anfører at gjennomføringen av kontrollen var sterkt kritikkverdig. Klager stiller
blant annet spørsmålstegn ved at man som passasjer må betale gebyr for overvektig
håndbagasje, men likevel kan ta den med om bord på flyet. Klager mener også at
bagasjen burde ha blitt veid på et tidligere tidspunkt enn rett før ombordstigning. Hun
følte seg presset til å betale gebyret og anfører at Norwegians representanter ved gaten
oppførte seg truende og ufint. Det vises til klagers øvrige anførsler i fremlagt brev.

Klager krever refusjon av det ilagte håndbagasjegebyret på 750 kroner som følge av
dårlig behandling.

Tjenesteyterne har i det vesentlige anført
Norwegian viser til at det i artikkel 10.6.1 i de generelle befordringsvilkårene, som er
å finne på Norwegians nettsider, står følgende: «Baggage that is taken on board as
Hand Baggage must be of a size and/or weight that means it can be stowed in a closed
baggage locker in the cabin, or under the seat in front of you. The item must not exceed
the size and weight, and piece limit applicable to the Fare Rules, and itinerary. Such Rules
may be obtained on demand from us, our Website or from one of our Authorised Agents.
Objects that exceed the permitted limits or items that we consider will not fit in the cabin
must be sent as Checked Baggage. Before this is done, you will be given an opportunity
to remove the objects described in clause 10.1, third paragraph. You may be subject to
the applicable baggage charges if the item exceeds the allowable limits».

For LowFare-billetten som klager hadde, gjelder det en maksgrense på ti kilo. Det vises til
fremlagt kopi av reisedokumentet, hvor dette er oppgitt.

All informasjon vedrørende håndbagasje og gebyrer er å finne på Norwegians nettsider.
Dersom håndbagasjen veier mer enn ti kilo, vil passasjeren bli ilagt et gebyr, som ved
internasjonale flyvninger er på 750 kroner.

Norwegian gjør oppmerksom på at siden klager reiste med DY1108 den 4. desember
2019, har hun ikke rett på refusjon av billetten.

Norwegian kan etter dette ikke imøtekomme klagers krav om refusjon av gebyret.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Håndbagasjen kan maksimalt veie ti kilo. Dette fremgår også av
klagers billett.

Klager har ikke bestridt at håndbagasjen hennes veide mer enn ti kilo til sammen.
Norwegian hadde derfor tilstrekkelig grunnlag for å ilegge gebyr i dette tilfellet.

Hva gjelder klagers anførsel om dårlig kundebehandling i det aktuelle tilfellet, er det et
forhold som ikke egner seg for nemndsbehandling, da det krever at partene forklarer
seg, jf. transportklagenemndforskriften § 6-2 bokstav d.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.