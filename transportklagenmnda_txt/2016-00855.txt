Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
23.06.2017

Saksnummer
2016-00855

Tjenesteytere
SAS

Klager har i det vesentlige anført

Klager skulle reise fra Oslo til Stockholm den 24. juli 2016 kl 16.50 med SK882. Flyet
ankom Gardermoen under en time forsinket, men ble ytterligere to timer forsinket
grunnet manglende crew. Klager ankom bestemmelsesstedet mer enn tr timer forsinket.

Klager stiller seg kritisk til SAS' forklaring på at årsaken til forsinkelsen var dårlig vær, da
det var strålende vær over Skandinavia den dagen. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK882 ble dessverre 3 timer og 5 minutter forsinket som følge av dårlige forhold og
værforhold på flyvningen før, Stockholm-Oslo, med SK867. En bondegård brant i
nærheten av Arlanda, hvor låven inneholdt gasstanker som kunne eksplodere. Videre var
det såkalte Cumulonimbus skyer, som ofte inneholder torden, hagl, ising og turbulens.
Begge disse årsakene gjorde forholdene vanskelige, og førte til redusert trafikk over
Arlanda. 
Da SK867 ankom Gardermoen 1 time og 26 minutter forsinket, var arbeidstiden til
pilotene gått ut. Det ble tilkalt standby crew som ankom så raskt som mulig. Det vises til
fremlagt dokumentasjon.

I henhold til Sturgeon-dom C-402/07, er flyselskapene unntatt fra kompensasjon hvis
årsaken til forsinkelsen er ekstraordinære omstendigheter utenfor flyselskapets kontroll.
En omstendighet som er utenfor SAS' kontroll er hendelser som ikke er forårsaket av en
handling eller unnlatelse av flyselskapet. 

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med politisk ustabilitet,
værforhold som gjør det umulig å gjennomføre flygingen, sikkerhetsrisiki, uforutsette
mangler ved flysikkerheten og streiker som påvirker driften til det transporterende
selskap.

SAS kan på grunnlag av ovennevnte ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

SAS har fremlagt dokumentasjon med forklaringer som viser at flyet som skulle brukes
for klagerens flygning, kom 1 time og 28 minutter forsinket fra Stockholm til Oslo fordi
trafikken fra og til Arlanda måtte begrenses på grunn av spesielle værforhold og brann
på en bondegård ved flyplassen. At pilotene gikk ut på arbeidstid var en direkte følge
av trafikkbegrensningene på Arlanda. SAS kunne verken gjort noe for å forhindre
værforholdene eller brannen. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.