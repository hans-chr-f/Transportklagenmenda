Vedtak i Transportklagenemnda - Fly

Sammendrag

Krav om refusjon av utgifter til ny flybillett, mat, overnatting
og transport som følge av nektet ombordstigning på grunn
av manglende registrering av helseopplysninger før avreise.

Dato
20.09.2021

Saksnummer
2021-00331

Tjenesteytere
LOT Polish Airlines

Klager har i det vesentlige anført

Klager hadde bestilt en reise med LO752 fra Kiev til Warszawa og med LO483 fra
Warszawa til Oslo den 7. februar 2021. Klager oppgir at han ved gaten i Warszawa ble
nektet ombordstigning som følge av at han ikke hadde registrert seg på Helsenorge.
Han stiller seg undrende til at han ikke fikk lov til å gjøre ferdig registreringen ved gaten,
og han anfører at de ikke hadde lov til å nekte ham å reise til Norge, siden han er norsk
statsborger. Klager anfører at det ikke er noen regler som forhindrer ham fra å reise
hjem til Norge selv om han ikke har registrert opplysningene sine på Helsenorge.

Det vises til klagers øvrige anførsler i fremlagt dokumentasjon.

Som følge av den nektede ombordstigningen måtte klager kjøpe ny flybillett, i tillegg
til at han hadde utgifter til overnatting, mat og transport mens han ventet på den nye
flyavgangen. Klager krever 4000 kroner totalt i erstatning for utgifter til ny flybillett,
overnatting, transport og mat.

Tjenesteyterne har i det vesentlige anført
LOT Polish Airlines beklager eventuelle ulemper situasjonen har medført. Alle passasjerer
er forpliktet til å ha med seg nødvendig dokumentasjon for at transporten skal kunne
utføres som avtalt. Fraktføreren kan ikke holdes ansvarlig for eventuell manglende
dokumentasjon og følgene av dette. Klager manglet et essensielt dokument, et PLF-
skjema, og han kunne dermed ikke tillates om bord.

Merk at klager har rett på refusjon i henhold til billettvilkårene. Dette beløpet vil bli
refundert til kortet/kontoen som ble brukt for å betale for billetten. Selskapet gjør
oppmerksom på det vil ta rundt fire uker før refusjonsavdelingen får gjennomført denne
transaksjonen.

Nemnda bemerker

På bakgrunn av sakens opplysninger legger nemnda til grunn at klager ble nektet reise
med flyvingen fra Warszawa til Oslo.

EU-forordning 261/2004 har regler ved nektet ombordstigning, flyforsinkelser og
flykanselleringer. I henhold til artikkel 2 bokstav j er «nektet ombordstigning» definert
som en avvisning av en passasjer på tross av at vedkommende har møtt til innsjekking
i samsvar med artikkel 3 nummer 2, med mindre det er «rimelig grunn til avvisningen».
Helse- eller sikkerhetsmessige årsaker eller utilstrekkelige reisedokumenter er oppgitt
som eksempler på slik rimelig grunn.

I dette tilfellet er det oppgitt at klager ikke hadde fylt ut et bestemt skjema for innreise
til Norge. Nemnda bemerker at i henhold til forskrift om smitteverntiltak mv. ved
koronautbruddet § 5b (covid-19-forskriften) må alle som ankommer Norge fra et område
som medfører karanteneplikt, registrere bestemte opplysninger via et eget skjema før
innreise. Dette gjelder uavhengig av den reisendes nasjonalitet. § 5b ble tilføyd ved
forskrift 21. desember 2020, og den gjaldt således på klagers avreisetidspunkt. Nemnda
er av den oppfatning at LOT Polish Airlines således handlet i tråd med gjeldende regler
da de nektet klager reise med flyvningen til Norge.

LOT Polish Airlines har oppgitt at klager har fått refusjon i henhold til de gjeldende
reglene for billetten han hadde. Nemnda kan ikke anbefale at klager gis medhold i
refusjon eller erstatning utover dette.

Vedtak

Transportklagenemnda kan ikke anbefale at klager gis medhold.