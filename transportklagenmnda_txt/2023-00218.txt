Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.05.2024

Saksnummer
2023-02381

Tjenesteytere
Widerøe

Klager har i det vesentlige anført

Klager (to passasjerer) skulle fly Nice-Torp med Widerøe:

WF1717 - Nice-Torp - kl. 20:50-kl. 23:40 - 13. juli 2022

Flyvningen blir forsinket og klager omdirigeres til Oslo lufthavn siden Torp lufthavn
(Farris Approach) stengte kl. 00:00. Klager får dekket hotell og bakketransport fra Oslo
lufthavn til Torp lufthavn neste dag.

Klager har kommentert tilsvaret til Widerøe og skriver at de viser til SLOT-tider. I perioden
26.06.22-20.07.22, var 7 av 8 flyvninger forsinket og flere av disse var betydelig forsinket.
Etter klagers mening som kunde er ikke dette et enkelt tilfelle, slik Widerøe viser til.
Klager mener at det ikke skal være kundenes problem at Widerøe har lagt inn for kort tid
på tidligere flyvninger på dagen. Klager viser til at Torp stenger kl. 00:00, men Widerøe
har ved flere tidligere anledninger landet betydelig senere enn dette.

Klager ankommer endedestinasjon Torp den 14. juli 2022 og krever 400 EUR i
standarderstatning per passasjer, totalt 800 EUR.

Tjenesteyterne har i det vesentlige anført
Widerøe har i det vesentlige anført:

LN-WEA får en forsinkelse fra Rhodos til Torp, SLOT (CTOT) som gir en
rotasjonsforsinkelse på maskinen, og ny CTOT ut fra Torp til Nice. Returen blir forsinket
med 75 min. Oppsatt ankomst til Torp 23:40, men tidligere SLOT-\ Nice gjør at flyet må
omdirigeres til Oslo Lufthavn, fordi Torp Lufthavn (Farris Approach) stenger 00.00. Flyet
lander på OSL klokken 00:47.

Det er i perioden buss for tog, slik at det gis tilbud om hotell, og bakketransport fra Oslo
Lufthavn til Torp neste dag – bakketransport og hotell dekkes av Widerøe.

Widerøe viser til oversikt over åpningstider på Torp, oversikt over flyvninger LN-WEA den
13. juli 2022, CTOT fra Rhodos til Torp og CTOT fra Torp til Nice.

For WF1717 blir ankomst til Nice noe forsinket da de avventet SLOT-tillatelse. Returen
fra Nice blir derfor forsinket med 75 minutter, og utgjør ikke en lang nok forsinkelse
til at flyvningen skal være berettiget kompensasjon, men flyet må omdirigeres til OSL
Gardermoen da Sandefjord TRF Lufthavn stenger 00.00.

Widerøe viser videre til OCC, IRR og definisjon på SLOT:

"Airport slot coordination is the process that allocates scarce airport capacity to airlines
in advance of each scheduling season. It ensures airline schedules can be planned
according to the airport capacity that’s available, preventing unnecessary delays on the
day and optimizing the efficient use of this heavily demanded infrastructure when fully
implemented."

Farris Approach:

Luftrommet/flyveleder tilgjengelig. Når Farris App stenger, stenges i realiteten
luftrommet og det vil ikke være mulig å operere uten flyveleder for det aktuelle området.

Når det gjelder Farris App så stenger denne 00.00 hver dag. Likevel søker Widerøe
dispensasjon til landing utenfor åpningstidene ved behov, og ofte får de godkjenning til
det og lander som normalt. Dette beror på flyvelederne og om de er tilstede eller ikke og
er utenfor Widerøes kontroll. 

I dette tilfellet ble vår forespørsel avslått og vi fikk ikke tillatelse til å lande etter 00.00.
Flyet opererer derfor som et alternativ til Oslo.

Nemnda bemerker

Nemnda legger til grunn at klagers flyvning WF1717 Nice-Torp den 13. juli 2022 ble
forsinket og at klager ankom endedestinasjon Torp neste dag den 14. juli 2022.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Widerøe har anført at forsinkelsen skyldtes sent innkommet fly WF7741 fra Rhodos
til Torp, og at årsaken til forsinkelsen av denne flyvningen var Air Traffic Control (ATC)-
restriksjoner og Air Traffic Flow Management (ATFM) på flyplassen på Rhodos.

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Nemnda mener at Widerøe i tilstrekkelig grad har dokumentert at de måtte vente på
SLOT-tillatelse og at klagers flyvning ble påvirket av rotasjonsforsinkelse. Nemnda mener
også at Widerøe har dokumentert at Torp lufthavn stenger kl. 00:00 og at det er utenfor
deres kontroll om flyvelederne åpner for godkjenning til å lande etter dette tidspunktet.

Nemnda har kommet til at flyselskapet har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Klager ble innlosjert på hotell og fikk bakketransport fra Gardermoen til Torp
neste dag. Nemnda mener at Widerøe har omrutet klager til endedestinasjon snarest
mulig i henhold til forordningen.

Nemnda anbefaler derfor at klager ikke gis medhold i kravet om standarderstatning.

Vedtak

Transportklagenemnda kan ikke anbefale at klager gis medhold.