Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.10.2018

Saksnummer
2017-03155

Tjenesteytere
SAS

Klager har i det vesentlige anført

Klager skulle reise fra Stavanger til Malaga den 18. juli 2017 kl. 15:55 med SK4681. Denne
flyvningen ble forsinket med 3 timer og 50 minutter. 

Det ble ikke opplyst til klager om rettigheter i forbindelse med forsinkelsen.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SAS beklager at SK4681 ble forsinket. Forsinkelsen var en konsekvens av at den tidligere
ruten til dette flyindividet (LNRRT) hadde forsinkelse. SAS viser til innsendt informasjon
som viser hele ruten til denne flymaskinen den 18. juli 2017.

Det var flere forsinkelser gjennom dagen på dette flyindividet, men det som skyldes
teknisk svikt var på under tre timer. I henhold til EU-forordningen må forsinkelsen være
på tre timer eller mer for at EU kompensasjon kan gjøres krav på. 

ATC/Air Traffic Control på foregående avgang fra Burgas, og ATC på avgangen fra
Stavanger til Malaga, er en ekstraordinær hendelse utenfor flyselskapets kontroll og skal
trekkes fra den totale forsinkelsen.

Dersom forsinkelsen i dette tilfellet bare hadde skyldtes tekniske årsaker, så hadde
den totale forsinkelsestiden vært mindre enn 3 timer og EU kompensasjon hadde ikke
vært berettiget. Vi mener derfor at vi ikke kan pålegges å utbetale EU kompensasjon da
årsaken til at forsinkelsen oversteg 3 timer var ekstraordinære forhold.

SAS har dekket utgifter til mat og drikke på flyplassen.

SAS kan ikke imøtekomme klagers krav om EU kompensasjon i dette tilfellet.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt dokumentasjon med beskrivelse av hendelsen som
opplyser at forsinkelsen skyldtes både teknisk feil og ATC-restriksjoner som følge av
dårlige værforhold i deler av Europa. 

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf EU-domstolens avgjørelse av 17.09.2015
Corina van der Lans - KLM (C-257/14) og Kommisjonens veileder av 15.06.2016 punkt 5.2.
I denne saken utgjorde den tekniske feilen en forsinkelse på under tre timer. 

Årsaken til at forsinkelsen overskred tre timer var at SAS fulgte pålegg fra ATC. Dette
pålegget hadde ikke flyselskapet kontroll over. Slik nemnda ser det har flyselskapet
godtgjort at verken forsinkelsen eller de ekstraordinære omstendighetene kunne
vært unngått selv om alle rimelige tiltak var truffet; Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.