Vedtak i Transportklagenemnda - Fly

Sammendrag

Krav om erstatning for manglende hjelp fra flyselskapet ved endring av billetter.

Dato
14.02.2023

Saksnummer
2022-02228

Tjenesteytere
Flyr

Klager har i det vesentlige anført

Klager og hennes medreisende var på ferie i Kroatia og hadde billetter med Flyr for
hjemreisen fra Zadar til Oslo den 7. september 2022. De ønsket å forlenge oppholdet
og endre hjemreisen til 14. september. De trodde de kunne endre billettene fritt frem
til 24 timer før avreise og ikke kun frem til 3 dager før avreise, men at de ikke var klar
over at dette sto i vilkårene som de hadde akseptert da de bestilte billettene, tar klager
ansvar for selv. Da de forsøkte å kontakte Flyr angående kansellering av opprinnelige
billetter og bestilling av nye, fikk de imidlertid ingen hjelp via chatten i flyselskapets app.
De forsøkte flere ganger å ringe også, men fikk ingen hjelp da heller og måtte vente i
flere timer. Da de endelig fikk snakket med noen, fikk de kun svar om at billettene ikke
kunne refunderes. Klager gjentok at det var de klar over, men at de trengte hjelp til å
få bestilt nye billetter og få bekreftet at de opprinnelige ble kansellert. De fikk ingen
bekreftelser på kanselleringen og til slutt kun beskjed om at de måtte bestilte billetter
selv via appen. Fordi de brukte lang tid på å få hjelp, var prisen steget fra ca kr 800 til kr
1590 da de endelig fikk bestilt billetter. 

Etter mye frem og tilbake med Flyr, fikk de til slutt en beklagelse og et tilbud om fritt
setevalg til en verdi av kr 500 for hjemreisen. Det hadde imidlertid ingen verdi for dem da
de nye billettene til kr. 1590 per person inkluderte sete- og bagasjereservasjon. 

Klager krever prisforhøyelsen erstattet da Flyrs elendige kundeservice og manglende
hjelp medførte at prisene steg i påvente av å få gjennomført en billettbestilling.

Tjenesteyterne har i det vesentlige anført
Klager hadde to UNG billetter for reise fra Zadar til Oslo den 7. september. Da hun
tok kontakt med Flyrs kundeservice en dag før avreise for å endre reisedatoen til 14.
september, fikk hun opplyst at en endring av denne billettypen kun er mulig frem til 3
dager før avreise og at endring og refusjon derfor ikke var mulig med unntak av skatter
og avgifter på billettene. Flyr viser til deres vilkår og betingelser som finnes på nettsiden
til flyselskapet. 

Flyr avviser at det var lang ventetid på deres kundeservice på dette tidspunktet og
viser til at den lengste ventetiden i perioden 1. til 6. september 2022 var 27 minutter
og at den gjennomsnittlige ventetiden var under 5 minutter hver av disse dagene.
Det har aldri vært Flyr sin intensjon å tilby seg å bestille de nye billettene for klager.
Billettypen UNG kan kun bestilles online med Vipps og Vipps brukes til å kontrollere
kjøpers alder siden billettypen er tilgjengelig kun for en bestemt aldersgruppe. Dette
er det tydelig informasjon om på Flyrs nettsider. Det vises til fremlagte utskrifter fra
kundeserviceloggen og vilkårene.

Prisene justeres flere ganger i løpet av en dag og er dynamiske. Det å vente på
kundeservice, samtidig som at ønske om bestilling av billetter ikke er nevnt, kvalifiserer
ikke til noe prisavslag. Flyr kan for øvrig ikke se at klager har dokumentert noen
prisdifferanse på billettene og avviser således klagers krav.

Nemnda bemerker

Klager har fremsatt krav om erstatning for dårlig kundeservice som medførte at hun og
hennes medreisende måtte betale en høyere pris for nye returbilletter fra Kroatia etter
at de bestemte seg for å forlenge ferien. Klager har ikke dokumentert noe økonomisk
tap, men anført at de nye billettene kostet kr 1590 per person og at de opprinnelige
billettene var betalt med ca kr 800 per person. Prisdifferansen utgjorde således kr 1580
for to billetter. 

Billettene som klager ønsket å endre var av typen UNG og har egne vilkår hva gjelder
endring og refusjon. Klager er innforstått med at de ikke ville kunne endret billettene
dagen før avreise (24 timer før avgang) slik hun først antok da de kontaktet Flyr for å
endre dato for hjemreise. Hun mener imidlertid at hun ikke fikk hjelp til å bestille nye
billetter og at årsaken til dette var manglende og dårlig kundeservice fra Flyr. 

Flyr har lagt frem vilkårene for billettene og der fremgår det at UNG billetter kan fritt
frem til 3 dager før avreise. Dersom prisen er høyere for det nye avgangstidspunktet i
forhold til prisen på original avgangstid, må man betale prisdifferansen.

Flyselskapet har videre vist til vilkårene der det fremgår at UNG billetter må bestilles
online og betales gjennom Vipps av passasjeren selv slik at alderen kan bekreftes.
Vilkårene bekreftes av kjøper ved online bestilling og burde således være kjent for klager
siden de hadde bestilt UNG billetter for opprinnelig reise. Nemnda kan ikke se av den
fremlagte chattedialogen med kundeservice at Flyr har opptrådt klanderverdig i sin
dialog med klager. Det er derfor ikke grunnlag for erstatning av prisforhøyelsen.

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.