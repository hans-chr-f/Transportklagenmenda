Vedtak i Pakkereisenemnda

Sammendrag

Saken gjelder hotellstandard, Miami, USA.

Dato
..

Saksnummer
142/13P

Tjenesteyter
Berg-Hansen Ferie

Sakens dokumenter ble lagt frem.

Klager: X

Turarrangør: Berg-Hansen Ferie

Antall reisende: 6

Reisens pris: 81. 330 nok

Saken gjelder:

Saken gjelder hotellstandard, Miami, USA.

Klager anfører at de hadde bestilt 2 «Twin/Double room x-tra bed(adult/child)».

De forsto dette slik at de ville få ekstra seng på rommet.

Hotellet sa at de måtte betale for dette. Rommet luktet mugg og urin.

Etter å ha tatt det opp med Berg-Hansen fikk de byttet rom og fikk nå et «connectingroom»
uten tillegg i prisen. Det nye rommet hadde to senger og en sovesofa. Rommet hadde den
samme vonde lukten, og i det andre rommet de fikk, var det også gul flekk i sengen. De fikk
derfor byttet dette rommet til et som var bedre.

I rommet med to senger og en sofa var sengene 150cm brede - noe de mener er en stor
enkeltseng og hvor det ikke kan ligge to personer.

De to yngste barna lå i hver sin seng. Det var ikke plass til de to voksne på sofaen, slik at en av
de to lå der og den andre på gulvet på putene fra sofaen.

De tok igjen kontakt med Berg-Hansen. Etter noen tid fikk de forslag til andre hoteller, men
fordi det var usikkerhet om Berg-Hansen ville dekke merkostnaden, ble de boende. De krever
kompensasjon for de dagene de måtte utholde de dårlige boforholdene.

Berg-Hansen anfører at klager fikk slike rom som var bestilt.

Det sto tydelig i voucheren at opphold var i eksisterende senger.

Antagelig var forventningene til standard for høy i forhold til hva som kan forventes av et 3*
hotell i Miami. De fikk også tilbud om å bytte hotell, men det ønsket de ikke.

Det er ikke grunnlag for noen kompensasjon, men Berg-Hansen vil ettergi gebyret for
henvendelsen til vakttelefonen.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Klagers reisefølge besto av 2 voksne og 4 barn i alder 11-18 år.

I New York og Orlando hadde de bestilt 4* hoteller og i Miami et 3* hotell.

På alle hotellene var det bestilt 2 rom med 2 senger. På voucheren for hotellet i Miami var
det inntatt følgende tekst: «If booked double room with option to be used by 3/4 persons (if
booked). All guests share existing bedding, 2 persons 1 double bed, 3 pers or more 2 separate
beds».

Nemnda må da legge til grunn at klager fikk rom som var bestilt på basis av  Berg-Hansens
tilbud og slik det fremgikk av den voucher de hadde mottatt.

Det var da ikke grunnlag for å kreve hotellbytte kostnadsfritt.

De hadde også fått en oppgradering av rommene.

Vedtak:

Reklamasjonsnemnda kan ikke anbefale ytterligere kompensasjon.

Vedtaket var enstemmig.