Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2020

Saksnummer
2020-00976

Tjenesteytere
Widerøe

Klager har i det vesentlige anført

Klager (to personer) skulle reise fra Bergen til Hamburg den 1. desember 2019 med
WF208 kl. 10:15 og ankomst kl. 11:50. Denne flyvningen ble kansellert på grunn av
dårlig vær og de ble booket om til SAS samme dag, fra Bergen kl. 11:20 til Hamburg med
ankomst kl. 18:40 via Oslo og København. 

Klager viser til Widerøes kommentar. Den foregående flyvningen WIF1GX ble ikke
kansellert på grunn av værforhold i Tromsø denne morgenen. Den ble kun forsinket med
ca. 3,5 time og ble omdirigert direkte til Bergen, her kunne flyet ha startet flyvning til
Hamburg med forsinkelse på ca. en time.  

Klager krever standarderstatning på 250 euro per person, totalt 500 euro, i henhold til
EU-forordning 261/2004.

Tjenesteyterne har i det vesentlige anført
Widerøe viser til sin operative logg angående forsinkelsen på WF611 fra Tromsø til
Bergen. Her fremgår det at forsinkelsen var på grunn av dårlig vær (snø og vind) og
begrensning på bremse lengde og is. Forsinkelsen ble på 3 timer og 24 minutter.

Samme besetning og flymaskin skulle fly WF208/209 Bergen – Hamburg – Bergen. Været
i Tromsø var den direkte årsaken for denne kanselleringen. Det vises også til Metar
rapport for værsituasjonen.

Widerøe kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller
de ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at WF611 fra Tromsø til Bergen ble kansellert som
følge av snø, vind og glatt rullebane i Tromsø. Videre viser dokumentasjonen at samme
besetning og flymaskin skulle fly WF208/209 Bergen – Hamburg – Bergen. At klagers
avgang ble kansellert var en direkte følge av værforholdene som forsinket foregående
flyvning.   

Klager har etter dette ikke rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.