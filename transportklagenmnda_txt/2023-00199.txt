Vedtak i Transportklagenemnda - Fly

Sammendrag

Krav om standarderstatning som følge av forsinkelse som medførte at klager
mistet videreforbindelsen og refusjon av utgifter til parkering på flyplass.

Dato
22.08.2023

Saksnummer
2023-00199

Tjenesteytere
Widerøe

Klager har i det vesentlige anført

Klager (tre passasjerer) skulle fly hjem fra London-Bergen-Kristiansand med Widerøe den
23. oktober 2022.

På flyplassen i London fikk klager beskjed om at flyvningen London-Bergen hadde blitt
forsinket tilsynelatende pga. vær.

Klager ble omrutet til ny flyvning London-Bergen. Klager rakk dermed ikke
videreforbindelsen Bergen-Kristiansand. Widerøe booket klager inn på hotell og ga også
klager ny flyavgang neste morgen. Klager ankom neste morgen med første fly Bergen-
Kristiansand.

Klager krever standarderstatning og refusjon for ekstra dag med parkering på flyplassen i
Kristiansand.

Tjenesteyterne har i det vesentlige anført
Widerøe skriver at WF357 London-Bergen ble forsinket med årsak i værforholdene
(tordenvær), som igjen førte til at passasjerene mistet videreforbindelsen Bergen-
Kristiansand. Passasjerene fikk omruting til nærmeste tilgjengelige maskin, neste
morgen, samt overnatting, matvoucher og transport dersom det var behov for det.

LNWEB ankom London på rutetid og fikk på grunn av lange ventetider ved flyplassen og
dårlig vær en forsinkelse på retur.

Widerøe viser til logger, IATA delay codes og interne systemer.

Nemnda bemerker

På bakgrunn av klagers opplysninger legger nemnda til grunn at klagers flyvning London-
Bergen ble forsinket slik at de mistet videreforbindelsen til Kristiansand. Videre legger
nemnda til grunn at de ble omrutet dagen etter fra Bergen.

Klagers flyvning London-Bergen-Kristiansand den 23. oktober 2022 ble forsinket over tre
timer ved ankomst i Kristiansand.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda finner det godtgjort at uregelmessighetene på klagers reise var forårsaket
av værforholdene (tordenvær) i London. Nemnda mener at Widerøe i denne saken
har godtgjort at forsinkelsen ikke kunne vært unngått selv om alle rimelige tiltak var
truffet. Widerøe har underbygget med logger og rapporter som viser at det var dårlige
værforhold, nærmere bestemt tordenvær, som førte til forsinkelsen. Widerøe har også
dokumentert at de har gjort alle rimelige tiltak for å unngå ulempene, da klager fikk
omruting til nærmeste tilgjengelige maskin og forpleining.

Nemnda kan ikke anbefale at klager tilkjennes standarderstatning i denne saken.

Klager har fremmet et krav knyttet til parkering på flyplassen en ekstra dag og har blitt
oppfordret til å dokumentere dette kravet. Klager har ikke gjort dette. Nemnda har
derfor ikke grunnlag til å behandle dette.

Vedtak

Transportklagenemnda anbefaler at klager ikke gis medhold.