Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
31.10.2017

Saksnummer
2017-01547

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85895 fra Tromsø (TOS) til Las Palmas (LPA)
7. januar 2017 kl. 16.50. Flyvningen ble forsinket med over 18 timer. 

Klager har på ovennevnte bakgrunn fremsatt krav om standardkompensasjon på 600
euro pr. person for fem passasjerer.

Tjenesteyterne har i det vesentlige anført
Norwegians flyvning D85895 fra Tromsø til Las Palmas 7. januar 2017 ble forsinket.
Tidligere avgang - D85894 - måtte omdirigeres til Bodø på grunn av kryssvind og dårlige
landingsforhold på rullebanen i Tromsø. Været medførte glatterullebaner, som igjen
forårsaket landingsrestriksjoner på flyplassen. 

Rimelige tiltak ble fattet av Norwegian, men værforholdene i Tromsø denne dagen ga
begrensede muligheter. Da fly endelig fikk lette og lande i Tromsø, var kabinbesetningen
så nær obligatorisk hviletid at det ikke var mulig for dem å operere neste flyvning helt til
Las Palmas. Passasjerene fikk dermed nattstopp i Oslo og ny avgang neste dag fraktet
passasjerene til Las Palmas. 

Flyselskapene er unntatt fra å utbetale kompensasjon i de tilfeller hvor forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak ble fattet. Dårlige værforhold som medfører uregelmessigheter er en slik
ekstraordinær omstendighet. Norwegian avviser på ovennevnte bakgrunn klagers krav
om standarderstatning.

Nemnda bemerker

Klager skulle reise fra Tromsø til Las Palmas med Norwegians flyvning D85895 7. januar
2017 kl. 16.50. Klager har fremsatt krav om standarderstatning på 600 euro pr. person i
henhold til EU-forordning 261/2004. 

Nemnda ønsker innledningsvis å påpeke at det korrekte erstatningsbeløpet i denne
saken er 400 euro pr. person, da flyreisens destinasjon, Las Palmas, ligger innenfor EU/
EØS-området, jf. EU-forordning 261/2004 artikkel 7 nummer 1 bokstav b. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Flymaskinens tidligere avgang, D85894 fra Las Palmas til Tromsø ble omdirigert til Bodø
som følge av værforholdene i Tromsø. Når værforholdene endelig ble tilstrekkelig gode
for lufttrafikk, var imidlertid kabinbesetningen nært ved å "gå ut på tid". Passasjerene på
D85895 ble derfor fraktet til Oslo og videre til Las Palmas påfølgende morgen, og ankom
Las Palmas 8. januar kl. 17.15. 

Nemnda mener at de dårlige værforholdene i Tromsø og den aktuelle forsinkelsen må
anses som en ekstraordinær omstendighet som ikke kunne vært unngått selv om alle
rimelige tiltak var truffet. Det er opplyst at det var kryssvind, glatt rullebane og dårlige
landingsforhold, jf. fremlagt dokumentasjon. At andre fly kan ha landet i perioden, er
ikke avgjørende for nemnda, da dette blant annet vil kunne avhenge av flytype, vekt og
skiftende værforhold. Norwegian iverksatte tilgjengelige tiltak ved å frakte passasjerene
deler av veien til Oslo, før ny avgang ble satt opp påfølgende dag klokken 10.00. Nemnda
mener at dette må anses som et rimelig tiltak. 

Nemnda kan etter dette ikke se at det er grunnlag for klagers krav om
standarderstatning.

Vedtak

Transportklagenemnda - fly anbefaler ikke at klager gis medhold.