Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-03209

Tjenesteytere
SAS

Klager har i det vesentlige anført

Klager med reisefølge (tilsammen tre personer) skulle reise fra Haugesund til Firenze via
Oslo og Frankfurt med SAS og Lufthansa lørdag den 22. september 2018 kl 07.20 med
ankomst kl 18.20. Flight SK309 fra Haugesund til Oslo ble kansellert. Klager ble booket
om til påfølgende dag med SAS og KLM kl 09.25, og ankom endelig bestemmelsessted kl
16.55, nesten ett døgn forsinket.

Klager stiller seg undrende til at SAS ikke kunne lande grunnet værforhold, da andre
flyselskap landet og tok av som normalt. Klager viser til fremlagt skjermbilde fra Avinor. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK309 ble kansellert som følge av dårlige værforhold. Flymaskinen som skulle operere
SK309 klokken 07.20 skulle ha ankommet Haugesund kvelden før som SK320 klokken
20.35 og ha natt-stopp i Haugesund. Dessverre ble SK320 kansellert på grunn av sterk
vind i Sør-Norge. SAS viser til fremlagt dokumentasjon. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

Klager med følge ble booket om til første ledige avgang påfølgende dag med SAS og
KLM. 

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av sterk vind.
Kanselleringen gir således ikke rett til standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Klager skulle reise en lørdag, en ukedag med forholdsvis få flyvninger. SAS tilbød
klager omruting til neste dag med SAS og KLM via Oslo og Amsterdam. Etter nemndas
vurdering må dette etter forholdene anses som snarest mulig.

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.