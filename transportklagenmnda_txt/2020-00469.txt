Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
06.10.2020

Saksnummer
2020-00469

Tjenesteytere
SAS

Klager har i det vesentlige anført

Klager (tre personer) skulle reise fra Malaga til Oslo via København den 2. januar 2020
kl 11.30 med ankomst kl 17.25. SK6202 fra Malaga til København ble forsinket slik at
reisefølget mistet sin videreforbindelse. Klager ble booket om til SK1470 og ankom
endelig bestemmelsessted i overkant av tre timer forsinket. 

Klager reiste med en annen familie som har fått erstatning. Klager stiller seg undrende til
slik forskjellsbehandling. 

Klager har mottatt refusjon for utgifter til mat med kroner 707,87. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har selskapet i det vesentlige anført:

SK1470 fra København til Oslo ble 2 timer og 51 minutter forsinket:
Schedule time of arrival: 17:25
Actual time of arrival: 20:16

Hendelsen er ikke kompensasjonsberettiget da forsinkelsens lengde var under tre timer.

SAS kan ikke imøtekomme klagers krav.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen tre personer) kom
mer enn tre timer forsinket frem til sitt endelige bestemmelsessted Oslo. Klager har
fremsatt krav om standardkompensasjon i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

SAS har som nevnt ikke avgitt uttalelse til nemnda. Til klager har selskapet vist til
en forsinkelse på SK1470 som var den avgangen klager ble booket om til. SAS har
ikke forklart hva som var årsaken til forsinkelsen på SK6202 eller dokumentert
denne. Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 400 euro per person.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at SAS utbetaler 400 euro per person.