Vedtak i Pakkereisenemnda

Sammendrag

Saken gjelder erstatning/prisavslag etter vannskade.

Dato
07.02.2013

Saksnummer
159/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 4

Reisens pris: 34.835,-

Saken gjelder:

Saken gjelder erstatning/prisavslag etter vannskade.

Klager anfører at de lørdag 7. juli oppdaget at det dryppet fra taket på badet.

De ga beskjed i resepsjonen, som sa at de skulle se på det. Dagen etter var det en stor
lekkasje da de kom fra stranden - 2-3 cm vann på gulvet i hele leiligheten og vann som fosset
ned fra taket. Det tok 20 min før det kom en rørlegger og stoppet lekkasjen. Klær, sko m m ble
våte. I safen hadde de to i-pader.

De ble ikke direkte skadet, men klager er redd for senskader på grunn av luftfuktigheten som
lekkasjen førte til. Hotellet hadde ikke ledige rom, men ordnet med rom på annet hotell. Uten
bistand fra hotellet bortsett fra betalt taxi måtte de pakke og ordne med alt det våte tøyet
selv. Morgenen etter flyttet de tilbake.

Hotellet var villig til å betale for to skinnsko, sminke og nye i-pader, men da måtte de kjøpe
det på Mallorca fordi hotellet trengte kvitteringene. Klager ønsket ikke å bruke siste feriedag til
innkjøp og ville heller ikke ha i-pader med garanti fra Mallorca.

De ble senere tilbudt 350 euro i kompensasjon. Hotellet mente at det bare skulle betales
kompensasjon for de to voksne og ikke for barna.

Ving har opplyst at klager ble tilbudt å bo de to siste nettene på det andre hotellet, men
de ønsket selv å flytte tilbake til det første. Hotellet har for øvrig dekket de tingene som
ble ødelagt. Tilbudet om å få to nye i-pader innkjøpt på Mallorca ble avslått. Det samme
gjelder tilbudet om 358,80 euro i kompensasjon for flyttingen.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. En vannlekkasje på rommet utgjør en mangel som berettiger til prisavslag/
erstatning selv om den «avhjelpes» ved at nytt hotellrom blir stilt til disposisjon. Erstatningen
skal dekke påført økonomisk tap, samt eventuell godtgjørelse for «vesentlig ulempe».
Reklamasjonsnemnda finner at klager i dette tilfelle bør tilkjennes et prisavslag for vesentlig
ulempe med et beløp tilsvarende en dagsandel, eller kr.4.769,-.

Når det gjelder direkte økonomisk tap, har Ving opplyst at hotellet har dekket ødelagte ting.
Reklamasjonsnemnda legget det til grunn. Det gjenværende spørsmål gjelder 2 i-pader som
ikke ble direkte berørt av lekkasjen, men hvor klager er redd for senskader på grunn av
luftfuktigheten i rommet etter lekkasjen.

Reklamasjonsnemnda finner at dette er en for usikker eventualitet til at det kan gi grunnlag
for erstatning.

Vedtak:

Reklamasjonsnemnda for pakkereiser anbefaler at det utbetales en kompensasjon på
kr.4.769,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Vigdis Fiske, Amisol AS