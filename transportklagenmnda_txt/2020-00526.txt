Vedtak i Transportklagenemnda - Fly

Sammendrag

Krav om standarderstatning for forsinkelse.

Dato
16.02.2021

Saksnummer
2020-00526

Tjenesteytere
Widerøe
SAS

Klager har i det vesentlige anført

Klager hadde billett med Widerøe og SAS for reise den 6. januar 2020 fra Stokmarknes
kl. 16.30 via Bodø og Oslo til Kristiansund. Flyvningen fra Stokmarknes til Bodø gikk greit,
men var forsinket. Klager hadde god tid i Bodø og rakk derfor sin videre forbindelsen
med SK4123 fra Bodø til Oslo. Det var på denne flyvningen problemet oppsto da SK4123
måtte lande i Trondheim for tanking av olje. Klager ankom Oslo for sent til å rekke sin
videre forbindelse til Kristiansund samme kveld. Han ble omrutet til dagen etter og reiste
fra Oslo via Bergen til Kristiansund der han ankom med en forsinkelse på drøyt 12 timer.
Bagasjen var også forsinket og klager fikk den først senere på dagen. Klager skulle på
jobb på båt, men det gikk bra siden seilingen fra Kristiansund gikk etter at bagasjen kom. 

Klager sendte krav om erstatning for forsinkelsen til SAS, men selskapet avviste klagers
krav og henviste han til å sende kravet om erstatning til Widerøe. Widerøe henviste
klager tilbake til SAS. Klager har anført at det var forsinkelsen fra Bodø til Oslo som er
grunnlaget for hans krav, men har likevel blitt henvist tilbake til Widerøe. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Widerøe fløy strekningen fra Stokmarknes til Bodø med WF855. Dette flyet skulle lande
i Bodø kl. 17.05, men ble forsinket og ankom kll. 18.31, 86 minutter forsinket. Klager
hadde fortsatt rett under en time til å rekke sin forbindelse med SAS. At SAS har vært
forsinket/kansellert etterpå kan ikke Widerøe være erstatningspliktig for.

SAS har ikke svart nemnda. Til klager har SAS svart at han må henvende seg til Widerøe
for erstatning.

Nemnda bemerker

Flyselskapet SAS har tross oppfordring ikke avgitt uttalelse til nemnda. Før saken
behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg,
kan nemnda likevel treffe vedtak på grunnlag av de opplysninger som er fremkommet
tidligere i saken, jf. transportklagenemndforskriften § 5-3, tredje ledd.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet,
jf.  EU-forordning 261/2004 artiklene 5, 6 og 7, samt EU-domstolens avgjørelser i
sakene Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

I følge klager måtte SK4123 lande i Trondheim da det var problemer med olje. SAS har
ikke kommentert dette i sitt svar til klager, men kun svart at flyvningen var operert av
Widerøe og at klager måtte sende sitt krav om erstatning for forsinkelsen dit. Dette til
tross for at flightnummer, strekning, dato og hendelse er oppgitt som grunnlag for kravet
om erstatning. SAS er det transporterende flyselskapet for SK4123, og er derfor ansvarlig
etter forordningen jf.  EU-forordning 261/2004 artikkel 2b. 

SAS har i denne saken ikke godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Forsinkelsen gir etter dette rett til standarderstatning. 

Nemnda anbefaler at SAS utbetaler 250 euro i standarderstatning.

Vedtak

Transportklagenemnda - fly anbefaler at SAS utbetaler 250 euro i standarderstatning.