Vedtak i Transportklagenemnda - Fly

Sammendrag

Krav om refusjon av nye flybilletter, togbilletter
og matutgifter ved kansellering. Boeing 737 MAX.

Dato
11.02.2020

Saksnummer
2019-01711

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY362 fra Oslo lufthavn (OSL) til Harstad/
Narvik (EVE) 17. mars 2019 kl. 13.25. Flyvningen ble kansellert, og klager ble informert
om kanselleringen cirka én time før avreise. Klager har vist til at hun ikke ble tilbudt ny
flyvning før to dager senere, og at hun derfor kjøpte nye billetter med SAS. Disse kostet
kroner 2 349, og klager har fremsatt krav om refusjon av disse utgiftene. 

Videre måtte klager ta tog for å overnatte i påvente av flyvningen med SAS neste dag.
Billettene kostet kroner 164, og hun har fremsatt krav om refusjon av disse. Klager har
også fremsatt krav om dekning av mat og drikke til neste dag.

Tjenesteyterne har i det vesentlige anført
Norwegians flyvning DY362 fra Oslo lufthavn til Harstad/Narvik 17. mars 2019 ble
kansellert, og passasjeren ble omrutet med neste ledige avgang, DY366 samme dag
kl. 17.55. Årsaken til kanselleringen var at maskinen som skulle operere flyvningen ble
satt inn på en annen rute. På tidspunktet for kanselleringen av avgangen kunne ingen
av Norwegians fly av typen Boeing 737 MAX opereres på ruter i Europa. Selskapets
fly måtte derfor rokeres for å kunne frakte så mange passasjerer som mulig, slik at
forsinkelser og kanselleringer kunne unngås. Passasjerene ble varslet om kanselleringen
pr. tekstmelding ett døgn før avreise, og ble tilbudt omruting eller full refusjon. Den nye
avgangen, DY366, gikk som normalt. Norwegian har derfor anført at kjøp av nye billetter
med SAS ikke var nødvendig. 

Bakgrunnen for kanselleringen var at Ethiopian Airlines den 10. mars 2019 var involvert i
en fatal flyulykke med flytypen Boeing 737 MAX. Samme flytype var involvert i en ulykke
i oktober 2018 i Indonesia. Som et forebyggende tiltak publiserte the European Aviation
Safety Authorities (EASA) et sikkerhetsdirektiv den 12. mars 2019, som innebar at alle fly
av denne typen måtte settes på bakken. Samme dag besluttet Norwegian å stanse all
trafikk med flytypen. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at kanselleringen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY362 fra Oslo lufthavn til Harstad/Narvik 17. mars 2019 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at kanselleringen skyldtes omdisponering av Norwegians
tilgjengelige flymaskiner i kjølvannet av at fly av typen Boeing 737 MAX ble suspendert
av europeiske luftfartsmyndigheter med virkning fra og med 12. mars 2019. Flyene
ble suspendert som følge av to fatale flyulykker i oktober 2018 og mars 2019, og er
fremdeles ikke satt tilbake i drift. 

De færreste flyselskap har en rekke reservemaskiner tilgjengelig til enhver tid, og dette
kan heller ikke forventes av selskapene, da en slik praksis vil gjøre det vanskelig å drive
flyselskap på lønnsomt vis. Dessuten må en hendelse som dette anses for å være av så
vidtrekkende karakter at ikke en gang tilgjengelig reservekapasitet ville dekket behovet
som oppstod etter suspensjonen. Nemnda mener at det foreligger årsakssammenheng
mellom suspensjonen av Boeing 737 MAX-maskinene og kanselleringen av klagers
flyvning. Nemnda mener at suspensjonen av Boeing 737 MAX-flyene er en ekstraordinær
omstendighet i forordningens forstand. 

Klager har derfor ikke krav på standarderstatning. 

Norwegian har anført at klager ble ombooket samme dag. Nemnda anser det sannsynlig
at klager ikke ble informert om at hun kunne omrutes samme dag. Dersom hun fikk
denne informasjonen, er det vanskelig å forstå hvorfor hun kjøpte billetter til dagen
etter.  

Nemnda mener derfor at klager bør få refundert sine utgifter til flybilletter med kroner 2
349, kroner 164 til togbilletter og 300 kroner til nødvendig forpleining.

Vedtak

Transportklagenemnda fly anbefaler at Norwegian dekker klagers utgifter til flybilletter
med kroner 2 349, kroner 164 til togbilletter og 300 kroner til nødvendig forpleining.