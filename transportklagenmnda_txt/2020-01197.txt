Vedtak i Transportklagenemnda - Fly

Sammendrag

Krav om tilbakebetaling av skatter og avgifter ved avbestilling av reise.

Dato
06.10.2020

Saksnummer
2020-01197

Tjenesteytere
TUI Norge AS

Klager har i det vesentlige anført

Klager og tre andre skulle reise med SK7486 fra Molde til Las Palmas den 14. mars 2020.
Klager valgte imidlertid å avbestille reisen den 13. mars 2020. Klager kontaktet TUI for å
få refundert skatter og avgifter for billettene, men TUI avslo klagers forespørsel.

Klager krever å få refundert skatter og avgifter for de avbestilte billettene.

Tjenesteyterne har i det vesentlige anført
Klager bestilte den 19. februar 2020 fire billetter til Gran Canaria på TUI’s charterfly med
SAS. Avreise var den 14. mars 2020 kl. 08:05 fra Molde og hjemkomst den 21. mars 2020
kl. 20.30. Samlet pris for billettene var NOK 11 992.

Den 13. mars 2020 avbestilte klager alle flybillettene, og i henhold til TUI’s reisevilkår
mistet han hele det innbetalte beløpet på NOK 11 992.
Det er dessverre ikke mulig for TUI å refundere skatter og avgifter på flyvninger med
chartrede fly, i tilfeller hvor TUI har kontrakt på hele flyet. Skatter og avgifter spesifiseres
ikke ut per person, slik som det gjøres på rutefly, og TUI får derfor ikke refundert beløp
tilsvarende skatter og avgifter fra flyselskapet når passasjeren ikke benytter seg av
flyvningen.

TUI viser forøvrig til en uttalelse fra selskapets finansavdeling som bekrefter at det ikke er
mulig for TUI å refundere skatter og avgifter.

TUI kan ikke imøtekomme klagers krav.

Nemnda bemerker

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise,
har passasjeren rett til å få refundert slike offentlige skatter og flyplassavgifter.
Drivstofftillegget er ikke refunderbart, det er kun offentlige skatter og avgifter som ikke
påløper som refunderes.

Nemnda mener derfor at klager skal gis medhold, og at TUI må refundere skatter og
avgifter til klager.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly mener at klager har krav på å få refundert skatter og avgifter.