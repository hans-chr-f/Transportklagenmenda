Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet nektet ombordstigning.

Dato
10.11.2020

Saksnummer
2020-00474

Tjenesteytere
Norwegian Air Shuttle

Klager har i det vesentlige anført

Klager skulle reise fra Oslo til Praha den 19. desember 2018 kl 09.20 med DY1502. 

Klager ble nektet ombordstigning og krever standarderstatning i henhold til EU-
forordning 261/2004 euro 250, samt refusjon av ny flybillett kroner 2 749.

Tjenesteyterne har i det vesentlige anført
Norwegian har ikke avgitt uttalelse til klager eller til nemnda.

Nemnda bemerker

Flyselskapet Norwegian Air Shuttle har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klager ble nektet ombordstigning på DY1502 fra Oslo
til Praha den 19. desember 2018. Klager har fremsatt krav om standardkompensasjon i
henhold til EU-forordning 261/2004, samt refusjon av utgifter til nye billetter. 

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf. artikkel 4, standarderstatning i samsvar med artikkel 7, tilbud om
refusjon av flybillettprisen eller omruting snarest mulig til bestemmelsesstedet, jf.
artikkel 8, og nødvendig hotellinnkvartering, jf. artikkel 9. 

Nemnda anbefaler etter dette at Norwegian utbetaler 250 euro til klager, samt
refunderer hans utgifter til ny billett på strekningen med kroner 2 749. Dersom
Norwegian har refundert opprinnelig billett, kommer denne til fradrag. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at klager gis medhold.