Vedtak i Transportklagenemnda
- Kollektivreiser

Sammendrag

Krav om frafall av gebyr.

Dato
11.11.2021

Saksnummer
2021-01363

Tjenesteytere
Ruter

Klager har i det vesentlige anført

Klager anfører at hun ble ilagt gebyr til tross for at billett ble kjøpt før hun påsteg bussen.
Videre viser klager til at hun ble utsatt for maktmisbruk av kontrolløren, og at det
tidspunktet for gebyret er blitt endret på etter at gebyret ble utstedt av kontrolløren. 

Klager krever at Ruter frafaller gebyret.

Tjenesteyterne har i det vesentlige anført
Klager ble stoppet i billettkontroll om bord på busslinje 58 den 20. august 2021. Klager
har selv skrevet at hun reiste fra Tveita, noe som stemmer med kontrollørens notater
hvor det er skrevet at klager satt om bord da kontrollen gikk på bussen. Kontrollørene
gikk om bord - og startet kontrollen - på Alna senter, flere stasjoner etter der klager gikk
på. Ifølge sanntidsloggen var bussen ved Alna kl.14:14:02 og kjørte derfra kl.14:14:41.
Klagers billett ble ikke bestilt før kl.14:15:09. 

Ruter viser til selskapets reisevilkår punkt 3 bokstav b hvor det fremgår at passasjeren
skal ha gyldig og aktivert billett ved påstigning på et transportmiddel. 

Ruter ser ingen grunn til å frafalle gebyret i dette tilfellet.

Nemnda bemerker

Klager ble ilagt gebyr på bussen 20. august 2021 fordi hun ikke kunne fremvise gyldig
billett under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder hun kjøpte billett før påstigning. Det er notert av kontrollen i gebyrrapport
fremlagt av Ruter, at klager allerede befant seg om bord da kontrollen startet ved Alna
senter. Ifølge bussens sanntidslogg kjørte den fra Alna kl.14:14:41. Klagers billett er
registrert startet kl.14:15:09. Nemnda er av den oppfatning at klager ikke hadde gyldig
billett ved påstigning og vilkårene for å ilegge gebyr var dermed til stede.

Vedtak

Transportklagenemnda finner ikke å kunne anbefale at klager gis medhold.