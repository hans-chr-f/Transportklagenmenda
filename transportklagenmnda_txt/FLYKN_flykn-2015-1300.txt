Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
02.11.2016

Saksnummer
1300/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Oslo til Wien 10. august 2015 med DY1632. Ved ankomst Wien kom ikke
klagers koffert. PIR-rapport (Property Irregularity Report) ble fylt ut. Klager mottok først
bagasjen den 18. august.

I bagasjen hadde klager matvarer som nå var blitt uspiselige.

Klagers krever 33 euro for ødelagte matvarer.

Norwegian har avvist kravet under henvisning til at det ikke er anledning til å at med
«bedervelige» gjenstander. «Bedervelige» gjenstander må etter en rimelig vurdering være slike
som ikke uten særlige forholdsregler slik som konstant kjøling ikke vil kunne «overleve» en
flygning av angitt varighet. Brød og spekepølse kan ikke falle inn under dette.

Klager peker videre på Norwegian etter å ha gjenfunnet bagasjen, ventet en hel uke før de
videresendte bagasjen til Wien.

Norwegian har ikke avgitt uttalelse til klager. Til nemnda har selskapet i det vesentlige
anført:

Reisen den 10.08.2015 ble forsinket og klager har krevet refusjon for mat som ble bedervet da
bagasjen ble forsinket.

Den reisende har akseptert Norwegian sine regler og vilkår samt de generelle vilkår for
befordring under reisen. Der fremgår det at bedervelige gjenstander ikke aksepteres som
bagasje.

Norwegian viser til artikkel:

«10.1 Gjenstander som ikke aksepteres som Bagasje

Norwegian kan ikke imøtekomme klagers krav.

Nemnda bemerker:

Ved bestilling av billetter med Norwegian må man akseptere Norwegians reisevilkår. Det
fremgår av disse at man ikke kan medbringe «gjenstander som etter Norwegians mening
er lite egnet for transport da de anses som en fare for sikkerheten, eller som er uegnet for
transport på grunn av vekt, omfang, form eller andre egenskaper, eller som er ømtålige eller
bedervelige».

Til tross for henvisningen til «Norwegians mening», er nemnda av den oppfatning at det må
bero på en alminnelig tolking, hvilke gjenstander man ikke har anledning til å ta med seg. Det
må foretas en konkret vurdering ut fra ordlyden, formålet med bestemmelsen osv.

Det fremgår ikke av vilkårene hvilke konsekvenser det får om man likevel tar med slike
gjenstander.

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Det er ikke uvanlig at bagasje blir forsinket. Den reisende må i rimelig utstrekning
være forberedt på å bli berørt av dette. Dette tilsier at man ikke bør legge gjenstander som
ikke tåler forsinkelse i innsjekket bagasje.

Nemnda er etter en samlet vurdering av den oppfatning at skaden i dette tilfellet skyldtes
«reisegodsets beskaffenhet», og at Norwegian ikke er ansvarlig for tapet. Nemnda finner etter
dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.