Vedtak i Transportklagenemnda - Fly

Sammendrag

Krav om å få reise til opprinnelig avtalt pris. Bestilling ble automatisk kansellert.

Dato
28.04.2022

Saksnummer
2022-00192

Tjenesteytere
TAP Air Portugal

Klager har i det vesentlige anført

Klager bestilte en reise fra Trondheim til Lisboa, via Oslo (tur/retur), med TAP Air
Portugal. Flyselskapet kansellerte bestillingen. Klager tok kontakt med flyselskapet, men
fikk beskjed om at prisen nå var gått opp (cirka 930 EUR).  Klager har fremsatt krav om at
han får reisen til prisen i sin opprinnelige bestilling (305 EUR), da det ikke er hans feil at
flyselskapet kansellerte bookingen.

Tjenesteyterne har i det vesentlige anført
Klager booket en reise på TAP Air Portugal sine nettsider. Betalingen ble imidlertid ikke
fullstendig gjennomført. Bestillingen (SK351 og TP763) den 29. januar ble med dette ikke
bekreftet. Bookingen ble derfor automatisk kansellert.

Nemnda bemerker

Klager har fremsatt krav om å få reise til den prisen som fremgikk da han bestilte en
reise hos TAP Air Portugal. TAP Air Portugal har på sin side anført at bestillingen ble
automatisk kansellert grunnet manglende betaling.

Når en passasjer kjøper en flybillett av et flyselskap, inngås det en befordringsavtale.
Passasjeren betaler et pengebeløp, for å bli fraktet til avtalt sted. 

Nemnda finner det uklart hvorfor klagers betaling ikke gikk gjennom. Klager har anført
at han forsøke å bruke voucher som betalingsmiddel. Basert på fremlagt dokumentasjon
finner nemnda det godtgjort at klager hadde en voucher med gyldighet frem til 21. juli
2022, med verdi på 307,73 EUR.  Klager har blitt forespurt, men har ikke dokumentasjon
som viser tilbudet/prisen han fikk. I en slik situasjon mener nemnda at flyselskapet ikke
kan være ansvarlig for at klagers opprinnelige bestilling ikke gikk gjennom, og derfor
heller ikke er ansvarlig for å tilby klager billetter til den prisen han opprinnelig hevder å
ha fått tilbud om.

Nemnda anbefaler at klager ikke gis medhold.

Vedtak

Transportklagenemnda anbefaler at klager ikke gis medhold.