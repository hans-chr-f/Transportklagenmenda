Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
15.05.2013

Saksnummer
058/13F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Stavanger til Sandefjord den 27. desember 2012 med WF455 kl. 20:35.
Flyet ble forsinket til ca. kl. 21:45.

Da klager ankom Sandefjord var siste offentlige transport til Tønsberg gått, klager måtte
derfor ta drosje.

Klager krever refundert drosjeutgift kroner 529.

Det vises for øvrig til klagers brev.

Widerøe har i det vesentlige anført:

Ved forsinkelser på under tre timer bortfaller flyselskapets økonomiske ansvar, uavhengig av
årsak til forsinkelsen. WF455 ble forsinket 69 minutter.

Flyselskapenes kontrakt gjelder fra flyplass til flyplass, utgifter til transport fra flyplass til
hjemsted dekkes derfor ikke.

Widerøe kan ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at flygningen
ble forsinket med 69 minutter. Forsinkelsen gir således ikke rett til erstatning etter EU-
forordningen.

Anvendelsen av EU-forordningen berører ikke en passasjers rett til ytterligere erstatning på
annet grunnlag, jf. forordningen artikkel 12.

Widerøe er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Widerøe har i dette tilfellet ikke redegjort nærmere for årsaken til forsinkelsen. Selskapet har
følgelig ikke godtgjort at forsinkelsen ikke kunne vært unngått om alle forholdsregler som
med rimelighet kan kreves for å unngå tapet var truffet. Widerøe er således ansvarlig for
klagers tap.

Widerøe har ikke kommentert tapet. Nemnda legger på bakgrunn av de foreliggende
opplysninger til grunn at forsinkelser førte til at det ikke lenger var mulig med offentlig
kommunikasjon fra flyplassen. Klager benyttet drosje. Nemnda er av den oppfatning at
utgifter til drosje i dette tilfellet var nødvendig og påregnelig. Nemnda anbefaler at Widerøe
erstatter klagers ekstrautgifter på 529 kroner.

Vedtak:

Transportklagenemnda - fly anbefaler at Widerøe betaler klager 529 kroner,

Vedtaket var enstemmig.