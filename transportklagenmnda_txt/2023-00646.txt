Vedtak i Transportklagenemnda
- Kollektivreiser

Sammendrag

Krav om at utgifter til drosje dekkes som følge av
at bussen ikke gikk som planlagt grunnet snøvær.

Dato
10.05.2023

Saksnummer
2023-00646

Tjenesteytere
Ruter

Klager har i det vesentlige anført

Klager skulle ta bussen fra Montebelloveien til Gaustad om kvelden den 6. januar 2023.
Planlagt avgang for bussen var kl. 19.15, men det dukket ikke opp noen buss. Klager
endte derfor opp med å ta drosje.

Klager anfører at det ikke kom noen buss før kl. 19.45. Klager anfører at bussturen går
langs en av Oslos mest trafikkerte hovedveier, Ring 3, og det var lite eller intet snøfall i
perioden fra 3. til 6. januar. Klager viser til historiske værdata for Blindern, som er 400
meter unna Ring 3.

Klager anfører at siden det dreier seg om en forsinkelse på mer enn 20 minutter, har han
rett på å få dekket drosjeutgiftene i henhold til Ruters reisegaranti.

Klager anfører at Ruter oppga i appen at det var forsinkelser på mellom fem og ti
minutter som ville bli tatt igjen ved avgangen kl. 19.23. Klager anfører at Ring 3 var godt
brøytet, og det var også bussholdeplassen.

Klager anfører at det ikke var noen elektronisk informasjon med tavle eller høyttaler på
stoppestedet, og han forholdt seg til informasjonen i Ruter-appen. Klager anfører at en
tom Ruter-buss, som ikke var i rute, passerte stoppestedet mens han sto der, noe som
viser at Ruter hadde tilgjengelig materiell som kunne kjøre på veien. 

Klager anfører at det ikke kom noen buss til den annonserte avgangen kl. 19.21, og heller
ikke til den annonserte avgangen kl. 19.23, og det kom ingen annen buss heller før han
måtte ta en drosje som kjørte på Ring 3, kl. 19.45. Klager anfører at det ikke sto noen
advarsel i appen om at utgifter i henhold til reisegarantien ikke ville bli dekket.

Det vises til klagers øvrige anførsler i fremlagt dokumentasjon.

Klager krever at drosjeutgiftene på 408 kroner dekkes av Ruter.

Tjenesteyterne har i det vesentlige anført
Den 6. januar 2023 var en av de store «snødagene» som var godt dekket i alle landets
aviser i forkant, og på dagen. I flere av avisene ble det frarådet å reise om man ikke
måtte, grunnet de trafikale utfordringene forårsaket av snøfallet. Dette påvirket tilbudet
til Ruter i form av forsinkelser og innstilte avganger for buss, trikk og T-bane. Noen steder
var det ikke mulig å kjøre, andre steder var det ikke forsvarlig.

I Ruters reisegaranti står det som følger: «Du får ikke refusjon hvis du visste om eller
burde ha visst om problemet på forhånd, eller hvis årsaken ikke ligger hos oss. Dette kan
blant annet omfatte følgende forhold: Ekstreme værforhold som kraftig vind, kraftig regn
og kraftige snøfall.»

På grunnlag av dette avviser Ruter klagers krav.

Nemnda bemerker

Klager har fremsatt krav om at utgifter til drosje dekkes som følge av at bussen han
skulle ta fra Montebelloveien om kvelden den 6. januar 2023 var innstilt.

Det fremgår av reisegarantien til Ruter at dersom passasjeren blir mer enn 20 minutter
forsinket som følge av at Ruter ikke er i rute, dekker Ruter dokumenterte utlegg på inntil
750 kroner dersom vilkårene for dette er oppfylt. Garantien gjelder imidlertid ikke hvis
passasjeren «visste om eller burde ha visst om problemet på forhånd».

I dette tilfellet har Ruter forklart at trafikale problemer skapt av snøvær var omtalt i
flere aviser samme dag. Nemnda mener at reisegarantien ikke gjelder i dette tilfellet, da
forsinkelsen skyldtes forhold utenfor Ruters kontroll med kraftig snøfall.

Nemnda kan etter dette ikke se at klager har rett på å få dekket utgiftene til drosje.

Vedtak

Transportklagenemnda kan ikke anbefale at klager gis medhold.