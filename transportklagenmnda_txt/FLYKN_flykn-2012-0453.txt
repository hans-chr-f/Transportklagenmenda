Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
453/12F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Torp den 29. juni med DY478 kl. 17:25. En time før avgang fikk
klager melding om at flyet var kansellert.

Norwegian viser til dom C-549/07 Wallentin-Hermann og avslår krav om standarderstatning
da selskapet følger alle vedlikeholdsprogram. Klager mener Norwegian gir en misvisende
beskrivelse av dommen, og at det ikke er tilstrekkelig å vise til at et flyselskap oppfyller sine
vedlikeholdsforpliktelser for dermed berope seg fritak fra kompensasjonsforpliktelsen. Klager
mener videre at hendelsen ikke var ekstraordinær, og at Norwegian ikke har gjort hva de
kunne for å unngå hendelsen.

Klager krever standarderstatning i henhold til EU forordning 261/2004.

Det vises for øvrig til klagers brev.

Norwegian har i det vesentlige anført:

DY478 ble dessverre kansellert som følge av uforutsett teknisk feil, det vises til teknisk
rapport.

DY478 ble operert av flymaskin LN-KKI og hadde følgende planlagte program den 29. juni
2012:

DY1079 Riga - Trondheim

DY171 Trondheim - Bergen

DY478 Bergen - Torp

DY463 Torp - Trondheim

Den tekniske feilen oppstod da maskinen ankom Trondheim som DY1079.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I tillegg til sine egne
vedlikeholdsrutiner følger Norwegian alle vedlikeholdsprogram pålagt av Luftfartstilsynet og
flyprodusenten. Norwegian kan bekrefte at den tekniske feilen på denne flyvningen oppstod
under drift og utenfor planlagt vedlikehold.

I henhold til EU forordning 261/2004, er flyselskapene unntatt fra videre kompensasjon hvis
årsaken til kanselleringen er ekstraordinære omstendigheter utenfor flyselskapets kontroll
som forhindrer flyvningen.

Norwegian kan på grunnlag av ovennevnte dessverre ikke imøtekomme klagers krav.

Nemnda bemerker:

Kansellering gir rett til standarderstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle rimelige
tiltak var truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets ror-/kontrollsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.