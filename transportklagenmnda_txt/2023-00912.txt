Vedtak i Transportklagenemnda
- Kollektivreiser

Sammendrag

Krav om at drosjeutgifter dekkes som følge av at bussen ikke dukket opp. Klagefrist.

Dato
16.08.2023

Saksnummer
2023-00912

Tjenesteytere
AtB AS

Klager har i det vesentlige anført

Klager og mannen skulle reise med buss fra Sveberg til Trondheim sentrum via
Leistadkrysset om ettermiddagen den 26. oktober 2022. Klager anfører at de reiste
med bussen til Leistadkrysset og at de skulle ta en annen buss videre derfra, men at
de ble stående og vente i en time uten at bussen kom. Klager anfører at de hadde en
middagsreservasjon de måtte rekke, og de valgte derfor å ta drosje det siste stykket.

Klager sendte inn krav om dekning av drosjeutgiftene til AtB den 10. mars 2023, men hun
fikk avslag som følge av at kravet var sendt inn for sent.

Klager stiller seg kritisk til at det kan gjelde en klagefrist på kun én måned. Klager anfører
at man har angrefrister på kjøp hos andre aktører som er mye lengre. Klager anfører at
det må være en forbrukerlov som overgår klagefristen i dette tilfellet. Klager anfører at
man ofte har ett til to år på å klage på kjøpte produkter.

Klager anfører at hun hadde kjøpt billett som hun ikke fikk brukt, fordi bussen ikke kom.
Klager stiller seg kritisk til AtBs frist og tilbud.

Klager krever at AtB dekker drosjeutgiftene på 523 kroner.

Tjenesteyterne har i det vesentlige anført
Det fremgår av AtBs vilkår for reisegaranti at man kan ha krav på dekning av
dokumenterte utlegg til drosje eller annen alternativ transport dersom bussen er mer
enn 20 minutter forsinket. Dette med forbehold om at reisegarantiskjema leveres til AtB
senest én måned etter hendelsen.

Hendelsen klager viser til fant sted den 26. oktober 2022, og henvendelsen til AtB
ble sendt den 10. mars 2023. Krav om erstatning ble dermed avslått av en av AtBs
kundebehandlere, da fristen for krav om erstatning var overskredet.

AtBs regelverk gjelder for alle reisende, uavhengig av om den reisende mener at det er
urimelig eller ikke.

AtB opprettholder tidligere avgjørelse i saken og kan ikke se at det er grunnlag for
dekning av drosjeutgiftene.

Nemnda bemerker

Klager har fremsatt krav om dekning av drosjeutgifter som følge av at bussen ikke dukket
opp den 26. oktober 2022.

I henhold til AtBs reisegarantivilkår kan passasjeren ha rett på dekning av utgifter til
alternativ transport ved forsinkelser på mer enn 20 minutter. Det fremgår imidlertid
av de samme vilkårene at reisegarantiskjemaet og kvitteringer må sendes inn til AtB
senest én måned etter hendelsen. Dette er en del av avtalevilkårene som gjelder
mellom reisende og AtB, og er således gyldige avtalevilkår. Nemnda kan ikke se at dette
avtalevilkåret er urimelig.

Klager sendte inn kravet til AtB den 10. mars 2023, mer enn fire måneder etter at
hendelsen fant sted. Kravet ble således sendt inn for sent.

Nemnda bemerker at kjøp av kortere bussreiser ikke er lovregulert, men reguleres av
transportørens egne vilkår. Verken angrerettloven eller forbrukerkjøpsloven gjør seg
gjeldende i denne saken.

Vedtak

Transportklagenemnda kan ikke anbefale at klager gis medhold.