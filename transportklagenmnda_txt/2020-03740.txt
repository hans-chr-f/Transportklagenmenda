Vedtak i Transportklagenemnda
- Kollektivreiser

Sammendrag

Krav om frafall av kontrollgebyr

Dato
08.02.2021

Saksnummer
2020-03740

Tjenesteytere
AtB AS

Klager har i det vesentlige anført

Klager har vist til at hennes sønn skulle reise fra Prinsessegate til Dalen Hageby den
05. oktober 2020. Sønnen ble ilagt gebyr fordi han ikke hadde med t:kortet sitt under
bussturen. Klager anfører at kontrolløren scannet billetten til sønnen, og likevel ila han et
gebyr til tross for at billetten var gyldig til den 07. oktober.

Klager krever frafall av gebyr.

Tjenesteyterne har i det vesentlige anført
AtB har vist til klagers sønn ble ilagt gebyr under en kontroll den 05. oktober 2020 fordi
han ikke kunne fremvise gyldig billett.

I henhold til AtBs transportvedtekter må alle passasjerer ha billett under hele reisen.
Dette innebærer at den reisende må ha en gyldig billett å fremvise dersom det er
kontroll. Dersom passasjeren ikke kan fremvise en gyldig billett under en kontroll, vil
vedkommende bli ilagt et kontrollgebyr.

Det fremgår av kontrollrapporten at klagers sønn ble ilagt gebyr fordi han ikke kunne
fremvise en billett.

Dersom en passasjer glemmer billetten sin hjemme, må vedkommende kjøpe en ny
billett gjennom AtBs Mobillett. AtB kan ikke akseptere at passasjerer reiser uten billett. 

AtB ser ingen grunn til at gebyret skal frafalles.

Nemnda bemerker

Klagers sønn ble ilagt gebyr på bussen den 05. oktober 2020 fordi han ikke kunne
fremvise gyldig billett under en kontroll.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

AtB har gjennom kontrollrapporten dokumentert at klagers sønn ikke kunne fremvise
en gyldig billett under kontrollen. Nemnda understreker at den reisende alltid må ha en
gyldig billett ved bruk av offentlig transport. Det spiller ingen rolle om t:kortet var gyldig,
all den tid det ikke var med på reisen. 

Nemnda ser ingen grunn til at AtB skal frafalle gebyret.

Vedtak

Transportklagenemnda – Kollektiv finner ikke grunnlag for å kunne anbefale at klager gis
medhold.