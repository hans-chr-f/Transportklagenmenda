Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
28.06.2019

Saksnummer
2018-04607

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY363 fra Harstad/Narvik (EVE) til Oslo lufthavn
(OSL) 21. oktober 2018 kl. 14.05. Flyvningen fikk imidlertid forsinket avgangstid til kl.
23.33, og var forsinket med ni timer og 22 minutter ved ankomst. Klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegians flyvning DY363 fra Harstad/Narvik til Oslo 21. oktober 2018 ble forsinket
med ni timer og 22 minutter. Forsinkelsen skyldtes et en av rampene ved gaten ble blåst
inn i flymaskinen. Flymaskinen fikk betydelige skader som gjorde at den ikke kunne
benyttes til flyvningen. 

Været på Evenes flyplass denne dagen var preget av kraftig vind. Hele ettermiddagen var
det liten kuling. Allerede kl. 13. hadde brann- og redningsavdelingen økt sin beredskap,
vinden på dette tidspunktet var på 32 knop. Etter ombordstigning økte vinden ytterligere
og var oppe i 45 kop. Dette medførte at rampen som ble brukt til ombordstigning av
passasjerene ble blåst inn i flymaskinen. 

Passasjerene ble tatt av flyet og skadene gjorde at ny flymaskin måtte hentes for å
betjene flyvningen. Et reservefly ble hentet fra Trondheim og fløyet tomt til Evenes for
å betjene flyvningen. Klagers flyvning landet ved Oslo lufthavn kl. 01.12, ni timer og 22
minutter etter planlagt ankomst. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY363 fra Harstad/Narvik til Oslo 21. oktober 2018 ble forsinket
med ni timer og 22 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen at en flyrampe ble blåst inn i flymaskinen grunnet
kraftig vind. Det vises til fremlagt dokumentasjon, der det fremgår at vinden var oppe i
45 knop. Flyet fikk store skader, og det måtte hentes et reservefly fra Trondheim. 

Nemnda mener at skadene på flyet som førte til forsinkelsen skyldtes værforholdene,
og dette må anses som en ekstraordinær omstendighet i forordningens forstand.
Forsinkelsen kunne ikke vært unngått til tross for at alle rimelige tiltak var truffet.
Forsinkelsen gir derfor ikke grunnlag for standarderstatning etter forordningen. Det
foreligger heller ikke ansvar på annet grunnlag.

Vedtak

Transportklagenemnda - fly anbefaler ikke at klager gis medhold.