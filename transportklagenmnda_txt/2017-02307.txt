Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.08.2018

Saksnummer
2017-02307

Tjenesteytere
SAS

Klager har i det vesentlige anført

Klager skulle reise fra Oslo til Riga via Stockholm den 8. september 2017 kl 14.05 og
videre kl 15.55. SK486 fra Oslo landet i Stockholm forsinket slik at klager mistet sin
videreforbindelse. Han ble booket om til neste ledige fly kl 19.40 og ankom endelig
bestemmelsessted mer enn tre timer forsinket.

SAS hevder det var restriksjoner i luftrommet som var årsaken til forsinkelsen, såkalte
ATC-restriksjoner, men klager kan via Flightradar.com se at ingen andre fly på samme
tidspunkt tok forsinket av fra Gardermoen.  

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flymaskin LNTUM som skulle operere SK486 fra Oslo til Stockholm ble 43 minutter
forsinket som følge av forhold på de to foregående flyvningene Oslo - London og London
- Oslo. Flymaskinen stod 44 minutter i takse-kø på Oslo - London, og 36 minutter i
takse-kø på London - Oslo, grunnet restriksjoner på flyplassen. SAS viser til fremlagt
dokumentasjon.

Klager ble booket om til neste ledige avgang fra Stockholm kl 19.40. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll.  

SAS ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav utover dette.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har opplyst at forsinkelsen skyldtes restriksjoner fra flygeledelsen
på flyplassen i London og på Gardermoen på foregående flyvninger, og har vedlagt
dokumentasjon på at flymaskinen ble stående i takse-kø grunnet restriksjoner fra Air
Traffic Control.   

Slik nemnda ser det har flyselskapet ved dette dokumentert at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet; Forsinkelsen skyldtes at selskapet fulgte pålegg fra en tredjepart. Dette pålegget
hadde selskapet ikke kontroll over. Klageren har etter dette ikke rett til erstatning.

Vedtak

Transportklagenemnda - fly anbefaler ikke at klageren gis medhold.