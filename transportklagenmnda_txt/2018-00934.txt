Vedtak i Transportklagenemnda
- Kollektivreiser

Sammendrag

Refusjon av ekstra utgift til ny flybillett som følge av forsinket bussavgang

Dato
20.09.2018

Saksnummer
2018-00934

Tjenesteytere
Fram

Klager har i det vesentlige anført

Klager hadde planlagt å reise med busslinje 330 fra Varleitekrysset til Hareid
bussterminal 22. mars 2018 kl.14.03 Ved ankomst i Hareid skulle klager ta videre
korrespondanse med hurtigbåten til Vigra flyplass. 

Busslinje 330 ble forsinket og klager rakk ikke hurtigbåten fra Hareid. Dette resulterte i
at klager ikke rakk planlagt flyavgang fra Vigra til Oslo. Klager måtte kjøpe ny flybillett fra
Vigra, og fikk derfor en ekstra utgift på 599 kroner. 

Klager krever at Fram refunderer kostnaden til ny flybillett.

Tjenesteyterne har i det vesentlige anført
Frem viser til vedlagt link til deres hjemmeside hvor det fremgår at selskapets
reisegaranti ikke omfatter tap som mistet tannlegetime, jobbavtale eller flyavgang ved
forsinkelser på selskapets bussavganger.

Fram ved Møre og Romsdal fylkeskommunen kan på overnevnte grunnlag ikke
imøtekomme klagers krav.

Nemnda bemerker

Nemnda legge til grunn at bussen som klager skulle ta, ble forsinket slik at klager ikke
rakk hurtigbåten fra Hareid til Vigra og dermed heller ikke planlagt flyavgang til Oslo.
Klager krever erstattet utgiften til ny flybillett med kr. 599.

Fram følger bransjestandarden for reisegaranti som er avtalt mellom
Kollektivtrafikkforeningen og Transportbedriftenes Landsforening. Av reisegarantien som
er gjengitt på Frams nettsider fremgår at ved forsinkelser har den reisende på visse vilkår
krav på å få dekket i utgifter til alternativ transport. Det er imidlertid uttalt at tap som
følge forsinkelsen som f.eks. av å ikke rekke en legetime eller flyavgang ikke dekkes. 

Nemnda finner ikke grunnlag for å anbefale at klager gis medhold og viser til praksis i en
rekke saker.

Vedtak

Transportklagenemnda Kollektivtransport finner ikke grunnlag for å anbefale at klager
gis medhold.