Vedtak i Transportklagenemnda
- Kollektivreiser

Sammendrag

Krav om refusjon av periodebillett på grunn av reisebegrensninger (Covid-19).

Dato
15.06.2020

Saksnummer
2020-00986

Tjenesteytere
Kolumbus AS

Klager har i det vesentlige anført

Klager viser til at han kjøpte en 30-dagers billett for kr 760 den 1. mars 2020. Som følge
av Covid-19 har klager hjemmekontor og hjemmeisolering. Av den grunn har han ikke
fått brukt billetten og ber om at billetten fryses fra 13. mars 2020.

Klager krever prinsipalt refusjon av for perioden fra 13.03.20 – 31.03.20, subsidiært at
billetten fryses fra 13.03.20.

Tjenesteyterne har i det vesentlige anført
Kolumbus viser til at klager ønsker å få refusjon for månedskort kjøpt hos Kolumbus i
forbindelse med at han ikke får benyttet dette på grunn av Covid-19.

Kolumbus forholder seg til sine gjeldende regler for refusjon. Dette innebærer at
Kolumbus ikke automatisk refunderer billetter for de som sitter i karantene, samt at det
ikke er mulig å fryse eller utsette billetten.

Kolumbus viser til at i perioden etter utbruddet av Covid-19 har reisetilbudet endret seg
noe, men det er fremdeles mulig å reise kollektivt. Det faktum at klager har valgt å ikke
reise kollektivt gir ikke grunnlag for refusjon. 

Kolumbus avslår klagers krav.

Nemnda bemerker

Klager krever prinsipalt refusjon av månedsbillett, subsidiært at billetten fryses fordi han
ikke får benyttet seg av billetten som følge av Covid-19.

Av nettsidene til Kolumbus fremgår det at refusjon av billetter kun gjennomføres ved
sykdom, dødsfall, flytting eller ved endring i reisemønster grunnet jobbytte.

Klager har hjemmekontor, noe som gjør at han ikke lenger har behov for å bruke
billetten. Nemnda bemerker at klagers situasjon ikke faller inn under noen av tilfellene
som gir rett til refusjon. 

Nemnda kan ikke se at endret reisebehov som følge av utbruddet av Covid-19 faller
inn under refusjonsordningen. Kolumbus reisetilbud er opprettholdt, og det er således
ingen svikt i tilbudet til kundene. Det at klager ikke kan reise på grunn av pålegg om
hjemmekontor, er et forhold som ligger utenfor tjenesteyters kontroll. Eventuelle tap
passasjerer har som følge av de er pålagt å være hjemme, er ikke tjenesteyter ansvarlig
for. 

Nemndas mindretall, forbrukerrepresentantene, dissenterte i avgjørelsen da
de er av den oppfatning at klager bør få medhold i sitt krav om refusjon for den
resterende perioden, etter 13. mars, som reisebeviset gjelder for. På bakgrunn av den
ekstraordinære situasjonen med Covid-19 viruset, har omstendighetene endret seg
drastisk etter dette tidspunktet og etter at periodekortet ble kjøpt. Som en del av den
nasjonale dugnaden har myndighetene og flere av kollektivselskapene i denne perioden
sterkt anmodet om at folk unngår å reise med kollektivtransport så langt det lar seg
gjøre. Forbrukerrepresentantene mener det vil føre til et sterkt urimelig resultat dersom
forbrukeren i en slik ekstraordinær situasjon som Covid-19 pandemien er, ikke har
anledning til å tre ut av avtalen for den gjenværende perioden. Videre vises det til at de
fleste andre kollektivselskapene tilbyr refusjon for den resterende perioden. 

I tråd med flertallets vurdering, anbefales ikke medhold.

Vedtak

Transportklagenemnda for kollektivtransport finner ikke å kunne anbefale at klager gis
medhold.