Vedtak i Pakkereisenemnda

Sammendrag

Krav om prisavslag da klager ikke fikk leilighet med havutsikt som lovet ved bestilling.

Dato
27.02.2017

Saksnummer
2016-00925

Tjenesteytere
TUI Norge AS

Klager har i det vesentlige anført

Klager bestilte en reise for tre personer med innkvartering i et dobbeltrom med balkong
på Hilton Giardini Naxos den første uken, og en 2-romsleilighet med balkong og havutsikt
på Leiligheter Pamar, Naxos, Sicilia den andre uken i perioden 30.08.2016 - 13.09.2016,
totalpris kr. 20 536. 

Klager ble lovet terrasse med havutsikt på Hilton Giardini Naxos. Dette var et ufravikelig
krav for å kjøpe reisen.

Klager krever et prisavslag på kr. 8 000.

Tjenesteyterne har i det vesentlige anført
Reisen ble bestilt den 27.07.2016 gjennom G-Travel Alta, og en bestillingbekreftelse
ble sendt klager umiddelbart etter at bestillingen ble gjort. TUI anser at klager hadde
rimelig tid til å sette seg inn i bekreftelsen og forstått at rommet på Hilton ikke inkluderte
havutsikt. Det er kun notert et ønske om havutsikt på bestillingsbekreftelsen.

TUI kan ikke se at klager hadde noen avtale om havutsikt på Hilton og de har derfor ikke
gitt noe prisavslag for dette. 

TUI har tilbudt klager et prisavslag på kr. 1 000 eller et gavekort på kr. 2 000 fordi klager
måtte sjekke ut av hotellrommet på Hilton kl. 12.00 og først fikk leiligheten på Pamar kl.
23.00.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Reisen er bestilt gjennom G-Travel Alta, som har opplyst til TUI Norge AS at bestilleren
av reisen ble informert om at rommet på Hilton ikke hadde havutsikt.  Vanligvis ville
nemnda da ha konkludert med at det står påstand mot påstand, slik at det ikke er mulig
å ta standpunkt til hva som har blitt avtalt mellom partene.  Imidlertid er det i denne
saken skriftlig tilleggsinformasjon, idet på bestillingsbekreftelsen står følgende:

”Ønskemål, Obs! Kan ikke garanteres: ”Seaview please”.

Det fremgår da meget tydelig at det ikke er lovet rom med havutsikt. Etter dette finner
nemnda å måtte legge til grunn at arrangøren har levert et produkt som er i henhold til
bestillingen.

Arrangøren har tilbudt et prisavslag på kr. 1 000 fordi innsjekking på Palmar skjedde sent
på kvelden. Beløpet inkluderer 40 euro som arrangøren betalte slik at klageren som et
plaster på såret kunne beholde rommet til sen utsjekk.

Nemnda kan etter dette ikke se at klageren har krav på ytterligere kompensasjon eller
erstatning.

Vedtak

Pakkereisenemnda kan ikke anbefale at klageren får kompensasjon/erstatning ut over
det som allerede er tilbudt.

Vedtaket er enstemmig.