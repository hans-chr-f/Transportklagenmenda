Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2018-00246

Tjenesteytere
Norwegian

Klager har i det vesentlige anført

Klager reiste med Norwegians flyvning DY548 fra Oslo lufthavn (OSL) til Stavanger (SVG)
19. januar 2018 kl. 20.45, med planlagt ankomsttid kl. 21.35. Flyvningen ble forsinket, og
klager har fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegians flyvning DY548 fra Oslo til Stavanger 19. januar 2018 ble forsinket med fire
timer og 45 minutter. Forsinkelsen oppstod på grunn av værforholdene i Stavanger
denne dagen. Det vises til fremlagt dokumentasjon. 

Værforhold kan være vanskelige for flyselskapene, da været kan endre seg raskt. I
dette tilfellet gjorde snø at landingsforholdene ble vanskelige. Det ble derfor innført
landingsrestriksjoner. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY548 fra Oslo til Stavanger 19. januar 2018 ble forsinket med fire
timer og 45 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen snøvær i Stavanger, som igjen medførte
landingsrestriksjoner ved flyplassen. 

Nemnda mener at de ovennevnte værforhold må anses som en ekstraordinær
omstendighet i forordningen forstand. Norwegian ga passasjerene tilbud om omruting
og forpleining i ventetiden. Nemnda legger til grunn at en forsinkelse på mer enn tre
timer ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.