Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.03.2017

Saksnummer
2016-00576

Tjenesteytere
Ryanair

Klager har i det vesentlige anført

Klager skulle reise fra Rygge til London Stansted den 25. januar 2016 kl. 06:40 med
FR1393. Hun reiste med et spedbarn. Avgangen ble forsinket 5 timer og 32 minutter.

Klager krever standarderstatning i henhold til EU-forordning 261/2004, 250 euro.

Tjenesteyterne har i det vesentlige anført
Ryanair har ikke avgitt uttalelse til nemnda. Til klager har selskapet i det vesentlige
anført:

Hendelsen er ikke kompensasjonsberettiget da forsinkelsen ble forårsaket av
omstendigheter utenfor Ryanairs kontroll.

Nemnda bemerker

Klagerens flygning fra Rygge til London ble forsinket med vel 5 timer og 30 minutter.

Forsinkelse som medfører at passasjeren kommer mer enn tre timer forsinket frem til
det endelige bestemmelsesstedet, utløser rett til erstatning med mindre flyselskapet
godtgjør at forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf EU-forordning 261 / 2004 artikkel 6,
jf artikkel 7, jf artikkel 5, jf EU-domstolens avgjørelser i sakene Sturgeon-Condor av
19.11.2009 (C-402/07) og Nelson med flere av 23.10. 2012 (C-581/10).

Ryanair har opplyst at forsinkelsen skyldtes omstendigheter utenfor selskapets kontroll,
men har ikke gitt nærmere opplysninger om og dokumentasjon for dette. 

Slik nemnda ser det har Ryanair da ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir således rett til en standarderstatning på 250 euro.

Vedtak

Transportklagenemnda - fly anbefaler at Ryanair utbetaler standarderstatning med 250
euro.