Vedtak i Transportklagenemnda - Fly

Sammendrag

Krav om refusjon av utgifter ved kansellering.

Dato
21.11.2017

Saksnummer
2016-00928

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1258 fra Oslo lufthavn (OSL) til
Amsterdam (AMS) 4. november 2016. Flyvningen ble kansellert.

Klagers reisefølge bestod av seks passasjerer. Tidligere har klager fått utbetalt
standardkompensasjon på 250 euro pr. passasjer, samt utgifter til telefonsamtaler
og mat. Utover dette har klager fremsatt krav om refusjon av tapt hotellovernatting i
Amsterdam til 589,98 euro.

Tjenesteyterne har i det vesentlige anført
Klager har tidligere fått refundert utgifter til telefonsamtaler og mat, samt
standardkompensasjon på 250 euro for seks passasjerer. 

Det slås fast i EU-forordningens artikkel 12 at EU-forordningen kan trekkes fra erstatning
som gis på annet grunnlag. Passasjeren har krav på standarderstatning dersom vilkårene
for dette er tilstede, men om passasjeren også har krav på erstatning som ikke er
regulert av forordningen, skal denne trekkes fra standardkompensasjonen. I dette tilfellet
vil utgiftene til tapt hotellovernatting trekkes fra EU-kompensasjonen, og klager har etter
Norwegians syn ikke krav på ytterligere erstatning enn den som allerede er utbetalt. 

Norwegian avviser på ovennevnte bakgrunn klagers krav.

Nemnda bemerker

Klager har fått utbetalt standardkompensasjon på 1 500 euro, samt utgifter til telefon og
mat på kroner 990,86. 

Klager krever også dekket utgifter på cirka 600 euro for ubenyttet hotell.

Etter EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Det er tilfellet i
denne saken.

Klager har etter nemndas syn derfor ikke krav på ytterligere erstatning.

Vedtak

Transportklagenemnda - fly anbefaler ikke at klager gis medhold.