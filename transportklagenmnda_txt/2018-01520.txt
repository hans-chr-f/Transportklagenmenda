Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01520

Tjenesteytere
Widerøe

Klager har i det vesentlige anført

Klager skulle reise fra Oslo til Florø den 8. februar 2018 kl 20.00 med WF128. Flyet ble
kansellert, og klager fikk tilbud om nattbuss eller fly til Førde med bakketransport derfra
dagen etter. Klager valgte nattbuss da dette ville medføre tidligere ankomst. 

Klager anser ikke mangel på crew som en ekstraordinær omstendighet. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Den 8. februar 2018 hadde Widerøe uvanlig høyt sykefravær på sine baser på Østlandet. 

WF128 skulle opereres av crew fra Widerøes Oslo-base, men crew fra Torp kan også
benyttes. Det var beregnet en nødvendig tilgang på 7 stykker i Stand-by på Widerøes
Oslo-base og 5 på Torp. På Torp hadde flyselskapet 4 ekstra utover dette, og i Oslo 2
ekstra, altså total Stand-by i Oslo og på Torp var 18 stykker.

Grunnet uvanlig mange hendelser denne dagen var alt stand-by personell brukt opp i
løpet av dagen, og Widerøe hadde da dessverre ingen til å dekke opp denne flygningen. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Widerøe har refundert klagers ubenyttede flybillett, men kan ikke imøtekomme hennes
krav utover dette.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Nemndas flertall - leder og bransjerepresentantene -  finner at flyselskapet Widerøe
har dokumentert at kanselleringen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Flyselskapet har lagt frem
dokumentasjon med forklaring som viser at det var mangel på crew og at reservecrew
var brukt opp. Nemnda mener derfor det ikke er grunnlag for standarderstatning.

Mindretallet - forbrukerrepresentantene - er av en annen oppfatning:
Ut fra dokumentasjonen som er lagt fram, så mener mindretallet at Widerøe fortsatt
hadde henholdsvis 4 og 2 stk i standby å ta av den aktuelle dagen. Dagene i forveien
var det derimot så mange som meldte seg syke at de brukte opp beredskapen sin.
Mindretallet kan derfor ikke se at Widerøe har dokumentert at stand-by personellet ble
brukt opp den aktuelle dagen, slik de anfører.

Flertallet anbefaler ikke at klager gis medhold.

Vedtak

Transportklagenemnda - fly anbefaler ikke at klager gis medhold.