Vedtak i Transportklagenemnda - Fly

Sammendrag

Krav om dekning av utgifter til nye flybilletter, telefonsamtaler og
mat/drikke grunnet beskjed om kansellering. Uklart om flyvning ble
kansellert eller forsinket. Mulighet for omruting seks dager senere.

Dato
19.08.2024

Saksnummer
2024-01112

Tjenesteytere
Turkish Airlines

Klager har i det vesentlige anført

Klager med reisefølge (til sammen to personer) hadde tur/retur billetter med Turkish
Airlines for reise Oslo-Zanzibar via Istanbul. Utreise var 7.- 8. februar 2024 (TK1754 og
TK0615) og planlagt retur den 21. februar 2024 (TK0616 og TK1753). 

Den 20. februar 2024 fikk klager beskjed om at returflyvningen var kansellert pga force
majeure. Etter lang ventetid kom klager i kontakt med kundeservice på telefon. Han
fikk her beskjed om at ombooking tidligst kunne skje 6 dager senere. Klager kunne ikke
vente så lenge og spurte derfor om dem kunne bli booket om via Turkish Airlines sine
samarbeidspartnere i Star Alliance. Klager fikk avslag på dette med beskjed om å booke
seg om selv. Klager booket derfor ny returreise med Ethiopian Airlines.

Turkish Airlines har refundert den ubenyttede returreisen, men ikke dekket alle
ekstrakostnadene kaselleringen medførte. Klager har søkt om kompensasjon og fått
avslag. 

Klager har fremmet krav om erstatning i henhold til EU-forordning 261/2004 om
flypassasjerers rettigheter. Klagers økonomiske tap er listet opp som følgende:
*Nye flybilletter med Ethiopian Airlines - 26013,60 NOK
*Ikke-refunderbar taxi fra hotell til flyplassen booket den 18. februar 2024 - 367,55 NOK
*Telefonkostnader til Turkish Airlines for å prøve å løse problemet - 879,79 NOK
*Kostnader til mat og drikke i ventetiden på flyplassen i Addis Ababa - 547,05 NOK.
Med fratrekk for refundert sum på ubenyttede billetter (16182 NOK) er gjenstående krav
11575,99 NOK.

Klager påpeker at han sjekket flystatus som viste at TK0616 fra Zanzibar til Istanbul gikk
den 21. februar 2024.

Tjenesteyterne har i det vesentlige anført
Turkish Airlines anførte innledningsvis at klager hadde fått beskjed om kanselleringen
mer enn to uker før avgang og dermed ikke hadde krav på dekning av ekstrakostnader
utover allerede refundert flybillett. 

Turkish Airlines anførte senere at de hadde sett på feil sak. Klager fikk beskjed den 20.
februar om at avgangen den 21. februar var kansellert. Grunnen var at flyplassen i ZNZ
ikke kunne gi flyselskapet flybensin for denne flyvningen. Dette er utenfor flyselskapets
kontroll og det er “Avinor” in ZNZ som fordeler flybensin på stedet.
Kanselleringen kvalifiserer dermed ikke til EU 261-kompensasjon. Kunden kan velge
gratis ombooking eller refusjon av ubrukt del av reisen. Den ubrukte delen av billetten
ble refundert allerede 21. februar 2024.

Nemnda bemerker

Nemnda finner det uklart om flyvningen rent faktisk ble kansellert, eller om den gikk
med en forsinkelse. Ettersom klager fikk melding om kansellering og Turkish Airlines
fastholder at dette var tilfellet, legger nemnda til grunn at flyvningen ble kansellert.

Spørsmålet om EU-forordning 261/2004 kommer til anvendelse:

Forordningen får bare anvendelse for flygninger innen EU-/ EØS-området, flygninger
fra EU-/ EØS-området til en tredjestat og flygninger fra en tredjestat hvis det
«transporterende luftfartsselskap for flygningen er et EF-luftfartsselskap», jf. artikkel
3 punkt 1 bokstav b. Det «transporterende luftfartsselskap» er i artikkel 2 bokstav b)
definert til «et lufttransportforetak som utfører eller har til hensikt å utføre en flygning
i henhold til en avtale med en passasjer eller på vegne av en annen person, juridisk
eller fysisk, som har en avtale med denne passasjeren. I denne saken var det tale om to
flyvninger med Turkish Airlines fra Zanzibar til Istanbul og Istanbul til Oslo. EU-forordning
261/2004 kommer med dette ikke til anvendelse.

Nemnda mener imidlertid at Montrealkonvensjonen kommer til anvendelse på klagers
reise. I henhold til Montrealkonvensjonen artikkel 19 er fraktføreren ansvarlig for tap
som følge av forsinkelse ved lufttransport av passasjerer, med mindre han godtgjør at
han selv og hans folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig. Med tap regnes så vel økonomisk som
ikke-økonomisk tap, jf. EU-domstolens dom av 6. mai 2010, Walz-Clickair (C-63/09). Tapet
må være en direkte eller indirekte følge av forsinkelsen, og må være påregnelig,

I dette tilfellet kansellerte Turkish Airlines klagers flyvning dagen før avreise. Klager
fikk etter nemndas mening ikke et realistisk omrutingstilbud.  At klager måtte kjøpe
nye og dyrere billetter for å komme seg hjem, måtte ha fremstått som en påregnelig
og nærliggende konsekvens av kanselleringen for Turkish Airlines ettersom de bare
kunne tilby ny reise først 6 dager senere. Nemnda mener det samme må gjelde for
ekstrautgiftene til telefonsamtaler og mat/drikke. Turkish Airlines har forklart at
uregelmessigheten skyldtes problemer med tilgang til drivstoff. Slik nemnda ser det
har flyselskapet imidlertid ikke godtgjort hvilke rimelige forholdsregler som ble vurdert/
iverksatt for å unngå klagers tap eller at dette eventuelt ikke var mulig. 

Når det gjelder flybillettene skal ikke passasjeren fly gratis. Turkish Airlines kan med
dette gjøre fratrekk for allerede refundert sum på de opprinnelige flybillettene (16182
NOK). De nye flybillettene kostet 26013,60 NOK. Nemnda anbefaler med dette at Turkish
Airlines utbetaler mellomlegget på 9 832 NOK til klager. Telefon- og matkostnadene
anbefales dekket med henholdsvis 829,79 NOK, som følger av kvittering fremlagt av
klager, og 547,05 NOK. 

Når det gjelder klagers krav om dekning av forhåndsbooket ikke-refunderbar taxi fra
hotell til flyplassen som ikke ble benyttet grunnet kanselleringen mener nemndas flertall,
bransjerepresentanten og nemndas leder, at tapet ikke er påregnelig for flyselskapet når
klager har kjøpt en ren flybillett. Flertallet finner ikke at det foreligger rettslig grunnlag for
å pålegge flyselskapet erstatningsansvar for denne utgiften.

Mindretallet, forbrukerrepresentanten, finner at taxiutgiften er et påregnelig tap som kan
kreves erstattet, jf. luftfartsloven § 10-20.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Turkish Airlines utbetaler 9832 NOK for merkostnad
til nye flybilletter i tillegg til ekstrautgifter til telefonsamtaler (829,79 NOK) og mat/drikke
(547,05 NOK) i ventetiden på den nye flyreisen. Totalt 11209 NOK.