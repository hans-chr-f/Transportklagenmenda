Vedtak i Transportklagenemnda - Sjø

Sammendrag

Krav om refusjon av ilagt gebyr ved reise med båt.

Dato
10.11.2019

Saksnummer
2019-03759

Tjenesteytere
Ruter

Klager har i det vesentlige anført

Klager reiste fra Lindøya til Rådhusplassen 18. juli 2019. Ved ombordstigning så hjelper
klager en eldre dame i rullestol om bord i båten. Da klager har fått henne på plass med
hjelp fra de som jobbet om bord, så kjøper klager billett. Ved kontrollen så blir klager
ilagt bot. Klager viser til når billetten er gyldig fra og når boten er skrevet ut, det viser seg
at disse tydelig overlapper hverandre og mener at det er urimelig å motta denne boten. 

Klager forklarer videre at han i all stress ville forsikre seg at han hadde kjøpt billett og
kjøpte en billett til da kontrolløren sa at klager ikke hadde gyldig billett.

Klager krever å få refundert gebyret.

Tjenesteyterne har i det vesentlige anført
Ruter viser til gebyret som klager fikk på øybåten den 18. juli 2019. Gebyret ble ilagt da
klager kjøpte sin billett for sent. Billetten må være bekreftet og nedtellingen startet før
man går om bord. 

Ruter forholder seg til det kontrollørene har notert på gebyret, og hva som er registrert.
Kontrolløren har notert at billetten ble kjøpt under kontrollen. Dette stemmer også med
den billetten som er fremvist i kontrollen og registrert på gebyret. Billetten til klager er
bekreftet kl. 19:11:23 og tidspunktet for gebyret er 19:11, dette tidspunktet kan ikke
endres av kontrolløren. Billetten til klager ble bekreftet etter påstigning og etter at
kontrollen var startet. 
Ruter poengterer at billettene som er sendt inn til nemnda ikke ble fremvist i kontrollen
og er ikke relevante i denne saken.

Ruter har ingen sanntidslogg på øybåtene.

Ruter kan ikke imøtekomme klagers krav.

Nemnda bemerker

Klager ble den 18. juli 2019 ilagt gebyr på øybåten fra Lindøya til Rådhusplassen på det
grunnlag at han hadde kjøpt billetten for sent.

I følge Ruters reisevilkår pkt. 3 skal passasjerer ha gyldig billett ved påstigning på et
transportmiddel eller ved inntreden i en kontrollsone. Dette innebærer at elektronisk
billett skal være aktivert på dette tidspunktet.

Nemnda bemerker at gebyrrapporten viser at kontrollen startet kl. 19.09 og at klager ble
ilagt gebyr kl. 19.11. Klagers billett er registrert bestilt kl. 19.11.13, dvs. samtidig med at
gebyr ble registrert. 

Nemnda legger til grunn at billett ble kjøpt etter ombordstigning og vilkårene for å ilegge
gebyr var til stede. 

Nemnda kan ikke se at det er grunnlag for å anbefale at gebyret frafalles. Klager har
for øvrige gitt forskjellige forklaringer på hvorfor han ikke hadde rukket å kjøpe billett
tidligere. I klagen viser han til at han hadde hjulpet til med å få en dame i rullestol
ombord, til kontrolløren sa han at han hadde vært opptatt i en telefonsamtale.

Vedtak

Transportklagenemnda Sjø finner ikke å kunne anbefale at klager gis medhold.