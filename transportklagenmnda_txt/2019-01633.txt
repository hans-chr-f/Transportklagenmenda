Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
11.06.2019

Saksnummer
2019-01633

Tjenesteytere
Ruter

Klager har i det vesentlige anført

Klager reiste med T-banen fra Montebello til Jernbanetorget 20. mars 2019, og ble ilagt
gebyr på kroner 950. Hun har anført at Ruter skal informere om når månedskortet
utløper, og at selskapet ikke hadde gjort dette. Hun har dessuten vist til at dette var
første gang klager ble ilagt gebyr, og at det derfor bør gis advarsel ved førstegangs
forseelse.

Tjenesteyterne har i det vesentlige anført
Klager ble ilagt gebyr som følge av manglende billett under en kontroll 20. mars 2019. 

Det er kundens ansvar å sørge for å ha gyldig billett. Dette innebærer at man sjekker
billett eller sørger for å kjøpe ny billett før man reiser. Det vises til at det skal varsles
om at billetten er utløpt. I applikasjonen får man et slikt varsel som et "sprettoppvindu"
dersom man har slått på denne funksjonen. Det er likevel kundens ansvar å sørge for at
man har gyldig billett, uavhengig av dette varselet. I applikasjonen som ble fremvist var
det en månedsbillett som var utløpt ti dager forut for denne kontrollen. 

Det ble kjøpt en enkeltbillett under kontrollen. Denne billetten ble kjøpt for sent og
for sone 2Ø. Kontrollen fant sted i sone 1. Ruter har ingen ordning hvor man kun får
advarsel første gang man blir ilagt gebyr. 

Ruter har på ovennevnte grunnlag avvist klagers krav om frafall av gebyr.

Nemnda bemerker

Klager ble 20. mars 2019 ilagt gebyr ved en kontroll på t-banen fordi hun ikke hadde
gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede. 

Nemnda bemerker at klager har anført at hun burde blitt informert om at månedskortet
var utløpt ved et varsel eller lignende. Nemnda viser til at et slikt varsel kan skrus på i
mobilapplikasjonen, men at det like fullt er passasjerens eget ansvar å påse at gyldig
billett foreligger.

Klager har også vist til at hun burde fått en advarsel i stedet for bot, da hun aldri tidligere
hadde blitt tatt i kontroll. 

Nemnda bemerker at Ruter ikke har noen regel om at det kun skal gis advarsel ved første
gangs overtredelse. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold