Vedtak i Transportklagenemnda - Fly

Sammendrag

Krav om erstatning for ødelagt barnevogn og barnesete.

Dato
21.03.2012

Saksnummer
397/11F

Tjenesteyter
Norwegian Air Shuttle ASA

Krav om erstatning for ødelagt barnevogn og barnesete.

Klager har i det vesentlige anført:

Klagers barnevogn ble skadet på flight DY1779 fra Malaga til Trondheim 16. juli 2011. Vognen
ble pakket inn i plastikk som utleveres ved spesialbagasje.

Barnestolen ble også sendt som spesialbagasje. Klager ba om pose til stolen, men fikk beskjed
om at den skulle sendes uten pose. Da klager ankom Trondheim, manglet innmat og puter til
stolen.

Klager rapporterte skadene ved ankomst.

Klager krever erstattet barnevogn og bilsete, totalt kroner 5 795. Det vises for øvrig til klagers
brev.

Norwegian har ikke gitt uttalelse til nemnda. Til klager har Norwegian i det vesentlige
anført:

I henhold til Norwegians regler og vilkår, dekker flyselskapet kun skadet bagasje som er
forsvarlig emballert i hard emballasje, og hvor emballasjen er skadet.

Norwegian kan på grunnlag av dette ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Norwegian ved nemndas brev av 24. august 2011 med frist til 5. oktober
2011 for eventuelle bemerkninger. I brevet opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at barnevognen og
barnesetet ble skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser for så vidt angår barnevognen.

Nemndas flertall, lederen og forbrukernes representanter, legger på bakgrunn av
de foreliggende opplysninger til grunn at barnevognen ble totalskadet og anbefaler
at klagerne gis en erstatning på kr 3.795. For så vidt angår beløpets størrelse,
bemerker flertallet at erstatningen ved totalskade i utgangspunktet må baseres på
gjenanskaffelsesverdien - det beløp skadelidte må betale for å skaffe seg en ny ting av
samme art. Skadelidte skal på den annen side ikke tjene på skaden, og det må derfor
gjøres fradrag for den slitasje og verdiforringelse ellers som bruken av den skadede
gjenstand har medført. Det er etter flertallets vurdering ikke sannsynliggjort at det er
grunnlag for fradrag i dette tilfellet.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

Barnestolen var så vidt nemnda forstår ikke pakket inn. En samlet nemnd er av den
oppfatning at det er mest sannsynlig at skaden har oppstått som følge av dette. Skaden
skyldtes således godsets egen beskaffenhet og nemnda er av den oppfatning at klager ikke
har rett til erstatning for barnestolen.

Nemnda bemerker at klager selv må bære ansvaret for å emballere bagasjen.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagernes tap på kr 3.795.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Marianne Strømme, Norsk Reiselivsforum

Olav Grøttland, SAS.