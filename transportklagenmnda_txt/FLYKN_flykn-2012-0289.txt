Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
15.11.2012

Saksnummer
289/12F

Tjenesteyter
SAS

Klager har i det vesentlige anført:

Klager reiste fra Reykjavik til Bergen via Oslo den 30. mars 2012. da klager kom hjem og åpnet
kofferten, oppdaget han at en av tre justeringsknapper på hans fotostativhode var knekt av.

Stativet var pakket midt i kofferten i to lag med myke og støtdempende materialer.

Klager krever erstatning for stativhodet, kroner 4 995.

SAS har i det vesentlige anført:

Skaden her skyldes godsets egen beskaffenhet og mangelfull emballering. Det er ingenting
som sier at klagers koffert har vært utsatt for annet enn normal håndtering.

Når man forlater flyplassen uten å melde fra om skade er det godtgjort at bagasjen er utlevert
i samme stand som den ble innlevert. Det er ikke mulig å fastslå at bagasjen noen gang har
vært i SAS sin varetekt.

SAS kan ikke imøtekomme klagers krav.

Nemnda bemerker:

SAS er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet bagasjen den 30. mars uten å klage. Det følger da av ovennevnte
bestemmelse at bagasjen da formodes å være utlevert i god stand.

Nemnda finner etter en samlet vurdering av de foreliggende opplysninger ikke godtgjort at
SAS er ansvarlig for skaden.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines