Vedtak i Transportklagenemnda - Fly

Sammendrag

Krav om standarderstatning og refusjon av taxiutgifter som
følge av kansellering. Tjenesteyter har ikke inngitt tilsvar.

Dato
11.06.2020

Saksnummer
2019-03794

Tjenesteytere
Norwegian Air Shuttle

Klager har i det vesentlige anført

24. juli 2019 skulle klager reise med D86073 fra Oslo til Madrid. Flyet skulle gå fra Oslo
kl. 19.00 og lande i Madrid kl. 22.45. Flyvningen ble imidlertid kansellert, og klager ble
omrutet til D88635, med avgang fra Oslo kl. 10.00 neste dag. Avgangen ble imidlertid
forskjøvet til kl. 11.45.

Klager har i klageskjemaet som ble sendt inn til det spanske klageorganet, oppgitt at han
fikk dekket mat og forfriskninger og overnatting i forbindelse med kanselleringen, men
ikke transport mellom hotellet og flyplassen. Klager krever standarderstatning i henhold
til EU-forordning 261/2004, i tillegg til refusjon av taxiutgifter på 414 kroner som følge av
kanselleringen.

Tjenesteyterne har i det vesentlige anført
Norwegian har på tross av flere oppfordringer ikke inngitt tilsvar til nemnda.

Det følger av informasjonen som klager mottok fra Norwegian vedrørende
uregelmessigheten ved flyvningen D86073, at flyvningen opprinnelig ble forsinket som
følge av  tekniske problemer.

Nemnda bemerker

Flyselskapet har til tross for gjentatte oppfordringer ikke avgitt uttalelse til nemnda.
Nemnda treffer da vedtak basert på opplysningene som er fremkommet tidligere i saken,
jf. transportklagenemndforskriften § 5-3 tredje ledd.

Klager har forklart at flyvningen ble kansellert, og at han ble omrutet til en ny flyvning
dagen etter. Klager har fremlagt kopi av meldinger fra Norwegian som bekrefter dette.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Norwegian har i dette tilfellet ikke godtgjort at kanselleringen skyldtes ekstraordinære
omstendigheter. På bakgrunn av dette legger nemnda til grunn at klager har rett på
standarderstatning på 400 euro.

Klager har i tillegg fremsatt krav om refusjon av taxiutgifter. Det fremgår
av klageskjemaet at klager ikke fikk dekket transport mellom flyplassen og
overnattingsstedet. Nemnda mener at flyselskapet i henhold til EU-forordningen artikkel
9 nummer 1 bokstav c må dekke taxiutgiftene på 414 kroner.

Vedtak

Transportklagenemnda - fly anbefaler at Norwegian utbetaler 400 euro i
standarderstatning til klager, samt 414 kroner i refusjon av taxiutgifter.