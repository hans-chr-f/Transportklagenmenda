Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
14.03.2017

Saksnummer
2016-00619

Tjenesteytere
Air Baltic

Klager har i det vesentlige anført

Klager skulle reise fra Oslo til Riga den 26. mai 2016 med flight BT154 kl. 19:25.
Han ble nektet ombordstigning, da flyselskapet hadde utført et flybytte til en
flymaskin med færre seter. Klager ble booket om til senere avgang, og han ble tilbudt
standarderstatning på 250 euro. 

Klager stiller seg kritisk til at flyselskapet ikke sjekket om frivillige ville stå igjen mot
standarderstatning 250 euro. Det var passasjerer tilstede som ville stå igjen mot denne
erstatningen, blant annet klagers kollega. I stedet ble vilkårlige passasjerer plukket ut.
Klager mistet en dags arbeidsinntekt. 

Klager krever erstatning for en dags tapt arbeidsinntekt. 

Det vises for øvrig til klagers brev.

Tjenesteyterne har i det vesentlige anført
Det ble utført et flybytte på flight BT154 grunnet tekniske problemer. Det ble annonsert
over høyttalerne om noen passasjerer ville stå igjen mot kompensasjon, men ingen
meldte seg. Klager har mottatt 250 euro i henhold til EU-forordning 261/2004.
Passasjerene ble informert om sine rettigheter, og de passasjerene som måtte stå igjen
mottok forpleining. 

Air Baltic kan ikke imøtekomme klagers krav utover det som allerede er utbetalt.

Nemnda bemerker

EU-forordning 261 / 2004 artikkel 4 lyder slik:

1. Når et transporterende luftfartsselskap har rimelig grunn til å forvente at det må nekte
ombordstigning på en flygning, skal det først oppfordre frivillige til å gi avkall på sin
reservasjon mot en form for kompensasjon på vilkår som avtales mellom den berørte
passasjeren og det transporterende luftfartsselskap. Frivillige skal få assistanse i samsvar
med artikkel 8, og denne assistanse skal komme i tillegg til den kompensasjon som er
nevnt i dette nummer: 

2. Dersom det ikke melder seg et tilstrekkelig antall frivillige til at de resterende
passasjerene med reservasjon kan komme med på en flygning, kan det transporterende
luftfartsselskap nekte passasjerer ombordstigning mot deres vilje. 

3. Dersom passasjerer nektes ombordstigning mot sin vilje, skal det transporterende
luftfartsselskap umiddelbart gi den erstatning i samsvar med artikkel 7 og assistere den i
samsvar med artikkel 8 og 9. 

Klageren har gjort gjeldende at Air Baltic ikke avklarte om det var noen frivillige som
oppga sin plass mot kompensasjon, og at flyselskapet dermed ikke fulgte prosedyren i
punkt 1. Air Baltic har på sin side gjort gjeldende at denne prosedyren ble fulgt. 

Slik nemnda ser det får ikke denne uenigheten betydning for klagerens krav om
erstatning for en dags tapt arbeidsinntekt og ikke-økonomisk skade:

Air Baltic har utbetalt standarderstatning med 250 euro til klageren i henhold til punkt
3. Denne erstatningen er ment å kompensere både økonomisk og ikke-økonomisk tap
som følge av nektet ombordstigning, herunder tapt arbeidsinntekt. Det er ikke fremlagt
dokumentasjon for at klageren har hatt tap utover dette beløpet.  

Nemnda kan ikke se at klageren har rett til ytterligere kompensasjon, jf eksempelvis
FLYKN-2014-519.

Vedtak

Transportklagenemnda - fly anbefaler ikke at klageren gis medhold.