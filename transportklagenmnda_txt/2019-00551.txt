Vedtak i Transportklagenemnda
- Kollektivreiser

Sammendrag

For sent kjøp av billett.

Dato
13.05.2019

Saksnummer
2019-00551

Tjenesteytere
Ruter

Klager har i det vesentlige anført

Klager reiste med T-banen fra Stortinget i retning Sinsen da han ble ilagt gebyr fordi han
ikke kunne vise gyldig billett. 

Klager viser til at han skulle kjøpe billett, men han hadde problemer med dårlig nettverk
på T-banen. Dette medførte at nedtellingen på to minutter ikke kom i gang med en gang,
og da kontrollen kom var det 1 minutt igjen. Klager understreker at pengene allerede var
trukket fra kontoen, og derfor bør billetten anses som gyldig. 

Klager føler kontrollørene behandlet han som en kriminell og han ble flau over hele
situasjonen, til tross for at han hadde kjøpt billett. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 13. desember 2018 fordi han ikke hadde noen billett
da han gikk om bord. Ifølge Ruters transportvilkår kreves gyldig billett før passering
av kontrollsone på T-banestasjonene, det er ikke tillatt å ferdes innenfor denne
kontrollsonen uten gyldig billett. Denne sonen er godt merket både i gulvet og med
lysskilt i taket. 

Kontrollørene gikk på ved Stortinget stasjon kl. 11.48, da befant klager seg allerede
ombord, og han opplyste at han var kommet på ved Nationaltheatret. Billetten er kjøpt
kl. 11.52.58, som er etter kontrollen startet. T-banetunellene har et eget utbygd 4G
nettverk, så her er nettdekningen god. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen fordi han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda viser til gebyrrapporten hvor det fremgår at kontrollørene kom på ved
Stortinget stasjon kl. 11.48 og at klager da var på toget fra Nasjonalteatret. Klagers billett
er registrert bestilt kl. 11.52.36. Dette viser at klager ikke hadde billett da han gikk på T-
banen.  Nemnda anser ikke sannsynliggjort at dette skyldtes problemer med nettilgang.  

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klagerne gis
medhold.