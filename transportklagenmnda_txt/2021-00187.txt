Vedtak i Transportklagenemnda - Fly

Sammendrag

Krav om refusjon av billetter som følge av kansellering.

Dato
11.11.2021

Saksnummer
2021-00187

Tjenesteytere
Kiwi.com
Oman Air
SAS

Klager har i det vesentlige anført

Klager og hans kone hadde opprinnelig bestilt en reise med Thai Air, men da pandemien
rammet landet fikk klager beskjed fra sitt forsikringsselskap om at han ikke var forsikret
om de ble værende i Thailand. Fordi Thai Air hadde kansellert retur-billettene bestilte
klager nye billetter  via reisebyrået Bravofly hvor retur var 20. april og operert av Etihad
Airways. Denne reisen ble også kansellert. Klager bestilte deretter en ny returreise
via Kiwi.com med retur 21. april operert av Oman Air og SAS. Denne reisen ble også
kansellert. 

Denne saken gjelder krav om refusjon av billetter til totalt 12 564.42 kroner for reisen
som ble bestilt via Kiwi.com.

Tjenesteyterne har i det vesentlige anført
I denne saken er det bedt om tilsvar fra Oman Air, Kiwi.com og SAS. 

Verken Oman Air eller Kiwi.com har inngitt tilsvar til nemnda. 

SAS har i sin kommentar svart følgende: 
SAS har ingen tilgang til dette bookingnummeret da det eies av Kiwi.com og billettene
ikke er utstedt på SK-dokument.

Nemnda bemerker

Nemnda legger til grunn klagers opplysning om at han mottok informasjon om
kanselleringen mer enn to uker før planlagt avreisedato, og klager har dermed ikke rett
til standarderstatning etter EU-forordning 261/2004 artiklene 5 og 7.

Klager krever refusjon av billettene, noe han har krav på i henhold til EU-forordningen
artikkel 8 nummer 1 dersom han velger dette fremfor omruting. Refusjonen skal
utbetales innen syv dager, jf. artikkel 8 nummer 1 bokstav a.

Det er flyselskapet som er ansvarssubjektet etter EU-forordning 261/2004, og det er
derfor det transporterende luftfartsselskapet som skal tilby omruting eller refusjon av
flybillettene. Nemnda mener derfor at klager skal ha refundert sine utgifter til billetter.
Nemnda anbefaler at Oman Air og SAS refunderer klagers billettutgifter, slik at de
refunderer den delen av utgiftene som svarer til flyvningen med det respektive selskap,
og totalt 12 564.42 kroner. Selskapene må avklare seg imellom hvor stor andel som det
respektive selskapet skal svare for.

Vedtak

Transportklagenemnda anbefaler at Oman Air og SAS refunderer klagers billetter.