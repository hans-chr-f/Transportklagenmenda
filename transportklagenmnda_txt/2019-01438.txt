Vedtak i Transportklagenemnda - Fly

Sammendrag

Krav om standardkompensasjon ved kansellering. Boeing 737 MAX.

Dato
25.09.2019

Saksnummer
2019-01438

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY175 fra Trondheim (TRD) til Bergen (BGO)
21. mars 2019 kl. 19.15. Flyvningen ble kansellert, og klager ble booket om til ny flyvning
samme ettermiddag kl. 16.15. På bakgrunn av det ovennevnte har klager fremsatt krav
om standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY175 fra Trondheim til Bergen 21. mars 2018 ble kansellert. til
kanselleringen var at maskinen som skulle operere klagers flyvning ble satt inn på en
annen rute. På tidspunktet for kanselleringen kunne ingen av Norwegians fly av typen
737-8 MAX benyttes på ruter i Europa. Selskapets tilgjengelige flymaskiner måtte derfor
omdisponeres slik at selskapet hadde mulighet til å frakte så mange av sine passasjerer
som mulig og for å unngå store forsinkelser og kanselleringen.

Passasjerene ble omrutet til DY171 fra Trondheim til Bergen samme dag kl. 16.15. Som et
resultat av dette ankom klager sin endelige destinasjon to timer og 27 minutter tidligere
enn estimert ankomsttid med kansellert avgang DY175. 

Den 10. mars 2019 var et fly av denne typen involvert i en flyulykke med Ethiopian
Airways. Samme flytype var også involvert i en ulykke 29. oktober 2018 i Indonesia.
Som et forebyggende tiltak publiserte European Aviation Authorities (EASA) et såkalt
"airworthiness directive" som ble effektuert 12. mars 2019 kl. 19.00 (UTC). Direktivet
suspenderte all operasjonell drift av Boeings fly av typen 737-8 MAX og 737-9 MAX i
Europa. I tillegg har EASA publisert et sikkerhetsdirektiv effektuert på samme tidspunkt,
hvor det beskrives at all kommersiell drift via lufthavn i en tredjestat stanses, både i og
utenfor EU for de nevnte flytypene. 

Den 12. mars 2019 innførte Norwegian midlertidig stans i all trafikk med Boeing
737 MAX etter anbefaling fra europeiske luftfartsmyndigheter. Da de relevante
luftfartsmyndighetene besluttet en midlertidig suspensjon av operasjoner med Boeing
737 MAX, ville ikke Norwegian operere ruter med denne flytypen inntil videre. Norwegian
har og har hatt tett dialog med luftfartsmyndighetene og Boeing, og følger deres
instruksjoner og anbefalinger. Som tiltak for å unngå kanselleringer har selskapet lagt
om programmet slik at de berørte avgangene blir operert av andre flytyper. Norwegian
har tilbudt omruting til berørte passasjerer, og har slått sammen avganger for å unngå
ulemper for passasjerene.

Norwegian har ingen kontroll over tillatelser eller restriksjoner i luftrommet, og kan
ikke være ansvarlig når det bestemmes at en flytype ikke kan operere i bestemte
luftrom. En rekke tiltak, som de ovennevnte, er iverksatt for å unngå kanselleringer og
forsinkelser. At enkelte avganger må kanselleres er en naturlig følge av at selskapet har
færre flymaskiner som skal operere det samme ruteprogrammet. Dette var tilfellet for
DY175 den 21. mars 2019, hvor årsaken til kanselleringen var en direkte konsekvens av
tiltakene som ble iverksatt ved midlertidig stans av all trafikk med flytypen. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY175 fra Trondheim til Bergen 21. mars 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at kanselleringen skyldtes omdisponering av Norwegians
tilgjengelige flymaskiner i kjølvannet av at fly av typen Boeing 737 MAX ble suspendert
av europeiske luftfartsmyndigheter med virkning fra og med 12. mars 2019. Flyene ble
suspendert som følge av to fatale flyulykker i oktober 2018 og mars 2019, og er ved
tidspunktet for denne avgjørelsen, 28. juni 2019, fremdeles ikke satt tilbake i drift. 

Fortalen til EU-forordning 261/2004 punkt 14 lyder som følger:

"På samme måte som under Montrealkonvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med [...] sikkerhetsrisiki,
uforutsette mangler ved flysikkerheten og streiker som påvirker driften til det
transporterende luftfartsselskap".

De færreste flyselskap har en rekke reservemaskiner tilgjengelig til enhver tid, og
dette kan heller ikke forventes av selskapene, da en slik praksis vil gjøre det vanskelig
å drive flyselskap på lønnsomt vis. Dessuten må en hendelse som dette anses for å
være av så vidtrekkende karakter at ikke en gang tilgjengelig reservekapasitet ville
dekket behovet som oppstod etter suspensjonen. Nemnda mener at det foreligger
klar årsakssammenheng mellom suspensjonen av Boeing 737 MAX-maskinene og
kanselleringen av klagers flyvning. Nemnda er derfor av den oppfatning at suspensjonen
av Boeing 737 MAX-flyene må utgjøre en ekstraordinær omstendighet i forordningens
forstand. 

Klager ble booket om til samme flyvning samme dag. Nemnda mener at forsinkelsen
for passasjerene ikke kunne vært unngått til tross for at alle rimelige tiltak var truffet, og
nemnda kan derfor ikke se at klager har krav på standarderstatning. Nemnda kan heller
ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.