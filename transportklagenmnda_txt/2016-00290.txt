Vedtak i Transportklagenemnda - Fly

Sammendrag

Krav om erstatning for tapt bagasje.

Dato
28.11.2016

Saksnummer
2016-00290

Tjenesteytere
Norwegian

Klager har i det vesentlige anført

Klager reiste fra Krakow til Tromsø den 3. juli 2015. På denne strekningen ble bagasjen
borte, og klager leverte derfor et krav om erstatning til Norwegian pålydende kr 10 000. 

Norwegian innbetalte kr 10 000 til klagers konto, den 15. januar 2016. Klager rettet så et
nytt krav om kr 13 000 til flyselskapet. 

Klager krever at Norwegian erstatter kr 13 000 for den tapte bagasjen.

Tjenesteyterne har i det vesentlige anført
Klagers innsjekkede bagasje på flyvningen fra Krakow til Tromsø den 3. juli. 2015 ble
dessverre borte. 

Klager fylte ut Norwegians klageskjema, listet opp innholdet og krevde kr 10 000. Dette
kravet imøtekom Norwegian 15. januar 2016 og kr 10 000 ble utbetalt til klagers oppgitte
konto. 

Norwegian forstår saken slik at klager nå krever ytterligere kr 13 000 i kompensasjon for
det samme innholdet som ved tidligere henvendelse. 

Ved ødeleggelse, tap eller av skade på bagasje, som inkluderer både innsjekket bagasje
og håndbagasje, begrenser Montreal-konvensjonen flyselskapets ansvar til 1,131 SDR
(Spesial Drawing Rights) per passasjer, uavhengig av bagasjevekt. På det tidspunktet
klagers krav ble behandlet, utgjorde dette kr 13 775,58. 

Norwegian ønsker derfor å utbetale de resterende kr 3 775,58, men kan ikke
imøtekomme klagers krav på utbetaling av kr 13 000 grunnet tapt bagasje.

Nemnda bemerker

Klagers koffert forsvant etter innsjekking i Krakow. Kofferten er ikke kommet til rette,
Norwegian er i henhold til luftfartsloven § 10-18 ansvarlig for tap som følge av at
innsjekket bagasje blir skadd eller går helt eller delvis tapt som følge av hendelser under
lufttransport.  Ansvaret er begrenset til 1 131 SDR per passasjer, jf. luftfartsloven § 10-22,
jf. forskrift av 6. januar 2011 § 1 tredje ledd.

Norwegian har sagt seg villig til å erstatte ytterligere NOK 3 775, slik at samlet erstatning
blir NOK 13 775, som tilsvarer 1 131 SDR. Klager har ikke rett til ytterligere erstatning,
og nemnda finner ikke å kunne anbefale at klager gis medhold. Nemnda anbefaler at
Norwegian utbetaler ytterligere NOK 3 775, dersom utbetaling av dette beløpet ikke er
skjedd.

Vedtak

Transportklagenemnda-fly finner ikke å kunne anbefale at klager gis medhold. Dersom
NOK 3 775 ikke er utbetalt, anbefales det gjort.