Vedtak i Transportklagenemnda - Fly

Sammendrag

Krav om refusjon av billett.

Dato
31.05.2024

Saksnummer
2023-03351

Tjenesteytere
Gotogate - Marco Polo
Avianca

Klager har i det vesentlige anført

Klager bestilte den 30. juni 2023 en reise fra Booking.com med flyselskapet Avianca med
følgende reiserute:
AV9747 30JUL23 Cartagena (12:29) – Bogota (13:59)
AV244 30JUL23 Bogota (15:30) - New York (22:30)

Reisen kostet 3 336 NOK. 

Klage ble akutt syk før avreise og måtte derfor bestille reise hjem fra Brasil til Oslo på et
tidligere tidspunkt enn den 30. juli. Klager sendte derfor forespørsel om kansellering og
refusjon av reisen til Booking.com. Klager mottok den 25. juli en e-post fra booking.com
om at det ikke var mulig å få refundert billettene i henhold til flyselskapets regler, og at
reisen derfor ikke var kansellert. 

Klager krever refusjon av billetten kjøpt hos Booking.com som det ikke var mulig å
kansellere. Klager krever 3 336 NOK refundert.

Tjenesteyterne har i det vesentlige anført
Avianca har ikke inngitt tilsvar til nemnda. 

Booking.com, herunder Gotogate, har i det vesentlige anført:
Marco Polo Travel As, Gotogate, er et mellomledd for reisetjenestene, inkludert
flybilletter, som tilbys på nettstedet Gotogate.no. Vi opptrer utelukkende i egenskap
som formidler. Avtale om  flybilletter og flytjenester inngår således direkte mellom
forbrukeren og det aktuelle flyselskapet. Booking.com, herunder Gotogate, er ikke
medleverandør av tjenestene og er ikke part i kontraktsforholdet mellom forbruker
og flyselskap. Dette betyr at disse selskapenes forpliktelser er begrenset til det å være
formidler og til eventuelle tilleggstjenester (våre egne tjenester) som forbrukeren kjøper
fra oss. 

Selskapenes rolle som formidler er tydelig beskrevet på selskapenes hjemmesider og i
reisevilkårene. Kunden har ved booking, og før betaling, bekreftet reisevilkårene, samt at
kunden har lest og forstått reisevilkårene. 

Se vedlagte reisevilkår. Vær spesielt oppmerksom på at de nevnte selskapene:
- kun opptrer som formidler i levering av reisetjenester
- er ikke part i avtalen mellom forbrukeren og flyselskapet
- har ingen innflytelse på flyselskapets vilkår og betingelser
- kan ikke ta ansvar for utførelsen av reisetjenesten, og kan kun formidle refusjoner som
de har mottatt i retur fra det aktuelle flyselskapet

Kunden bestilte reisen din den 30. juni 2023 for en person fra Cartagena de Indias til
New York via Bogota med utførende flyselskap Avianca. Kundens reise hadde planlagt
avgang den 30. juli 2023. 

Kunden kontaktet formidlerselskapene den 21. juli 2023 og ba om å få kansellere reisen.
Selskapenes kundeservice hadde ikke mulighet til å se flyselskapets avbestillingsregler,
hvilke resulterte i at saken ble sendt videre til selskapenes interne support for å
undersøke dette nærmere. 

Den 22. juli 2023 har sendte support en forespørsel til flyselskapet om de tillater refusjon
for denne bestillingen. 

Den 25. juli 2023 fikk selskapene informasjon fra Avianca at kunden billett ikke er
refunderbar i henhold til deres policy. Denne informasjonen ble meddelt kunden samme
dag. 

Gotogate har handlet i tråd med reisevilkårene og i henhold til avtalen som er inngått
med kunden ved bestilling. Kunden har godkjent disse reisevilkårene, hvor det tydelig
fremgår at den bindende kontrakten inngås mellom kunden og flyselskapet. Gotogate er
kun ansvarlig for refusjon dersom selskapet har mottatt penger fra flyselskapet, noe som
ikke er tilfellet her. 

Marco Polo Travel AS, Gotogate, bestrider etter dette kundens krav om å få full refusjon
tilbake for bestillingen da dette ikke er tillatt i henhold til flyselskapets retningslinjer. 

Vær oppmerksom på at beslutningene til flyselskapet er helt utenfor selskapenes
kontroll, og at Marco Polo Travel AS, Gotogage, ville lide store økonomiske skader
dersom de skulle forventes å tilbakebetale forbrukere i situasjoner hvor der de ikke
har økonomiske midler til å dekke kostnadene. Formidlerselskapene kan ikke holdes
ansvarlig for den avtalen som er inngått mellom kunden og flyselskapet.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Avianca har,
tross oppfordring, ikke avgitt uttalelse til nemnda.

Ved bestilling av en flyreise på internett er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. 

Klager har fremmet krav om refusjon av billettprisen på 3 336 NOK. 
Hvorvidt klager har rett på full refusjon av billettene, avhenger dermed av billettvilkårene
som er fastsatt av selskapet.

Booking.com har i sitt tilsvar skrevet at de undersøkte med Avianca om det var mulig å få
billettene refundert ved avbestilling, men fikk beskjed om at det forelå ikke-refunderbare
billetter og det i henhold til vilkårene dermed ikke var mulig å refundere klager.
Klager har kommentert selskapets anførsel om at det foreligger ikke-refunderbare
billetter. Nemnda er i lys av dette av den oppfatning at klager ikke har sannsynliggjort
at det foreligger refunderbare billetter. Nemnda anbefaler etter dette at klager ikke
gis medhold i sitt krav om refusjon av disse, verken overfor Avianca eller overfor
formidlingsselskapet booking.com.

Det følger av kommunikasjonen mellom klager og booking.com at reisen ikke ble
kansellert. Klager reiste ikke på billettene. Klager vil i lys av dette ha rett til å få refundert
myndighetspålagte skatter og avgifter på de ubrukte billettene. Nemnda mener at
Avianca må refundere slike skatter og avgifter til klager hvis ikke det allerede er gjort. 

Utover dette anbefaler nemnda at klager kontakter sin forsikring for å sjekke om det er
mulig å få dekning for sine utgifter der.

Vedtak

Transportklagenemnda anbefaler at Avianca refunderer skatter og avgifter på de ubrukte
billettene til klager dersom dette ikke allerede har blitt gjort. For øvrig gis ikke klager
medhold.