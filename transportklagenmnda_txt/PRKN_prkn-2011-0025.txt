Vedtak i Pakkereisenemnda

Sammendrag

Reise til Lanzarote, 25. november - 2. desember 2010. Krav
om erstatning som følge av forsinkelse på hjemreisen.

Dato
..

Saksnummer
25/11

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: kr 23.614

Saken gjelder:

Reise til Lanzarote, 25. november - 2. desember 2010. Krav om erstatning som følge av
forsinkelse på hjemreisen.

Klager har i det vesentlige anført:

Hjemreisen ble forsinket grunnet tekniske problemer med flyet. Flyet sto da i Oslo. TUI fly
leide inn et nytt fly. Da dette flyet var på vei ned til Lanzarote, inntraff flygelederstreik i Spania,
og flyet måtte returnere til Oslo.

Klagerne kom ikke hjem før 6. desember.

Det var den tekniske feilen på flyet i Oslo som var årsaken til at klagerne ikke kom hjem som
avtalt. Dersom den ikke hadde oppstått, ville de kommet hjem før flygelederstreiken.

De som ble sittende fast i Oslo har fått erstatning. Klager mener at de må behandles likt med
disse. Klagerne krever erstatning.

Star Tour har i det vesentlige anført:

Forsinkelsen skyldtes teknisk feil på flyet samt flygelederstreik i Spania.

Star Tour viser til rapport fra flyselskapet.

Star Tour finner ikke å kunne imøtekomme klagernes krav.

Nemnda bemerker:

Reklamasjonsnemnda for pakkereiser har tidligere behandlet klage fra passasjerer som fikk
forsinket utreise fra Oslo. Nemnda fant godtgjort at forsinkelsen skyldtes tekniske problemer
med flyet. Problemene ble ansett for å være av ekstraordinær art slik at forsinkelsen ikke ga
rett til erstatning etter EU-forordning 261/2004.

Forsinkelsen ga imidlertid rett til prisavslag etter pakkereiseloven, da den forkortet oppholdet
på reisemålet, jf alminnelige vilkår for pakkereiser punkt 8.2. f) V.

Nemnda viser til sak 6/1 (PKRN-2001-6), som er vedlagt.

Forsinkelsen fra Lanzarote skyldtes de samme tekniske problemer.

Forsinkelsen gir da ikke rett til erstatning etter EU forordningen. Den gir av samme grunn
heller ikke rett til erstatning etter luftfartsloven.

Det var et avvik fra det avtalte at pakkereisen ble 57 timer og 35 minutter lenger enn forutsatt.
Mangler gir grunnlag for et forholdsmessig prisavslag etter pakkereiseloven § 6-2. Dette er
uavhengig av årsaken til endringen, dog slik at nemnda har anvendt reglene i alminnelige
vilkår for pakkereiser pkt 8.2 f V analogisk for hjemreise. (regelen gjelder direkte bare for
forsinkelse på utreisen).

Forsinkelsen er i dette tilfellet så lang at det er å regne som en mangel.

Nemnda anbefaler etter en samlet vurdering at prisavslaget settes til kr 1.500 per betalende
person.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 1.500 per
betalende person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Vigdis Fiske, Amisol AS

Mette Lindgren, Apollo Reiser AS