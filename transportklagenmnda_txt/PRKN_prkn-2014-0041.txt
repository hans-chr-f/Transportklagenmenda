Vedtak i Pakkereisenemnda

Sammendrag

Krav om refusjon av flyreisen og dekning av utgifter
til toalettsaker på grunn av forsinket bagasje.

Dato
07.10.2014

Saksnummer
41/14P

Tjenesteyter
Star Tour AS

Saken gjelder:

Krav om refusjon av flyreisen og dekning av utgifter til toalettsaker på grunn av forsinket
bagasje.

Klager har i det vesentlige anført:

Klager og hennes reisefølge skulle reise fra Oslo lufthavn Gardermoen til Krabi i Thailand
den 26.12.13 med ArkeFly rute OR7603 kl. 22.50. Det ble en forsinkelse på utreisen på
ca. 3 timer. Da de hadde oppgraderte billetter ble det en noe kortere og bedre ventetid.
Busstransporten fra flyplassen i Krabi til Karon gikk uten stopp og med en sjåfør som kjørte
veldig fort. Bussjåføren var lite kjent og de brukte derfor 4 timer på denne turen. Høy fart og
heller ingen stopp på returreisen fra hotellet til flyplassen.

Hjemreisen var imidlertid selve marerittet. Av en eller annen grunn ble det ca. én time
forsinket ombordstigning. Da de hadde fløyet i ca. 7 timer oppdaget klager at noe var galt og
fulgte med på hva personalet gjorde. De virket stresset og aktive.

Etter å ha sovet et par timer spurte klager så en flyvertinne om det stemte at de skulle lande
i Stockholm og det ble bekreftet. Det virket ikke som noen av de andre passasjerene hadde
fått beskjed om dette. De fikk ikke informasjon før ca. 30 minutter før landing i Stockholm.
Stoppet skulle vare ca. to timer, men så var det noen som hørt noe om bytting av crew. Det
var ingen informasjon eller noen som møtte dem. Passasjerene gikk feil og ble stående i kø
på grunn av den dårlige organiseringen. Da de endelig kom inn i terminalen fikk de se på
skjermene at ny avgang var kl. 09.30 fordi nytt crew skulle flys inn fra Nederland.

På vei til Oslo fikk de beskjed om at halvparten av bagasjen sto igjen i Krabi og blant de
koffertene var selvfølgelig deres kofferter. På Gardermoen ble de møtt av en sur og meget
uhøflig representant fra Star Tour. Klager mener de burde fått bedre behandling når de hadde
betalt kr 5.000 ekstra for å fly Premium Class.

Forsinkelsen ble på 9 timer. Klager og hennes reisefølge krever refusjon av flyreisen og
dekning av utgifter til toalettsaker på grunn av forsinket bagasje på hjemreisen.

Star Tour har i det vesentlige anført:

Forsinkelsen på utreisen skyldtes sent innkommet fly til Gardermoen grunnet tekniske
problemer på foregående flyvning. Dette medførte en forsinkelse på 3 timer og 22 minutter
på utreisen til Thailand.

På hjemreisen skulle ArkeFly rute OR 7604 lande på Oslo lufthavn Gardermoen kl. 02.40 den
11.01.14, men landet ikke før kl. 10.57. Forsinkelsen ble på 8 timer og 17 minutter.

På grunn av sterk motvind og for at flyet skulle kunne gå direkte fra Krabi til Oslo, ble det
lastet av 150 kofferter før avreise fra Krabi. Flyet fikk på grunn av dette ca. én time forsinket
avgang fra Krabi. Koffertene ble fraktet hjem den 12.01.14 og deretter fortløpende kjørt hjem
til passasjerenes hjemadresser.

Flyet ble etter avgang omdirigert av Air Traffic Control Turkmenistan.

På grunn av denne omdirigeringen ville ikke drivstoffet holde som planlagt til Oslo lufthavn og
flyet måtte derfor mellomlande på Arlanda, Stockholm.

På grunn av pålagt hviletid for besetningen måtte ny besetning hentes inn og dette tok
dessverre tid. Det ble utdelt matkuponger til passasjerene.

Star Tour viser til fremlagt rapport fra flyselskapet med detaljert beskrivelse av årsak og
hendelsesforløp i forbindelse med forsinkelsene.

Når det gjelder det klager har betalt ekstra for Premium Class viser Star Tour til det som er
inkludert og at dette ikke har noen innvirkning på flyløsning eller forsinket bagasje.

Star Tour finner ikke grunnlag for utbetaling av standarderstatning etter EU-forordning
261/2004 eller prisavslag etter Alminnelige vilkår for pakkereiser da forsinkelsen skyldtes
værforholdene og en omdirigering underveis som verken flyselskapet eller Star Tour kunne ha
noen innvirkning på.

Nemnda bemerker:

Nemnda har merket seg at reisearrangøren har tatt opp de forholdene klageren har
påpekt med transporten til og fra flyplassen og med en utflukt til Phi Phi med de stedlige
representantene i Krabi.

Klageren er først og fremst svært misfornøyd med hjemreisen slik den utviklet seg og krever
kompensasjon både for forsinkelsen og for utgifter hun har hatt i forbindelse med at bagasjen
ble satt igjen på flyplassen i Krabi. Hun betalte ekstra for en premiumclass billett og hun
anfører at bagasjen til premiumclass passasjerene burde ha blitt prioritert.

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt.

Hjemreisen ble forsinket med 8 timer og 17 minutter. I følge rapport innhentet fra flyselskapet
måtte 150 kofferter lastes av flyet pga mye sterkere motvind enn normalt. En vedlagt logg
viser at gjennomsnittlig motvind er 41 knts, mens det den aktuelle dagen var 61 knts.
Omlastingen tok ca. 2 timer. Kapteinen hadde da beregnet at man ville ha tilstrekkelig
drivstoff til å nå Gardermoen.

Imidlertid ble flyet omdirigert av Turkmenistan Military Air Trafic Control som ba kapteinen om
å returnere til det punktet hvor de kom inn over Turkmenistansk territorium. Dette medførte
en lengre fløyet distanse enn det som var forutsatt, og flyet måtte av den grunn mellomlande
på Arlanda i Stockholm for å fylle drivstoff og for å skifte flymannskap. Flyet landet kl. 03.20
og tok av mot Oslo 08.55. Passasjerene oppholdt seg på Arlanda i 5 timer og 35 minutter, og
forsinkelsen ble totalt på 8 timer og 17 minutter.

Reklamasjonsnemnda for pakkereiser finner i dette tilfellet at årsakene til forsinkelsen
lå utenfor flyselskapets kontroll. Forsinkelsen gir dermed ikke rett til erstatning etter EU-
forordning 261/2004.

Nemnda kan heller ikke se at forsinkelsen berettiger til erstatning etter lov om pakkereiser og
Alminnelige vilkår for pakkereiser punkt 8.2f) V.

Følgende forhold anses normalt ikke som mangel ved pakkereisen etter bestemmelsene i
punkt 8:

«Forsinkelser under transport eller endrede avgangstider/ankomsttider, når oppholdet på
reisemålet ikke forkortes med mer enn maksimalt 6 timer for reiser med varighet under 5
døgn, eller 8 timer for reiser med varighet mellom 5 og 8 døgn, eller maksimalt 12 timer for
reiser med varighet over 8 døgn.

Om forsinkelsen/endringen i avgang/ankomsttider skyldes tiltak fra luftfartsmyndigheter,
eksepsjonelle værforhold, trengsel i luftrommet eller andre, lignende forhold arrangøren
eller transportøren ikke kan ha innvirkning på, fordobles de foran angitt frister. At forholdet
ikke betegnes som mangel etter denne bestemmelsen hindrer ikke at kunden skal ha
den assistanse og den eventuelle kompensasjon kunden er berettiget til etter nevnte EU-
forordninger.».

Reisearrangøren har, som det fremgår av bestemmelsen ovenfor, et omsorgsansvar for
passasjerer som på grunn av forsinkelse må oppholde seg på flyplassen i flere timer. Det er
opplyst at arrangøren har valgt å utbetale et beløp på kr 100,- pr. person til dekning av utgifter
til mat og drikke ved den ovenfor beskrevne forsinkelse på 8 timer og 17 minutter. Nemnda
legger til grunn at et fly ikke medbringer mat ut over det som var planlagt forpleining, og
flyet var forsinket allerede før det tok av fra Krabi. Klageren er i ettertid tilbudt ytterligere
utgiftsdekning, men kun mot originale kvitteringer.

Som det fremgår av det som er sitert ovenfor, har passasjerene rett til forpleining etter
rådsforordning nr. 261/2004 artikkel 9 nr. 1, som blant annet gir rett til måltider og
forfriskninger som står i rimelig forhold til ventetiden. Kr. 100,- til dekning av utgifter til mat
og drikke ved en mer enn 8 timer lang forsinkelse oppfyller neppe reglene i rådsforordningen.
Nemnda viser blant annet til at prisnivået på flyplasser generelt er høyt. Nemnda anbefaler
at arrangøren erstatter utgifter til forpleining med kr 400,-. Nemnda bemerker videre at
passasjerer som får hjemreisen forsinket med mange timer bør holdes underrettet om
utviklingen slik at de i størst mulig grad har et avgangstidspunkt å forholde seg til.

Nemnda har merket seg at klageren anfører at bagasjen til premiumclass passasjerer ikke
burde ha blitt satt igjen på flyplassen i Krabi. Nemnda er ikke enig i dette synspunktet, idet det
ikke kan forventes at det skal brukes ytterligere tid under omlastingen for å plukke ut spesiell
bagasje. Nemnda har forståelse for at det er uheldig når bagasje blir forsinket, men kan ikke
se at arrangøren kan bli erstatningsansvarlig av den grunn når forsinkelsen skjer på vei hjem.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet, men anbefaler at arrangøren dekker måltider etc. under ventetiden med kr 400,- pr.
person.

Vedtaket er enstemmig.