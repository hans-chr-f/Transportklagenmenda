Vedtak i Transportklagenemnda
- Kollektivreiser

Sammendrag

Krav om dekning av utgifter til flybilletter, skyss og ferge som følge av innstilling.

Dato
08.04.2024

Saksnummer
2023-03362

Tjenesteytere
Vy Buss AS

Klager har i det vesentlige anført

Klager anfører at hun skulle reise med Vy Buss fra Måløy til Gardermoen den 12. august
2023 kl. 08.13, med planlagt ankomst Gardermoen kl. 17:25. Klager anfører at hun skulle
fly til Bulgaria samme dag kl. 22:35.

Klager anfører at hun to dager før avreise fikk beskjed om at bussen skulle gå fra Måløy
til Stryn og fra Lillehammer til Oslo. Klager anfører at hun dermed ikke kom seg til
Gardermoen. Klager anfører at hun måtte bestille flybilletter fra Sandane til Oslo for å
komme seg til Bulgaria. Klager anfører at turen til Bulgaria allerede var bestilt den 16.
september 2022. 

Klager anfører at verdikoden hun fikk fra Vy Buss kun gjaldt i to måneder, og at den ikke
var mulig å benytte ettersom hun var i Bulgaria fra 12. august til 12. oktober. 

Klager krever å få dekket utgifter til flybilletter, skyss og ferge, totalt 3048 kroner.

Tjenesteyterne har i det vesentlige anført
Klager hadde billett på avgang kl. 08:13 fra Måløy terminal til Oslo lufthavn 12. august
2023 med linje VY146. På grunn av ekstremværet Hans ble denne avgangen innstilt da
flere av veiene på strekningen ikke var kjørbare.

I Vy Buss' reisevilkår står følgende;
4.4 Unntak fra retten til refusjon
"Du får ikke refusjon hvis du visste eller burde ha visst om forsinkelsen eller
kanselleringen før du kjøpte billett. Du har heller ikke krav på refusjon dersom
forsinkelsen eller kanselleringen skyldes forhold utenfor vår kontroll. Dette vil
eksempelvis kunne omfatte uannonserte offentlig påbud og forbud, streik, ulykker,
veiarbeid, naturkatastrofer og ekstraordinære og uforutsette værforhold (eksempelvis
kraftig snøfall, ras, flom eller ekstraordinær glatt veibane)."

VY Buss' kundebehandler har gitt avslag på krav om refusjon for utgifter til flybilletter
som klager ble nødt til å kjøpe for å gjennomføre sin reise, og Vy Buss står fast ved
avgjørelsen da denne innstillingen kom som følge av uforutsette forhold utenfor Vy Buss'
kontroll.

Klager hadde to billetter for avgangen og fikk tildelt én verdikode per billett med verdi
tilsvarende billettens verdi som kan benyttes på reise med Vy express.

Nemnda bemerker

Klager har fremsatt krav om å få dekket utgifter til skyss og ferge, samt flybilletter fra
Sandane til Gardermoen, som følge av at bussen hun skulle ta fra Måløy til Gardermoen
den 12. august 2023 ble innstilt. Vy Buss har oppgitt at klager hadde to billetter for
avgangen, og at hun har fått tildelt én verdikode per billett med verdi tilsvarende
billettens verdi. 

Det følger av Vy Buss’ reisevilkår § 4.2 at dersom alternativ transport ikke kan tilbys ved
kansellering, vil dokumenterte utlegg til alternativ transport refunderes med inntil 1100
kroner dersom passasjeren blir mer enn 60 minutter forsinket på reiser over tre timer.
Retten til refusjon gjelder imidlertid ikke dersom kanselleringen skyldes forhold utenfor
Vy Buss’ kontroll, jf. reisevilkårene § 4.4. Det følger av vilkåret at dette eksempelvis vil
kunne omfatte ekstraordinære og uforutsette værforhold. 

Vy Buss har oppgitt at avgangen som klager skulle reise med ble innstilt på grunn av
ekstremværet Hans, ettersom flere av veiene på strekningen ikke var kjørbare. Nemnda
vurderer at dette er forhold utenfor selskapets kontroll, og Vy Buss’ reisegaranti kommer
derfor ikke til anvendelse. 

Det følger imidlertid av EU-forordning 181/2011 art. 19 pkt. 1 b) at passasjeren ved
innstilling som her vil ha krav på refusjon av billettprisen. Forordningen gjelder
uavhengig av reisegarantien, da reisen er på over 250 kilometer.  

Klager har opplyst at hun har mottatt verdikupong på billettene, men at denne kun var
gyldig i 2 måneder. Etter nemndas syn vil klager ha krav på refusjon for billettprisen, og
en slik verdikupong med begrenset brukstid er ikke tilstrekkelig erstatning i henhold til
forordningen. 

Etter forordningen art. 19 nr. 1 skal passasjerer ved innstilling også gis valget mellom
refusjon av billett og ny reise under sammenlignbare vilkår, og dersom passasjerer ikke
får dette valget, har passasjerer krav på erstatning tilsvarende 50 % av billettprisen.
Forordningen har ikke noe unntak for ekstraordinære forhold, slik at tjenesteyter er
pliktig til å tilby alternativ reise så snart som mulig. I dette tilfellet kunne dette vært gjort
etter at veien igjen var åpen. Klager fikk ikke dette valget.

Klager har derfor også krav på erstatning for 50 % av billettprisen for hver av billettene. 

Nemnda kan ikke se at klager har krav på å få dekket utgifter til skyss, ferge eller
flybilletter etter reisegarantien eller på annet grunnlag. 

Klager vil ha krav på refusjon for bussbillettene, samt i tillegg erstatning på 50 % av
billettprisen.

Vedtak

Transportklagenemnda kollektiv anbefaler at klager gis medhold ved å at hun får
refundert bussbillettene og erstatning for 50 % av billettprisene. Ellers ikke medhold.