Vedtak i Transportklagenemnda - Fly

Sammendrag

Klagers reise ble kansellert. Klager måtte da kjøpe nye billetter hos SAS. Klager
krever reisekostnaden refundert, samt erstatning i forhold til EU-forordningen på

Dato
24.03.2010

Saksnummer
37/09F

Tjenesteyter
Norwegian Air Shuttle ASA

Klagers reise ble kansellert. Klager måtte da kjøpe nye billetter hos SAS. Klager krever
reisekostnaden refundert, samt erstatning i forhold til EU-forordningen på

250 euro.

Klager har i det vesentlige anført:

Klager skulle reise fra Stavanger til Oslo 20. november 2008 med DY534, avgangen ble
kansellert.

Klager krever refundert reisens kostnad samt en erstatning på 250 euro jf EU-forordning
261/2004. Klager viser til at det er flyselskapet som har bevisbyrden for at man kommer inn
under unntaksreglene i følge EU-forordningen 261/2004.

Norwegian har i det vesentlige anført:

DY534 ble kansellert grunnet uforutsette tekniske problemer som kan utgjøre en
sikkerhetsrisiko, herunder en såkalt overweight landing i Oslo. En slik landing kan oppstå
grunnet værsituasjon som sterk vind. Maskinen må da stå på bakken for inspeksjon.
Dokumentasjon på denne uforutsette feilen følger vedlagt.

Passasjerene på den kansellerte flyvningen fikk tilbud om gratis ombooking til neste ledige
avgang med Norwegian, eller full refusjon av billetten hvis de ikke ønsket å reise. Klager har
fått refundert sin billett.

I henhold til EU-forordningen, som gjelder fra 17. februar 2005, er flyselskapene unntatt
fra videre kompensasjon hvis årsaken til forsinkelsen eller kansellering, er værforhold som
hindrer flygningen.

I henhold til EU-forordning 261/2004 av 11. februar punkt 14 står følgende:

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet.

Slike omstendigheter kan særlig inntreffe med politisk ustabilitet, værforhold som gjør det
umulig å gjennomføre den berørte flygningen, sikkerhetsrisiko, uforutsette mangler ved
flysikkerheten og streiker som påvirker driften til det transporterende selskap.

Norwegian finner derfor ikke å kunne imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en såkalt «overweight/hard landing» grunnet uforutsette
vindforhold i landingsøyeblikket. Nemnda er av den oppfatning at dette er å betrakte som en
ekstraordinær omstendighet.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke grunnlag for erstatning.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Olav Grøttland, SAS

Janne G. Soløy, Widerøes Flyveselskap AS