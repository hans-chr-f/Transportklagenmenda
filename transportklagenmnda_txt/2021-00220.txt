Vedtak i Transportklagenemnda
- Kollektivreiser

Sammendrag

Krav om refusjon av ekspedisjonsgebyr på 100
kr ved refusjon av periodebillett - Covid-19

Dato
12.04.2021

Saksnummer
2021-00220

Tjenesteytere
Ruter

Klager har i det vesentlige anført

Klager kjøpte en 30-dagersbillett for 3 soner den 11. januar 2021 hos Ruter. Klager
anfører at hun ikke kunne benytte seg av kollektiv transport fra den 23. januar 2021 på
grunn av lockdown i Oslo og Vestby. Hennes bostedskommune er Vestby og arbeidssted
er i Oslo. Klager kontaktet derfor Ruter for å få sin billett refundert. Klager er uenig i
at Ruter tar 100 kr i ekspedisjonsgebyr fordi det er reiserestriksjonene fra regjeringen
som er årsaken til at klager ikke kan reise med kollektiv. Klager anfører at hun er pålagt
hjemmekontor av regjeringen.

Klager krever å få periodebilletten refundert uten å bli trukket for ekspedisjonsgebyret på
100 kr.

Tjenesteyterne har i det vesentlige anført
Klager henvendte seg til Ruter 23. januar 2021 vedrørende refusjon av 30-dagersbillett og
fremsatte klage på ekspedisjonsgebyret på 100 kr som trekkes fra refusjonsbeløpet. På
Ruter sin nettside ruter.no informeres det om ekspedisjonsgebyret. Ruter sitt reisetilbud
er opprettholdt og Ruter gir samme tilbud til alle sine kunder. Ruter forklarer at de ikke
har gjort noen unntak for reisende i Covid-19 perioden ved å fjerne ekspedisjonsgebyret. 

Refusjonsbeløpet regnes fra den dagen Ruter mottar forespørselen om refusjon. Kunden
må betale 100 kr i gebyr per ekspedisjon og Ruter refunderer ikke selve reisekortet, kun
billetten kunden har i kortet. 

Kravet om refusjon av ekspedisjonsgebyr på 100 kr er avvist og Ruter endrer ikke denne
avgjørelsen.

Nemnda bemerker

Klagen gjelder frafall av ekspedisjonsgebyr på 100 kr. i forbindelse med behandling av
refusjon på periodebillett. 

Ruter tilbyr billettrefusjon på periodebilletter i forbindelse med Covid-19 pandemien. Det
fremgår av vilkårene for dette at ruter tar 100 kr. i ekspedisjonsgebyr. 

Etter nemndas syn har Ruter adgang til å kreve et slikt gebyr. I utgangspunktet gir ikke
forhold på den reisendes side krav på refusjon, så lenge reisetilbudet er opprettholdt.
Ruter tilbyr en ekstra tjeneste, og kan således ta betalt for denne. Dette følger av
reisevilkårene kunden godtar ved kjøp av billett.

Vedtak

Transportklagenemnda for kollektivtransport finner ikke å kunne anbefale at klager gis
medhold.