Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.06.2019

Saksnummer
2018-02348

Tjenesteytere
SAS

Klager har i det vesentlige anført

Klager med reisefølge (tilsammen fire personer) skulle reise fra Oslo til Split den 29.
juni kl 06.05 med SK4803. Kl 04.25 mottok klager en sms fra SAS om at flyvningen var
kansellert. Videre ble han anbefalt å ikke møte på flyplassen og at ombooking pågikk: "Vi
anbefaler at du ikke reiser til flyplassen med mindre du har en bekreftet reservasjon på
en annen flyvning."  

Kl 06.58 mottok klager en sms om at han var booket om på en ny avgang kl 08.40. Klager
og hans familie befant seg da hjemme og hadde ingen sjanse til å rekke denne avgangen.
Klager kontaktet SAS, men gav opp etter å ha ventet en time. Han bestilte deretter nye
billetter med et annet selskap, pris kroner 16 509.

Klager stiller seg kritisk til at de mottok beskjed om å holde seg hjemme for deretter å bli
booket om til en avgang det var umulig å rekke. 

Klager krever standarderstatning 400 euro per person i henhold til EU-forordning
261/2004, samt refusjon av utgifter til nye billetter, kroner 16 509.

Det vises for øvrig til klagers brev.

Tjenesteyterne har i det vesentlige anført
SK4803 ble først kansellert. SAS gjorde deretter endringer for at Oslo-Split kunne operere
som planlagt og flyet ble satt inn igjen kl 06.49. 

SAS viser til fremlagt dokumentasjon som viser at SK4803 måtte vente på SK208 fra
Kristiansand, og dermed ble 174 minutter forsinket.

Hendelsen er ikke kompensasjonsberettiget da forsinkelsens lengde var under tre timer,
jf. EU-forordning 261/2004 artikkel 7.2.b. 

SAS har refundert klagers ubenyttede billetter, men kan kan ikke imøtekomme hans krav
utover dette.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

I denne saken ble SK4803 først annonsert kansellert, og klager fikk beskjed om å holde
seg hjemme. SK4803 ble deretter gjeninnsatt, men da klager befant seg hjemme rakk
han ikke avgangen.

SAS mener klager ikke har rett til standarderstatning da kanselleringen ble avbrutt, og
flymaskinen fikk en forsinkelse som var under tre timer.  

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10). 

Det er på det rene og ikke bestridt at klager og hans familie mistet flyet fordi de hadde
fått beskjed av SAS om å holde seg hjemme. Dersom SAS hadde bedt klager møte på
flyplassen i påvente av ny flyvning ville han og familien ha rukket avgangen som ble
gjeninnsatt.  Det er derfor etter nemndas syn SAS som må stå ansvarlig for at familien
måtte kjøpe nye billetter. Nemnda anbefaler etter dette at SAS refunderer familiens
kostnader til nye flybilletter med fradrag av prisen på opprinnelige billetter. 

Familien kom mer enn tre timer forsinket frem til sitt endelige bestemmelsessted da de
ikke ble tilbudt en omruting eller ombooking som var mulig å gjennomføre som følge av
en melding fra flyselskapet om å holde seg hjemme. Etter nemndas syn har klager etter
dette krav på 400 euro per person.

Vedtak

Transportklagenemnda-fly anbefaler at SAS utbetaler 400 euro per person, samt kroner
16 509 for nye billetter med fradrag av prisen på opprinnelige billetter.