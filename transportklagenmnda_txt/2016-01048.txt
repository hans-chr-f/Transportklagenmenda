Vedtak i Transportklagenemnda - Fly

Sammendrag

Krav om standarderstatning til spedbarn grunnet forsinkelse.

Dato
13.12.2017

Saksnummer
2016-01048

Tjenesteytere
Qatar Airways

Klager har i det vesentlige anført

Klager og hans familie skulle reise fra Oslo til Brisbane via Doha og Sydney den
9. juli 2016. Flight QR180 fra Oslo til Doha ble forsinket slik at familien mistet sine
videreforbindelser.

Klagers familie har fått standarderstatning i henhold til EU-forordning 261/2004, 600
euro per person, mens klager som er spedbarn ikke har mottatt denne. Klagers familie
mener at de har krav på erstatning også for spedbarnet.  

Klager krever standarderstatning 600 euro for spedbarnet. 

Det vises for øvrig til klagers brev.

Tjenesteyterne har i det vesentlige anført
Qatar Airways kan ikke imøtekomme klagers krav om standarderstatning da han er et
spedbarn.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Det er ikke opplyst hva som var årsaken til forsinkelsen eller forsinkelsens lengde,
nemnda legger til grunn at Qatar Airways har tilkjent standarderstatning til klageren og
hans familie med unntak av spedbarnet. 

Qatar Airways har anført at retten til standarderstatning etter forordningen ikke omfatter
spedbarn. Nemnda er av den oppfatning at dette ikke kan føre frem. Forordningen
gjelder alle passasjerer som har et sete knyttet til en billett eller annet bevis som viser
at reservasjonen er akseptert og registrert av flyselskapet. Unntatt fra forordningen
er kun passasjerer som har en billett som ikke direkte eller indirekte er tilgjengelig for
offentligheten, jf. forordningen artikkel 3 nr. 3, jf. artikkel 2 bokstav g. Det er ikke tilfelle
i denne saken. Nemnda anbefaler at Qatar Airways utbetaler en standarderstatning på
600 euro også til spedbarnet.

Vedtak

Transportklagenemnda-fly anbefaler at Qatar Airways utbetaler en standarderstatning
på 600 euro til spedbarnet.