Vedtak i Pakkereisenemnda

Sammendrag

Klage på tur til Svalbard.

Dato
22.05.2017

Saksnummer
2017-00362

Tjenesteytere
Enjoy Travel AS

Klager har i det vesentlige anført

Klager bestilte reise til Svalbard for to personer med innkvartering tre netter i
dobbeltrom på Svalbard Hotel med avreise 02.12.2016 - 05.12.2016. Totalpris kr. 21.360
inkludert utflukter til kr. 4.780.

Den 30.11.2016 fikk klager melding om snømangel på Svalbard fra Enjoy Travel. Det
skulle settes opp alternative turer da snøscootertur og hundesledetur som klager hadde
forhåndsbestilt ikke lot seg gjennomføre grunnet snømangel. Da klager kom frem til
Svalbard var det ikke en eneste cm. snø.

Det var ikke aktuelt for klager å delta på tur på truger på bar bakke på tundraen og
en ATW tur til Adventsdalen. Klager er ikke kjent med ATW som kjøreredskap, så det
takket de nei til. Klager mener Enjoy Travel kunne foreslått turer som alle kunne delta
på. Klager tok selv kontakt med hotellresepsjonen og bestilte sine egne turer som de
betalte til hotellet. Klager deltok på en tur med en guide som skulle vise dem sentrum av
Longyearbyen, men det var et "kapprenn" over flere km. Klager trodde det var meningen
at guiden skulle ha med seg hele følget. Klager lå langt etter og når klager var nesten
fremme der de andre ventet på klager, fortsatte guiden. Turen ble heseblesende og
klager returnerte med bil.

Klager mener turen til Svalbard burde vært avlyst.

Klager krevde først halve reisens pris refundert, kr. 8.290, samt kr. 4.780 for
hundesledetur og snøscootertur. I ettertid ønsker de hele reisens pris refundert, i tillegg
til de forhåndsbestilte turene.

Det vises for øvrig til korrespondanse fra klager.

Tjenesteyterne har i det vesentlige anført
Enjoy Travels reise til Svalbard den 2. desember 2016 ble solgt som en julebordstur.
Inkludert var flyreise tur-retur, hotell med frokost, transfer tur-retur, velkomstlunsj på
hotellet, villmarksaften med middag i Adventdalen og julebuffe på Restaurant Huset.

På denne tiden av året er det normalt snø på Svalbard og da er det naturlig å tilby
aktiviteter som eksempelvis hundesledetur og snøscootersafari. Dette er også blant de
mest populære aktivitetene vinterstid og Enjoy Travel tilbød aktivitetene mot tillegg i
reisens pris.

Dessverre hadde Svalbard unormalt lite snø i starten på desember 2016 og det var
ikke mulig å gjennomføre hundesledeturer og snøscootersafarier. På det tidspunktet
reisen ble solgt, august 2016, var det umulig å forutse dette. Som en konsekvens av
snømangelen, tilbød Enjoy Travel, sammen med sine samarbeidspartnere på Svalbard,
alternative aktiviteter som følger:

Snøscooterkjøring/safari ble erstattet med byvandring i Longyearbyen inkludert besøk på
Svalbard Museum, samt ATV-safari (utflukt med firehjuling).

I sommersesongen på Svalbard arrangeres det ikke snøscootersafarier, ettersom det
ikke er snø, og da arrangeres det ATV-safarier som et alternativ. ATV-safari er en noe
kortere utflukt enn snøscootersafari, derfor valgte Enjoy Travel å inkludere byrundtur i
Longyearbyen med inngang til Svalbard Museum i tillegg.

Hundesledekjøring: ble erstattet med besøk på fangststasjonen og hundegården i
Bolterdalen, inkludert fottur på truger i polarnatten, rundtur på stasjonen og lunsj. Lunsj
var opprinnelig ikke inkludert i hundesledeturen. Som alternativ til hundesledeturen,
tilbød de tur til hundegården for å møte hundene, samt gi mulighet for å ta med seg
en hund på trugetur. I tillegg fikk deltakerne en omvisning på fangststasjonen ved
hundegården med informasjon om jakt og fangst, samt lunsj på stedet. På grunn av vær-
og føreforhold på Svalbard denne helgen, var det ikke mulig å arrangere hundesledetur
på hjul.

Informasjon om alternative aktiviteter, ble sendt ut til klager per e-post den 30.
november. Klager bekreftet mottakelse av Enjoy Travels informasjon, men ønsket
refusjon for de kansellerte aktivitetene. Refusjon for aktivitetene var naturligvis en
mulighet som ble bekreftet av Enjoy Travel før avreise. Klager ga ikke tilsvar på dette.

Ved besvarelse av klagers reklamasjon, ble refusjon for hundesledetur og
snøscootersafari gitt den 24.01.2017 med kr. 4.780.

Enjoy Travel avslår klagers ønske om ytterligere refusjon da klager deltok på det
programmet som var inkludert i reisen.

Med tanke på de spesielle arktiske værforhold, tar Enjoy Travel og deres
underleverandører forbehold om at deres program kan bli justert og endret. Dette
fremgår i Enjoy Travels reisedokument. Enjoy Travel mener at de alternative aktivitetene
som ble arrangert, med tanke på de vær- og føreforhold som var på Svalbard denne
perioden, var gode erstatninger. Ingen av de øvrige gjestene på samme reise denne
helgen har gitt tilsvarende tilbakemeldinger.

Enjoy Travel har refundert kr. 4.780 for hundesledetur og snøscootertur. 

Det vises for øvrig til korrespondanse fra Enjoy Travel AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

I arrangørens vilkår er det blant annet opplyst at Enjoy Travel og deres
underleverandører tar forbehold om at det presenterte programmet kan bli justert og
endret dersom nye og endrede lokale forhold eller det arktiske klimaet skulle påvirke
gjennomføringen av programmet.

Nemnda legger til grunn at turen ble markedsført som en julebordstur med program
som forutsatte at det var snø i området. Da det viste seg at denne forutsetningen ikke
slo til ble programmet endret til aktiviteter som kunne gjennomføres uten snø. Dette er
endringer som etter nemndas syn må godtas, de rådende værforhold tatt i betraktning.

Det er videre klaget over en guidet tur som etter klagerens syn foregikk i for høyt tempo. 

Det er vanskelig for nemnda konkret å ta stilling til om tempoet var for høyt, men det
er opplyst at det ikke er inngitt andre klager. Nemnda legger dette til grunn og antar
da at turens tempo passet for de fleste.  Etter nemndas syn er det den enkelte deltaker
som selv i utgangspunktet må ta standpunkt til om man fysisk er i stand til å delta på
fellesturer som gjennomføres til fots.

Etter nemndas syn kan en arrangør ikke være ansvarlig for endringer som skjer på grunn
av været.  Klageren har fått tilbakebetalt det som ble innbetalt for utfluktene det ikke ble
noe av.  Forøvrig ble turen, etter det som er opplyst, gjennomført etter programmet.

Nemnda kan etter dette ikke anbefale at klageren gis erstatning eller prisavslag.

Vedtak

Pakkereisenemnda kan ikke anbefale at klageren gis prisavslag eller erstatning.