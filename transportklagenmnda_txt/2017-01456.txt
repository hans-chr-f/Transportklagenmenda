Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.04.2018

Saksnummer
2017-01456

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY632 fra Oslo lufthavn (OSL) til Bergen
(BGO) 16. februar 2017 kl. 19.00. Flyvningen ble kansellert, og klager har fremsatt krav
om standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY632 fra Oslo til Bergen 16. februar 2017 ble kansellert. Flyvningen
ble kansellert som følge av dårlige værforhold i Oslo. Det var tett tåke og snø, og det
oppstod derfor restriksjoner for ankomst og avgang til og fra Oslo lufthavn. De store
forsinkelsene forplantet seg til senere flyvninger denne dagen. Passasjerene ble booket
om til ny flyvning samme kveld når værforholdene hadde bedret seg. 

Norwegian anfører at dårlige værforhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY632 fra Oslo til Bergen 16. februar 2017 ble kansellert.

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen tåke og snø ved Oslo lufthavn hele denne
dagen, slik at følgeforsinkelser oppstod. Passasjerene ble booket om til ny flyvning
senere samme kveld. Nemnda mener at  værforholdene i dette tilfellet må anses som
en ekstraordinær omstendighet i forordningens forstand. Nemnda legger videre til
grunn at kanselleringen ikke kunne vært unngått selv om alle rimelige tiltak ble truffet.
Kanselleringen gir etter dette ikke rett til standardkompensasjon, og nemnda anbefaler
ikke at klager gis medhold. Nemnda kan heller ikke se at klager har krav på erstatning på
annet grunnlag.

Vedtak

Transportklagenemnda - fly anbefaler ikke at klager gis medhold.