Vedtak i Transportklagenemnda - Fly

Sammendrag

Krav om refusjon av flybilletter.

Dato
21.03.2019

Saksnummer
2018-01709

Tjenesteytere
KLM

Klager har i det vesentlige anført

Klager kjøpte fleksible billetter for seg og sin familie for reise fra Bergen (BGO) via
Amsterdam (AMS) til Havanna (HAV) 4. april 2018. Klager endret avgangsdato for sine
billetter, og viser til at fleksibiliteten da ble fjernet. Han pådro seg også kostnader i
forbindelse med datoendringen, til tross for at han hadde bestilt fleksible billetter. 

På bakgrunn av det ovennevnte har klager fremsatt krav om refusjon av sine
billettkostnader til kroner 7 785.

Tjenesteyterne har i det vesentlige anført
Klager hadde adgang til å endre sin billett flere ganger før han måtte betale gebyret.
Tidligere hadde KLMs agenter sett bort fra gebyret. De ulike prisene avhenger av flere
faktorer, blant annet fra flyvning til flyvning, etterspørsel og periode. Jo høyere pris, desto
færre restriksjoner medfølger. 

Den opprinnelige prisen var kroner 5 172, som ikke utgjør en helt fleksibel billett. Det
var mulig å endre billettene, men dette ville avhenge av vilkårene. I dette tilfellet påløp
det et mellomlegg i prisen mellom klagers opprinnelige billett og hans nye billett. Derfor
måtte KLM ta seg betalt for dette. Det vises til fremlagte billettvilkår, samt informasjon
om prissetting. 

KLM har på ovennevnte grunnlag avvist klagers refusjonskrav.

Nemnda bemerker

Klager har anført at han hadde fleksible billetter for reisen, men at fleksibiliteten ble
fjernet da han endret avgangsdato. 

Klager endret avreise mer enn tre ganger. I henhold til fremlagte vilkår er det mulig
å forandre en fleksibel billett opp til tre ganger. Det er opplyst at klager hadde en
"restricted flexible ticket", og at en fullfleksibel billett ville ha kostet mer enn det klager
betalte.

Nemnda kan ikke se at klager i dette tilfellet har sannsynliggjort at han i utgangspunktet
hadde fullt ut fleksibel billett.

Vedtak

Transportklagenemnda - fly anbefaler ikke at klager gis medhold.