Vedtak i Transportklagenemnda - Fly

Sammendrag

Krav om standarderstatning som følge av kansellert flyvning.

Dato
01.12.2020

Saksnummer
2019-05111

Tjenesteytere
SAS

Klager har i det vesentlige anført

Klager hadde billett med SAS for reise den 11. november 2019 fra Oslo kl. 08.45 med
SK816 og med planlagt ankomst Düsseldorf kl. 10.40. Avgangen ble kansellert og klager
ble booket om til å reise med SK4755 kl. 08.55 via Frankfurt med ankomst Düsseldorf
ca. kl. 13.55 med en forsinkelse på tre timer og 15 minutter. I sin klage til SAS fikk klager
til svar at SK816 ble kansellert som en følge av været. Klager mener imidlertid at dette
var en kommersiell kansellering som følge av for få passasjerer på flyvningen. Han ble
omrutet til en avgang 10 minutter senere, så kanselleringen kan ikke ha skyldtes været.

Han krever standarderstatning i henhold til EU-forordning 261/2004 for forsinkelsen.

Tjenesteyterne har i det vesentlige anført
SAS har tross oppfordring ikke inngitt tilsvar til nemnda i saken. 

I svaret til klager har SAS svart at kanselleringen skyldtes dårlig vær. I henhold til EU-
forordning 261/2004 er ikke flyselskapet erstatningsansvarlige dersom en kansellert
avgang skyldes ekstraordinære omstendigheter som ikke kunne vært unngått selv om
alle rimelige tiltak var truffet. Ved å booke om klager til et tidspunkt der det var ventet
bedre værforhold, gjorde SAS det som var mulig for å redusere forsinkelsens lengde. SAS
kan ikke imøtekomme klagers krav om erstatning i henhold til forordningen.

Nemnda bemerker

SAS har ikke avgitt uttalelse til nemnda. Nemnda treffer vedtaket på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Nemnda legger til grunn at klagers flyvning den 11. november 2019 ble kansellert.
Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Klager har fremsatt krav om standarderstatning for forsinket ankomst til Düsseldorf som
følge av kanselleringen. SAS har svart klager at kanselleringen skyldtes været, uten å
dokumentere dette nærmere. SAS har ikke svart nemnda og har dermed ikke godtgjort
at kanselleringen skyldtes ekstraordinære omstendigheter som ikke kunne vært unngått.
Klager har etter nemndas syn derfor krav på standarderstatning på 250 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at SAS utbetaler 250 euro i standarderstatning til
klager