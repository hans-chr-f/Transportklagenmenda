Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.06.2019

Saksnummer
2018-02138

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til Rio De Janeiro via Frankfurt 7. juni 2018 kl. 18:45 med
LH867. Flyvningen fra Oslo til Frankfurt ble forsinket. Klager skulle ha ankommet Rio De
Janeiro den 8. juni kl. 04:55, men ankommer først kl. 21:00 den 8 juni.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
LH867 fra Oslo til Frankfurt den 7. juni 2018 ble forsinket grunnet for sent innkommet fly.
Årsaken er restriksjoner i luftrommet da det var vanskelige værforhold i Frankfurt. 

Lufthansa mener hendelsen ikke er kompensasjonsberettiget i henhold til EU-forordning
261/2004 da årsaken var ekstraordinære omstendigheter utenfor Lufthansa sin kontroll.

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Lufthansa har uttalt at forsinkelsen skyldtes restriksjoner i luftrommet.
Uttalelsen er imidlertid ikke dokumentert. Nemnda mener at flyselskapet grunnet
manglende dokumentasjon ikke har godtgjort at forsinkelsen ikke kunne vært unngått
selv om alle rimelige tiltak var truffet. 

Forsinkelsen gir etter dette rett til standarderstatning.

Vedtak

Transportklagenemnda - fly anbefaler at Lufthansa utbetaler 600 euro til klager.