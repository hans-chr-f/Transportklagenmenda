Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01293

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY313 fra Kirkenes (KKN) til Oslo lufthavn
(OSL) 2. april 2018 kl. 21.00. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Norwegians flyvning DY313 fra Kirkenes til Oslo 2. april 2018 ble forsinket med totalt
30 timer. Forsinkelsen skyldtes at kapteinen ble syk. Ny kaptein måtte flys inn fra Oslo
neste dag med DY310. Denne flyvningen ble også forsinket, og senere kansellert som
følge av at flyet måtte omdirigeres grunnet dårlig vær i Kirkenes. Siden avgangen ble
forsinket så sent på kvelden fikk flyvningen nytt rutenummer, DY8413, da det ikke er
adgang til å ha samme rutenummer som strekker seg til neste døgn. Passasjeren mottok
forpleining og tilbud om overnatting. Det ble dessuten satt om en ekstraavgang som
DY8411. Passasjeren valgte i dette tilfellet refusjon av billetten. 

Norwegian anfører at akutt sykdom hos flyselskapets personale utgjør en slik
ekstraordinær omstendighet som fritar flyselskapene for sitt erstatningsansvar
etter EU-forordning 261/2004, og at forsinkelsen ikke kunne vært unngått selv om
alle rimelige tiltak ble truffet. Selskapet avviser på dette grunnlag klagers krav om
standardkompensasjon.

Nemnda bemerker

Norwegians flyvning DY313 fra Kirkenes til Oslo 2. april 2018 kl. 21.00 ble forsinket som
følge av at flykapteinen ble akutt syk. Det skulle flys inn en annen kaptein fra Oslo dagen
etter. Så vidt nemnda forstår, ble kapteinen forsøkt fløyet inn med DY310 fra Oslo til
Kirkenes, men dette flyet måtte returnere som følge av dårlige værforhold i Kirkenes. 

Det er opplyst at det ble satt opp en ekstraavgang fra Kirkenes til Oslo med DY 8411
3. april 2018. Det er uklart når eller om denne flyvningen gikk, da det ikke er fremlagt
movement log.  Videre er det fremlagt dokumentasjon (side 5) der det fremgår at den
opprinnelige flyvningen DY313 fikk nytt flightnummer DY8413, og at denne flyvningen
skulle gå den 4. april 2018, altså to dager etter opprinnelig flyvning. Det er heller ikke
fremlagt movement log for denne flyvningen, så det er uklart for nemnda om dette er
korrekt eller om det er oppført feil dato i dokumentasjonen.

Ut fra dokumentasjonen og den forklaring som er gitt, er det her ikke mulig for nemnda
å vurdere hva som faktisk skjedde og hvilket tilbud klager fikk. Norwegian har derfor ikke
godtgjort at alle rimelige tiltak var truffet, jf. EU-forordning 261/2004 artikkel 5. 

Klager har derfor krav på standarderstatning med 250 euro.

Vedtak

Transportklagenemnda - fly anbefaler at Norwegian utbetaler til klager kompensasjon på
250 euro.