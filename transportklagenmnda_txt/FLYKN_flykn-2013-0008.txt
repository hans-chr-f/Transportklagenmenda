Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.05.2013

Saksnummer
008/13F

Tjenesteyter
British Airways

Klager har i det vesentlige anført:

Klager skulle reise fra Stavanger til London den 1. desember 2012 kl. 12:40 med BA745. Ved
ankomst Sola Lufthavn fikk klager beskjed om at flyet var kansellert som følge av værforhold
på Heathrow, og at de var booket om til neste avgang kl.19:25.

Klager mistet en hel feriedag som følge av kanselleringen. Klager mistenker at flyet ble
kansellert som følge av operasjonelle årsaker, da andre flyselskap landet på Heathrow på
dette tidspunktet.

Klager krever standarderstatning i henhold til EU-forordning 261/2004.

British Airways har i det vesentlige anført:

BA745 ble kansellert som følge av værforhold på Heathrow, dårlig sikt grunnet tåke. Det vises
til værrapport. Hendelsen var ekstraordinær og utenfor British Airways kontroll.

Klager ble booket om til neste avgang med BA747.

British Airways ønsker å refundere klagers eventuelle utgifter i ventetiden mot originale
kvitteringer, men kan ikke imøtekomme krav utover dette.

Det vises for øvrig til British Airways brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de fremlagte opplysninger, herunder operasjonell log,
sannsynliggjort at flyet ble kansellert pga. værforholdene i London. Nemnda bemerker at
klagers opplysninger om at andre fly landet i London denne dagen ikke nødvendigvis er i
strid med konklusjonen. Landingsforholdene kan variere fra time til time, og flyene kan være
forskjellig utstyrt mht. instrumenter for landing i dårlig sikt mv.

Nemnda finner etter dette ikke å kunne anbefale at klagerne gis medhold i sitt krav på
standardkompensasjon.

Flyselskapet skal ved lengre forsinkelser tilby gratis måltider og forfriskninger som
står i rimelig forhold til ventetiden. Nemnda legger på bakgrunn av de foreliggende
opplysninger til grunn at det ikke ble gjort i dette tilfellet. Klagerne fikk heller
ingen informasjon om sine rettigheter eller at de måtte ta vare på kvitteringer.
Nemnda anbefaler at British Airways erstatter klagernes dokumenterte utgifter til
nødvendig mat og forfriskninger. Dersom klagerne ikke har tatt vare på kvitteringer,
anbefaler nemndas flertall, lederen og forbrukernes representanter, at British Airways
utbetaler en erstatning på NOK 400 per person. Nemndas mindretall, flyselskapenes
representanter, er av den oppfatning at British Airways i så fall plikter å betale
erstatning for «rimelige og nødvendige utgifter» uten at mindretallet finner grunn til å
tallfeste dette.

Nemnda traff etter dette slikt

Vedtak:

Transportklagenemnda - fly finner ikke å kunne anbefale at klagerne gis medhold i sitt krav
om standarderstatning.

Nemnda anbefaler at British Airways erstatter klagernes dokumenterte utgifter til mat
og forfriskninger, alternativt NOK 400 per person dersom klagerne ikke har tatt vare på
kvitteringer.