Vedtak i Pakkereisenemnda

Sammendrag

Krav om prisavslag grunnet mangelfull rengjøring,
manglende kjøkkenutstyr, lite varmt vann og kakerlakker.

Dato
21.04.2017

Saksnummer
2017-00391

Tjenesteytere
Ving Norge AS

Klager har i det vesentlige anført

Klager bestilte en 2-ukers reise for 2 personer med innkvartering i en 2-romsleilighet
mot bassengområdet på Vistaflor, Maspalomas, Gran Canaria i perioden 07.01-2017 -
21.01.2017. Totalpris kr. 16.780.

Da klager skulle finne transferbussen til hotellet ved ankomst Las Palmas, fikk de liten
hjelp av Ving.

Klager anfører at de den 08.01.2017 sendte en sms til Ving der de klaget på at det
manglet kjøkkenutstyr. Det var kun 1 middags- og 1 lunsjtallerken. Det var ikke varmt
vann til oppvasken grunnet at varmtvannsberederen under vasken var frakoblet. Klager
koblet til den til. Videre var det kakerlakk i leiligheten. Klager fikk ikke svar tilbake fra Ving
på sin sms og klaget til Vings kundeservice etter hjemkomst. Den eneste meldingen de
fikk var vedrørende hjemreisen.

Klager har anført at den daglige rengjøringen burde vært bedre enn bare kosting og
delvis vask av gulv. Enkelte perioder var det kun lunkent vann i springen på kjøkkenet og
klager måtte varme vann for å vaske opp. Klager var uheldig og knutste et vinglass. Dette
ble erstattet med et melkeglass da hotellet ikke hadde vinglass. En dag uten kjøkkenklut.
Kakerlakker i leiligheten, til og med i kjøleskapet.

Klager har vedlagt bilde av takvindu på badet hvor han anfører at det er muggsopp og at
det var muggsopp i trappen til 2. etasje.

Klager krever en reduksjon på 50% av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
På Gran Canaria har Ving en 24 timers service, og reiseleder kommer til å hotellet hvis
man ønsker dette. Klagers sms er ikke registrert på reisemålet. 

Ving har tatt klagers synspunkter på ankomsten til etterretning. Flyplassen på Gran
Canara er meget trafikkert, og dersom det ankommer flere fly samtidig, vil nok
situasjonen kunne oppfattes som kaotisk. Alle ankommende skal finne sine busser
som normalt er plassert på parkeringsplassen. Når det gjelder renholdet, så kan dette
være enklere enn vi er vant med her hjemme, og Ving informerer om dette under vår
reiseinformasjon. Ving informerer bl.a. om følgende:
"Renholdet kan være vesentlig enklere enn hjemme. Med rengjøring menes normalt
at gulv blir feiet, senger redd opp og avfall tømt enkelte av ukens dager – medregnet
ankomstdagen. De fleste hoteller har minimum to dager pr. uke hvor rengjøring ikke blir
utført. Oppvask inngår vanligvis ikke i renholdet. Oppvaskmiddel, børste, etc. må man
kjøpe selv. I tillegg til rent sengetøy ved ankomst, skjer normalt skifte av sengetøy 1 gang
i løpet av et 2-ukers opphold. Håndklær skiftes vanligvis 1-3 ganger pr. uke. Rengjøring
skjer enten på formiddagen eller ettermiddagen."

Insekter som f.eks maur og kakerlakker kan forekomme på reisemålene uavhengig av
hotellstandard. Nettopp fordi slike småkryp er mer vanlig i varmere strøk forklarer Ving
dette i reiseinformasjonen. Man bør i rimelig utstrekning være forberedt på at man
kan bli berørt av dette, uten at det gir grunnlag for prisavslag eller erstatning. Insekter
bekjempes vanligvis med spraying og gjentatt spraying kan være nødvendig. 

Ving angir ikke at norsk TV finnes ved hotellet. 

Ving anfører at klager har gitt uttrykk for at de sendte Vings ansatte på stedet en sms.
Denne har de ikke mottatt. Ving ønsket likevel å tilby en refusjon fordi de ikke kjenner
årsaken til at klagers sms ikke kom fram og lot tvilen komme klager til gode.

Ving har tilbudt refusjon på kr. 2.000 til konto eller kr. 3.000 på et gavekort. Klager har
ikke kommet tilbake til Ving etter dette. Ving anfører at beløpet tilbudt utgjør henholdsvis
27% kontant eller 40% av hotellkostnaden på et gavekort.

Det vises for øvrig til korrespondanse fra Ving.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler. 

Det er klaget over en rekke forskjellige forhold, blant annet vanskelige forhold på
flyplassen, manglende utstyr i leiligheten, dårlig renhold, sopp i en takluke på badet,
håndklær, badematte, slamrende dør mot verandaen og treg dør mot badet, skall i
trapper samt kakerlakker. Det er også klaget over at det ikke var norsk tv på stedet.

Klageren har sendt en sms til arrangørens stedlige representanter om kaldt vann
til oppvasken den første kvelden fordi støpselet til berederen var tatt ut, samt om
mangelfullt kjøkkenutstyr.  Denne sms-en er i følge arrangøren ikke mottatt.  Det er
uvisst hva som er årsaken. Arrangøren har valgt å tilby et prisavslag for dette forholdet,
enten i form av kr. 2.000 i kontanter eller form av et gavekort på kr. 3.000.  Klageren har
takket nei til dette.

Avvik fra det avtalte regnes ikke om en mangel dersom de er av mindre betydning og av
det slag kunden må regne med kan inntreffe fra tid  til annen. 

Det er opplyst på arrangørens nettsider at både renhold og bygningsmessig standard for
øvrig ikke er slik vi er vant med i Norden. Slike opplysninger er en del av avtalen mellom
partene. Det kan være lytt mellom rommene, og det blir fuktig på et bad som er i bruk
når luftfuktigheten utenfor er høy.  Det er vanlig med småkryp som kakerlakker, og disse
brukes det spray for å bekjempe, slik som tilfellet var i denne saken.  Skår etc. i gulvfliser
innebærer etter nemndas ingen mangel.  Hotellrom brukes ofte hele året og er utsatt for
stor slitasje. 

Når det gjelder forholdene på flyplassen, vises det til arrangørens kommentar, som
nemnda finner dekkende for situasjonen.

Adgang til norske tv-stasjoner er ikke en del av avtalen.

Nemnda har etter en samlet vurdering kommet frem til at arrangørens tilbud utgjør et
tilfredsstillende prisavslag.

Vedtak

Pakkereisenemnda finner ikke  å kunne anbefale at klageren gis ytterligere prisavslag
eller erstatning, ut over det som er tilbudt av arrangøren.