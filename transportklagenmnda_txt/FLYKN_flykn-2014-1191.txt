Vedtak i Transportklagenemnda - Fly

Sammendrag

Krav om erstatning grunnet kansellering.

Dato
22.05.2015

Saksnummer
1191/14F

Tjenesteyter
Ticket

Krav om erstatning grunnet kansellering.

Klager har i det vesentlige anført:

Klager hadde bestilt en reise hos Ticket fra Madrid til Havanna via Caracas for reise den 1.
januar 2015.

Den 10. november 2014 mottok klager en melding om ruteendring som medførte 2 dagers
tidligere avreise fra Madrid, samt et langt opphold på 2 døgn i Caracas.

Klager var ikke interessert i de nye tidene og kontaktet Ticket. Reisebyrået kunne ikke være
behjelpelig med annet enn ombooking eller refusjon.

Klager valgte å kansellere reisen og kjøpe nye billetter et annet sted.

Klager krever refusjon av prisdifferanse mellom gammel og ny billett, kroner 4 000.

Det vises for øvrig til klagers brev.

Ticket har i det vesentlige anført:

Den 10. november mottok Ticket en ruteendring fra flyselskapet som ble videreformidlet
til klager. Da klager ikke godtok ruteendringen eller ombooking valgte han å avbryte reisen
mot full refusjon. Han bestilte deretter ny billett et annet sted. Tickets kontrakt med klager er
avsluttet.

Ticket står ikke ansvarlig for ruteendringer utført av flyselskapene.

Klager har fått full refusjon av billetten kjøpt hos Ticket. Reisebyrået kan ikke imøtekomme
klagers krav om refusjon av ny billett kjøpt et annet sted.

Det vises for øvrig til Tickets brev.

Nemnda bemerker:

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent. Nemnda legger
således til grunn at flyselskapet hadde anledning til å endre avgangstidene.

Ticket er formidler av billetter. Selskapet har ingen innflytelse på eller ansvar for
flyselskapenes disposisjoner. De er følgelig ikke ansvarlig for endring av rutetider eller andre
forhold som har med flygningen å gjøre. Ticket må ved endringer forholde seg til flyselskapets
regler og vilkår. Flyselskapet aksepterte ikke omruting med andre selskap. Ticket hadde ikke
mulighet til å overstyre dette.

Klager valgte å avbestille billettene og kjøpe nye billetter med annet selskap. Ticket er etter
nemndas vurdering ikke ansvarlig for den ekstrautgift klager ble påført. Nemnda finner ikke å
kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.