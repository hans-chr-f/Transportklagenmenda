Vedtak i Pakkereisenemnda

Sammendrag

Krav om at nemnda tar stilling til hvilket tidspunkt
forsinkelsesrenten løper fra og dekning for eget arbeid med klagen.

Dato
29.09.2023

Saksnummer
2023-00914

Tjenesteytere
Ving Norge AS

Klager har i det vesentlige anført

Klager har anført at Ving har avlyst klagers tre reiser til Phuket, Khao Lak, Thailand i
februar 2021, februar 2022 og januar/februar 2023.

Klagen gjaldt i utgangspunktet tvist om hvilket beløp som skulle tilbakeføres. Klager
har anført at Ving mener at klager er berettiget til refusjon av 16 000 kroner og Ving
har refundert dette beløpet. Klager er av den oppfatning at de er berettiget til refusjon
av totalt 21 120 kroner. Ving har tilbudt tilbakebetaling av 5 120 kroner med tillegg av
lovens forsinkelsesrente. Det er i henhold til klagers begrunnede krav. Klager bemerker
imidlertid at nemnda må ta stilling til fra hvilket tidspunkt forsinkelsesrenten løper. 

Klager skriver den 25. august at uenigheten/tvisten, slik den nå foreligger for nemnda,
ikke gjelder krav om tilbakebetaling av innbetalt beløp, men spørsmål om det er grunnlag
for klagers krav om kompensasjon for eget arbeid med saken, saksomkostninger. Videre
har klager bedt nemnda ta stilling til hvilket tidspunkt forsinkelsesrenten løper fra.

Klager viser til Avtale og vedtekter for klagenemnda for pakkereiser, Pakkereisenemnda
hvor følgende fremgår under kapittel 1.3, fjerde ledd: Pakkereisenemnda behandler
normalt ikke spørsmål om dekning av partenes utgifter til advokatbistand. I spesielle
tilfeller kan nemnda pålegge innklagede å dekke nødvendige saksomkostninger for
klager. Klager mener deres sak ikke er en «vanlig sak» men et slikt «spesielt tilfelle», der
sakskostnader kan tilkjennes.

Klager krever i e-post av 14. juni 2023 at Ving dekker utgifter til eget arbeid med 15 000
kroner. Klager skriver den 14. juni 2023 at erstatningen for saksomkostninger gjerne kan
utbetales i form av et gavekort som kan benyttes til kjøp av ny reise med Ving. Grunnet
arbeid med saken etter at kravet ble fremsatt, har klager den 25. august 2023 økt kravet
til 18 000 kroner.

Klager skriver følgende til nemnda den 4. august 2023 i forbindelse med
forsinkelsesrenten: "Som redegjort for i klagen side 1, er det det innbetalt beløp for
reise nummer 3 som skal tilbakebetales. Reise nummer 3 ble kansellert den 10. juni
2022, og Ving burde ha tilbakebetalt beløpet senest 14 dager senere. Mht. fristens
utgangspunkt bemerker vi at Pakkereisenemnda synes å legge til grunn at turarrangør
plikter å betale forsinkelsesrenter fra 90 dager etter at pakkereiseavtalen opphørte. Vi
viser til sak 2020-3420 og nyere klager. Vi har ikke funnet noen sak der dette er nærmere
begrunnet. Vi antar at praksisen har sitt utspring i midlertidig forskrift av 13. mars 2020
om tilbakebetaling etter pakkereiseloven § 23. Forskriften, som var et koronatiltak,
gjaldt for reiser som ble kansellert mellom 13. mars 2020 og 13. juni 2020. Ving har i
tilsvaret opplyst at de vil betaler forsinkelsesrente fra 11. juli 2022. Ving har ikke gitt
noen begrunnelse for sitt standpunkt. Vår reise nummer tre ble kansellert 10. juni 2022.
Forsinkelsesrente løper følgelig fra 10. september 2022 til betaling skjer."

Klager fastholder kravet om kompensasjon for sitt arbeide med saken. Kravet økes til 18
000 kroner grunnet arbeid med saken etter at kravet ble fremsatt.

Det vises for øvrig til korrespondanse fra klager.

Tjenesteyterne har i det vesentlige anført
Ving har etterkommet klagers krav om refusjon av 5 120 kroner, samt forsinkelsesrente.
Klager har ikke anført fra hvilken dato han ønsker forsinkelsesrente. Ving har beregnet
renter på 470 kroner fra 11. juli 2022. Utregningen er gjort via lenke til forsinkelsesrente
promotert via regjeringens sider. 

Ving kan ikke se at det foreligger grunnlag for å dekke klagers krav om dekning for eget
arbeid/saksomkostninger på 15 000 kroner, enten som en utbetaling eller i form av
et reisegavekort, som klager ber om per e-post av 14. juni 2023. Ving kan heller ikke
etterkomme klagers krav som han har økt til 18 000 kroner den 25. august 2023 grunnet
arbeid med saken etter at kravet ble fremsatt.

Ving har sagt seg villig til å imøtekomme klagers opprinnelige krav pluss
forsinkelsesrenter. Ving har lagt 11.07.2022 til grunn som dato for utregning, sum 5 120
kroner (5 590 kroner inkl. renter) dette ble regnet ut fram til 15.06.2023 da Ving sendte
sitt svar til klager. Ving har benyttet følgende nettsted https://forsinkelsesrente.no/?
fd=11.07.2022&td=14.06.2023&belop=5120&submit=&cmd=b. Da renten endres to
ganger per år, ser Ving nå at renten har økt og totalsum til utbetaling blir 5 593 kroner.
Ving vil ikke betale for klagers egne påtatte advokatutgifter og bestrider dette da Ving har
imøtekommet klagers opprinnelige krav. Ving skriver at det ikke er noe som tyder på at
Ving har trenert saken. Dette har vært i løpet av koronatiden, reiser måtte kanselleres og
den enkelte reisende fikk hver gang mulighet til å få refusjon eller gavekort. Informasjon
om Vings gavekort finner du her https://www.ving.no/vilkar-for-gavekort. 

Ving har anført at Pakkereisenemnda er et lavterskeltilbud til forbruker hvor det ikke er å
anta at salær til advokat skal dekkes.

Ving har etterkommet klagers opprinnelige krav med refusjon av 5 120 kroner +
forsinkelsesrenter og kan ikke se at det foreligger grunnlag for å dekke saksarbeid.
Ving vil refundere dette beløpet så snart klager oppgir sitt kontonummer.

Det vises for øvrig til korrespondanse fra Ving Norge AS.

Nemnda bemerker

Klager har anført at Ving har avlyst klagers tre reiser til Phuket, Khao Lak, Thailand i
februar 2021, februar 2022 og januar/februar 2023.

Klagen gjaldt i utgangspunktet tvist om hvilket beløp som skulle tilbakeføres. Klager har
anført at Ving mener at klager er berettiget til refusjon av 16 000 kroner og Ving har
refundert dette beløpet. Klager er av den oppfatning at de er berettiget til refusjon av
totalt 21 120 kroner. Ving har tilbudt tilbakebetaling av 5 120 kroner med tillegg av lovens
forsinkelsesrente. 

Hva gjelder forsinkelsesrentekrav mener nemnda at det fremgår av
forsinkelsesrenteloven § 2 andre setning at: "Renten løper fra forfallsdag når denne er
fastsatt i forveien". Av forarbeidene fremgår det at forfallsdagen kan være fastsatt i lov
og forskrift. Av pakkereiseloven § 24 fremgår det at ved kanselleringer etter §§ 21-24,
skal reisearrangøren tilbakebetale prisen for pakkereisen innen 14 dager. Reisen ble
kansellert 10. juni 2022. 14 dager etter dette skal det regnes renter fra 24. juni 2022. 

Dette innebærer at det skal regnes forsinkelsesrenter fra 24.06.2022. Dette må Ving
beregne og utbetale. 

Når det gjelder klagers krav om kompensasjon for eget arbeid med saken dvs.
saksomkostninger, tilkjennes ikke dette. Det vises til Avtale og vedtekter for
Klagenemnda for pakkereiser, Pakkereisenemnda hvor følgende fremgår under kapittel
1.3, fjerde ledd: Pakkereisenemnda behandler normalt ikke spørsmål om dekning av
partenes utgifter til advokatbistand. I spesielle tilfeller kan nemnda pålegge innklagede
å dekke nødvendige saksomkostninger for klager. Etter nemndas syn dreier dette seg
om dekning til advokatutgifter. Klager har selv arbeidet med saken og kan av den grunn
ikke tilkjennes saksomkostninger etter nemndas vurdering. Nemnda anbefaler at Ving
utbetaler forsinkelsesrenter fra 24.06.2022. Pakkereisenemnda anbefaler at klager gis
delvis medhold.

Vedtak

Pakkereisenemnda anbefaler at klager gis delvis medhold.