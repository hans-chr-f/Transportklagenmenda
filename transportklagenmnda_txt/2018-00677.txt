Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2018-00677

Tjenesteytere
Norwegian

Klager har i det vesentlige anført

Klager reiste med Norwegians flyvning DY634 fra Oslo lufthavn (OSL) til Bergen (BGO) 11.
februar 2018 kl. 20.20. Flyvningen ble imidlertid over tre timer forsinket ved ankomst, og
klager har fremsatt krav om standardkompensasjon i henhold til EU-forordning 261/2004
på 250 euro. 

Klager har anført at Bergen lufthavn var stengt for en kortere periode denne dagen på
grunn av snøvær. Han anfører at med "ekstraordinære omstendigheter" menes force
majeure. I norsk rett er dette uovervinnelige, upåregnelige hindring som man ikke med
rimelighet kunne overvinne konsekvensene av. Snøvær i Bergen er rett nok ikke spesielt
vanlig, men kan ikke være upåregnelig i denne sammenheng.

Tjenesteyterne har i det vesentlige anført
Norwegians flyvning DY634 fra Oslo til Bergen 11. februar 2018 ble forsinket med tre
timer og 19 minutter ved ankomst. Bergen lufthavn og nærliggende områder ble rammet
av et kraftig snøvær denne dagen. Dette påvirket all flytrafikk inn og ut av flyplassen, og
flyplassen ble stengt i en kortere periode som følge av snø og forsøk på brøyting. 

Maskinen LN-NGT skulle operere flere flyvninger. DY1161 skulle ordinært fly fra Berlin til
Bergen, men måtte omrutes til Oslo lufthavn på grunn av værforholdene. I situasjoner
hvor været skaper driftsproblemer, vil flyselskapet forsøke å gjøre tiltak for å minimere
konsekvensene for passasjerene. Omrokering av personale ble gjort for å unngå
kanselleringer, og alt reservemannskap var kalt ut i arbeid. Det var likevel umulig å unngå
driftsforstyrrelser. Leie av ekstra fly og mannskap var ikke aktuelt for en forsinkelse av
denne lengden. I tilfeller med store værproblemer, vil det dessuten være vanskelig å
skaffe billetter med andre flyselskaper, da disse også er påvirket av værforholdene. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY634 fra Oslo til Bergen 11. februar 2018 ble forsinket med tre
timer og 19 minutter ved ankomst.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig snøvær i Bergen. Flyplassen ble stengt på
grunn av været og forsøk på brøyting. Det vises til fremlagt dokumentasjon. Dette
resulterte i følgeforsinkelser gjennom dagen.

Nemnda mener at de ovennevnte værforhold må anses som en ekstraordinær
omstendighet i forordningen forstand. Norwegian iverksatte tiltak ved å omrokere
mannskapet for å unngå kanselleringer. Nemnda legger til grunn at en forsinkelse
på mer enn tre timer ikke kunne vært unngått selv om alle rimelige tiltak var truffet.
Forsinkelsen gir etter dette ikke rett til standarderstatning, og nemnda anbefaler ikke at
klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.