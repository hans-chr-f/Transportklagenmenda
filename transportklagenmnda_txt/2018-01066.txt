Vedtak i Transportklagenemnda - Fly

Sammendrag

Krav om standarderstatning grunnet forsinkelse

Dato
12.03.2019

Saksnummer
2018-01066

Tjenesteytere
Brussels Airlines

Klager har i det vesentlige anført

Klager skulle reise med SN2288 fra Oslo lufthavn til Melbourne via Brüssel og Abu Dhabi
den 21. desember 2017 kl 06.45 med ankomst 22. desember kl 18:45. Flyvningen ble
forsinket og klager ankom Melbourne den 23. desember kl 08.00. 

Klagers representant har fremsatt krav om standarderstatning til 600 euro i henhold til
EU-forordning 261/2004.

Tjenesteyterne har i det vesentlige anført
Flyvningen med SN2288 fra Oslo til Melbourne via Brüssel 21. desember 2017 ble
forsinket som følge av dårlig vær i Brüssel. Brüssels Airlines viser til vedlagt informasjon
om SN2288 som viser at flyvningen ble forsinket med 35 minutter grunnet ATC
restriksjoner i Brüssel. Det fremgår videre av samme logg at innkommende trafikk var
begrenset til 24 movements pr. time på grunn av tåke. 

Klager ble samme dag booket om til Melbourne via Tokyo. 

Forsinkelsen som oppstod i dette tilfellet var utenfor Brüssels Airlines kontroll. 

Selskapet kan på ovennevnte grunnlag ikke imøtekomme klagers krav om
standardkompensasjon.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Brüssels Airlines har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Dokumentasjonen viser at flymaskinen som skulle operere klagerens flygning
ble forsinket grunnet ATC-restriksjoner som følge av dårlige værforhold i Brüssel.

Klager ble booket om og ankom endelig bestemmelsessted påfølgende morgen. Nemnda
anser dette etter forholdene å være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.