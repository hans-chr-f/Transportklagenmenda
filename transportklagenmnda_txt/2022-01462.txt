Vedtak i Transportklagenemnda - Fly

Sammendrag

Krav om refusjon av utgifter til ny flybillett og avgift for parkering.

Dato
19.01.2023

Saksnummer
2022-01462

Tjenesteytere
Flyr

Klager har i det vesentlige anført

Klagers sønn skulle reise fra Stavanger til Oslo med FS313 klokken 16:50 den 29. juli
2022. Det ble mottatt en SMS om forsinkelse og ny tid ble klokken 17:25. 

De ankommer flyplassen 50 - 60 minutter før avgang på den nye flytiden. Ved
innsjekkingen får de beskjed fra Flyr om at sønnen ikke kan bli med. 

Det blir kjøpt en ny billett til avgangen klokken 19:30, da far ikke får kontakt med
kundeservice. Ny billett koster kroner 1563. Flyr avviser refusjon av denne billetten, men
innrømmer at kommunikasjonen (i SMS og reisedokumenter) er uklar og at de vil endre
den i fremtiden. 

Klager mener at om de hadde skrevet «opprinnelig innsjekkings- og oppmøtetider
gjelder» så hadde det ikke vært noe problem. Flyr skriver «ordinære» som betyr at
«vanlige» tider gjelder, altså innsjekking av bagasje 30 minutter før og ombordstigning 20
minutter før ny avgangstid. De var på plass omtrent en time før så klagers far mener at
det ikke var grunn til å nekte ham innsjekk.

Klagers far har mottatt refusjon på kroner 257 av billettprisen på kroner 662 for den
opprinnelige reisen.

Klagers far krever refundert ny billett til kroner 1563 og kroner 120 for parkering.

Tjenesteyterne har i det vesentlige anført
Flyr har forklart at flyvningen den 29.07.2022 ble forsinket med 40 minutter. Dette vises
av vedlegget Flyr har lagt ved i sitt tilsvar. Ordinær avgangstid var klokken 16:50 og Flyr
har sendt ut SMS med informasjon om forsinkelsen og ny avgangstid. 

Flyr har i sin korrespondanse med klager vedlagt sine befordringsvedtekter punkt
10.1, som klager har godtatt og lest ved bestilling. I befordringsvedtektene påpeker
Flyr at innsjekkingstidene ikke endrer seg med mindre det spesifikt blir informert
om det. Flyr har i SMS opplyst om at ordinære innsjekkingstider gjelder. Med
ordinære innsjekkingstider menes de tidene som er gjeldene for flyvningens originale
avgangstidspunkt. Det er ikke gitt informasjon om at andre innsjekkingstider gjelder, og
Flyr mener derfor at informasjon om tidsfrister ikke er til å misforstå. 

Flyr påpeker at det er normal praksis hos alle flyselskap at innsjekking ikke utsettes for
forsinkelser av relativt kort karakter som denne. 

Flyselskapet har vurdert spørsmål om standarderstatning og påpeker at flyvningen ikke
er over tre timer forsinket. Klager har brutt kontrakten med flyselskapet og ikke sjekket
inn i henhold til frister, og dermed kan denne hendelsen heller ikke defineres som nektet
ombordstigning. 

Etter en helhetsvurdering står Flyr på sin første klagevurdering og opprettholder sitt
standpunkt om å ikke dekke kostnadene ved nye billetter og parkering.

Nemnda bemerker

Det følger av Flyrs befordringsvilkår punkt 10.1 at stengetidene for avlevering av bagasje
og ombordstigning er basert på planlagt avgangstid og at med mindre det informeres
om noe annet, vil ikke stengetidene endres hvis flyet blir forsinket og du må fortsatt
overholde dem.

Klager mottok en SMS fra Flyr der det ble opplyst at ordinære innsjekkings- og
oppmøtetider er gjeldende. Klager hevder at dette må forstås slik at det skal tas
utgangspunkt i den nye flytiden når man beregner tid til innsjekk og oppmøte.

Nemndas mindretall - forbrukerrepresentantene - mener at klager basert på meldingen
fra Flyr, var egnet til å forstås slik at det kunne tas utgangspunkt i den nye flytiden
når klager beregnet tid til innsjekk og oppmøte. Selskapet kunne enkelt unngått
enhver tolkningstvil ved å bruke ordet "opprinnelig" istedenfor "ordinær" i meldingen
om forsinkelsen. Selskapet er nærmest til å bære risikoen for denne tolkningstvilen,
jf. prinsippet i avtaleloven § 37 og den generelle uklarhetsregelen i avtaleretten.
Konsekvensen av dette er at klager har krav på erstatning for kostnaden til ny flybillett og
erstatning for parkeringsutgift.   

Nemndas flertall - bransjerepresentantene og nemndas leder - er ikke enig i dette.
Flertallet viser til at det fremkommer av vilkårene at forsinkelser normalt ikke påvirker
tidspunktet for innsjekking, og at det kun påvirker innsjekkingstiden når det blir gitt
særlig informasjon om dette. Nemnda mener at det ikke er holdepunkter for at det
ble gitt særlig informasjon til klager om ny innsjekkingstid, og at formuleringen i
tekstmeldingen - bruken av ordet "ordinær" - naturlig kan forstås slik at klager måtte
forholde seg til de innsjekkingstidene som gjaldt for den første avgangstiden. Dette er
også i tråd med alminnelig praksis hos flyselskap ved mindre forsinkelser. Nemnda kan
derfor ikke anbefale at klager får medhold i sitt krav på refusjon.

Vedtaket er truffet med dissens slik det fremgår over.

Vedtak

Transportklagenemnda kan ikke anbefale at klager gis medhold.