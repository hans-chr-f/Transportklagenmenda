Vedtak i Transportklagenemnda - Fly

Sammendrag

Krav om standardkompensasjon ved kansellering. Spørsmål om
kompensasjon ved forsinkelse på ny flyvning etter omruting.

Dato
19.12.2019

Saksnummer
2019-02561

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY7002 fra New York - John F. Kennedy (JFK)
til Oslo lufthavn (OSL) 31. mai 2019 kl. 23.30. Flyvningen ble kansellert, og ny flyvning
ble satt opp 2. juni kl. 21.55 med mellomlanding i Stockholm. Også denne flyvningen
ble forsinket, og klager mistet sin videre reise til Oslo fra Stockholm. Klager har allerede
mottatt kompensasjon på 600 euro for kanselleringen av DY7002 den 31. mai, men som
følge av forsinkelsen 2. juni har hun fremsatt krav om ytterligere 600 euro i henhold til
EU-forordning 261/2004.

Tjenesteyterne har i det vesentlige anført
Norwegians flyvning DY7002 fra New York til Oslo 31. mai 2019 ble kansellert, og klager
har mottatt standardkompensasjon for kanselleringen, da kanselleringen skyldtes
tekniske feil. 

Klager ønsket fortsatt å reise med Norwegian, og ble booket om til DY7006 den 2. juni
2019. Kun én kontrakt om befordring er imidlertid inngått, og klager har hun betalt én
billettpris. Når flyselskapene omruter passasjerene som følge av kanselleringer eller
kraftige forsinkelser, utfører de sin plikt til omruting etter EU-forordning 261/2004
artikkel 8. Flyvningen er derfor utelukkende avhjelp til passasjeren. En slik flyvning kan
derfor ikke anses som en hovedkontraktsforpliktelse, og konstituerer ingen separat
flyvning i henhold til artikkel 5 og 7. 

Utover dette følger det av EU-kommisjonens utkast til ny EU-forordning av mars 2013
at retten til kompensasjon kun materialiserer seg for den opprinnelige flyvningen, ikke
etter omruting. Norwegian har på dette grunnlag avvist klagers krav om ytterligere
kompensasjon.

Nemnda bemerker

Passasjeren hadde en bekreftet reservasjon med Norwegians flyvning DY7002 fra New
York til Oslo 31. mai 2019. Flyvningen ble kansellert på grunn av tekniske problemer, og
klager har mottatt standarderstatning på 600 euro i henhold til EU-forordning 261/2004
artikkel 5 og 7. 

Klager ble omrutet med DY7006 til Stockholm den 2. juni. Denne flyvningen ble forsinket,
og klager ankom sin endelige destinasjon mer enn fire timer etter planlagt ankomsttid.
Det er ikke fremlagt dokumentasjon som viser årsaken til denne forsinkelsen. 

Spørsmålet for nemnda er om klager har krav på standarderstatning også som følge av
forsinkelsen ved omrutingen. 

Nemnda konstaterer at det ikke finnes noen bestemmelse i forordningen som tar sikte
på den aktuelle situasjonen. Spørsmålet berøres ikke i forordningens fortale og har heller
ikke vært prøvd av EU-domstolen eller i norsk rettspraksis.

Nemndas flertall - lederen og forbrukerrepresentantene - påpeker at EU-kommisjonens
tolkningsveiledning til forordningen åpner for at passasjerene kan ha rett til ytterligere
standarderstatning dersom omrutingsflyvingen blir kansellert eller forsinket. Følgende
fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes."

I mangel av annen regulering, er det etter flertallets syn ingen grunn til at flyselskapet
skal unnlate å betale erstatning for en kansellert flyvning bare fordi bookingen har
skjedd for å oppfylle selskapets forpliktelse etter artikkel 8.1. Forordningens formål
taler i samme retning, ettersom en passasjer på en slik flyvning rammes av tidsspille og
ulemper på samme måte som øvrige passasjerer på flyvningen. Flertallet mener derfor
at en passasjer er berettiget til kompensasjon i henhold til artikkel 7 i denne situasjonen
om øvrige forutsetninger i henhold til forordningen også er oppfylt. I dette tilfellet er det
ikke redegjort for årsaken til forsinkelsen, og vilkårene for standarderstatning er derfor til
stede.

Mindretallet - bransjerepresentantene - er av en annen oppfatning.
Ved en kansellering har passasjerene krav på å bli omrutet til sin endelige destinasjon
så tidlig som mulig under sammenlignbare transportvilkår. Passasjeren oppnår ikke nye
rettigheter til kompensasjon ved en omruting. Omrutingen er en form for avhjelp som
skal sikre at befordringsavtalen oppfylles. Det er dermed ingen ny befordringsavtale som
inngås. Det inngås kun én kontrakt. Forordningen gir kun rettigheter til flyvninger som
passasjeren har betalt. Omruting gjøres uten ytterligere kostnad for passasjeren. Det gis
derfor ingen nye rettigheter til erstatning. Dette støttes av en sak i Tyskland; 18b C-27/16

Vedtak

Transportklagenemnda - fly anbefaler at klager får utbetalt ytterligere standarderstatning
med 600 euro.