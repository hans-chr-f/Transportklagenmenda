Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.06.2023

Saksnummer
2022-02490

Tjenesteytere
Lufthansa German Airlines

Klager har i det vesentlige anført

Klager hadde reise med Lufthansa fra Oslo med LH867 via Frankfurt med LH1342 til
Budapest den 26. august 2022. Flygningen fra Oslo ble kansellert samme dag, og klager
fikk derfor ikke benyttet sin flygning fra Frankfurt. Klager ble booket om fra Oslo via
München den 26. august 2022 med LH2455 og fra München til Budapest den 27. august
2022 med LH1674.

Klager krever standarderstatning i henhold til EU-forordning 261/2004 for denne
kanselleringen.

Tjenesteyterne har i det vesentlige anført
Lufthansa har opplyst at LH867 fra Oslo til Frankfurt 26. august (UTC-tider 16:50 –
18:55), 2022 ble kansellert. Årsaken til kanselleringen var forsinkelsen av innkommende
flight LH858 fra Frankfurt til Oslo, noe som førte til at det ikke var mulig å operere
returflygningen LH867 før nattforbud, også på grunn av ATC-restriksjoner i Frankfurt.

Flight LH858 den 26. august 2022 ble operert som følger (UTC-tid): 
Planlagt avgangstid fra FRA: 14:05
Effektiv avgangstid fra FRA: 16:03
Planlagt ankomsttid i OSL: 16:00
Effektiv ankomsttid i OSL: 17:49

Flight LH858 26. august 2022 ble forsinket ved avgang med 1 time og 58 minutter på
grunn av IATA-uregelmessighetskode 77 (vær). En CTOT (beregnet starttid) ble tildelt av
Eurocontrol for UTC 16:08 mens planlagt avgangstid var UTC14:05.

Det vises til et vedlegg om restriksjoner over luftrommet sør-EDWW (forskrift
EDWWS26A) (flight information region Bremen).

Lufthansa forklarer at det ikke er mulig å levere en METAR da det i dette spesielle tilfellet
rammet en region og ikke en flyplass.

På grunn av forsinkelsen og ekstra tordenvær i Frankfurt som førte til restriksjoner også i
Frankfurt, måtte returflygning LH867 kanselleres.

LH867 skulle etter planen lande i Frankfurt (UTC18:55). Den tilsvarende TAF (Terminal
Aerodrome Forecast) utstedt kl. 17.00 UTC varslet mellom kl. 18.00 UTC og 08.00 (neste
morgen) regn og skyer på 2000 fot med cumulonimbus. Med en sannsynlighet på 30
prosent, mellom UTC 18:00 og UTC 21:00 vind som kommer fra 300 ° ved 15 knop,
vindkast med 25 knop med tordenvær, regn og cumulonimbus.

På grunn av den innkommende flyforsinkelsen og ankomstrestriksjonene i Frankfurt,
kunne ikke LH867 operere før nattforbud og måtte kanselleres. På grunn av de
ekstraordinære omstendighetene i denne saken kan ikke Lufthansa imøtekomme klagers
krav.

Nemnda bemerker

Nemnda legger til grunn at Lufthansas flyvning LH867 fra Oslo til Frankfurt den 26.
august 2022 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Lufthansa har fremlagt tre dokumenter som ikke forklart nærmere. Nemnda mener
at selskapet burde forklart hva de ulike kodene og dokumentene viser. Uten slik
forklaring gir den fremlagte dokumentasjonen ikke mening for nemnda. Nemnda mener
derfor at selskapet i dette tilfellet ikke har sannsynliggjort at kanselleringen skyldes
ekstraordinære omstendigheter som ikke kunne vært unngått. Nemnda mener derfor at
klager har rett på standarderstatning med 400 euro.

Vedtak

Transportklagenemnda anbefaler at selskapet betaler standarderstatning til klager med
400 euro.