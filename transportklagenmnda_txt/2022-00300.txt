Vedtak i Transportklagenemnda - Fly

Sammendrag

Krav om standarderstatning grunnet ruteendring/kansellering.

Dato
27.05.2022

Saksnummer
2022-00300

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegian fra Oslo til Bergen den 16. juni 2021 kl. 07.00. Den
11. mars 2021 fikk klager beskjed om at avgangstid var endret til 08:00. Den 6. mai 2021
fikk klager beskjed om at avgangstiden var endret til kl. 08:55. Endringene medførte at
klager ikke rakk det han skulle i forbindelse med jobbreisen sin og andre gjøremål. Han
ble tvunget til å akseptere flyet som ble satt opp.

Klager viser til rettspraksis fra EU-domstolen hvor passasjer utsatt for det samme
fikk medhold i krav om kompensasjon (Jf. EU-dom i forente saker med saksnummer
C-146/20, C-188/20, C-196/20 og C-270/20, Azurair and Others, C-263/20, Airhelp, og
C-395/20, Corendon Airlines). I henhold til dette må en reise som blir endret mer enn 1
time anses som kansellert.  

Klager har med dette fremsatt krav om standarderstatning på 250 euro i henhold til EU-
forordning 261/2004.

Tjenesteyterne har i det vesentlige anført
Vedrørende flyvning DY606 16.06.2021 fra Oslo (OSL) til Bergen (BGO) for 1 passasjer. 

Klager krever kompensasjon pålydende 250 EUR i henhold til EU forordningen 261/2004.

Den 11.03.2021 ble det foretatt en ruteendring på DY602 16.06.2021 med avgang
kl.07.00 til DY604 16.06.2021 med avgang kl.08.00. Den 06.05.2021 ble det igjen en
ruteendring til DY606 16.06.2021 med avgang 08.55.

Passasjeren ble informert om ruteendringen og mottok informasjon 11.03.2021
og 06.05.2021, samme dag som ruteendringene. Se vedlegg 1 for informasjon fra
mailsystemet 15below nedenfor, som viser e-post sendt til passasjerene og når
passasjeren leste e-posten.

Det følger av forordning (EF) nr. 261/2004 artikkel 5 punkt 1 bokstav c) at passasjerer
har krav på standarderstatning ved kanselleringer, med mindre de blir informert om
kanselleringen 2 uker før avgang, jf. underpunkt (i). Passasjeren ble informert om
ruteendringen over 2 uker før avgang.

På dette grunnlaget vil ikke Norwegian imøtekomme kravet om standarderstatning.

Nemnda bemerker

Nemnda legger til grunn at DY602 ble kansellert, og at klager først ble booket om til
DY604 og deretter til DY606 da også DY604 ble kansellert. 
Kansellering kan gi passasjeren rett på standarderstatning jf. EU-forordning 261/2004
artiklene 5 og 7.

Selv om det foreligger en kansellering i EU-forordningens forstand, vil selskapet kunne
fritas fra plikten til å utbetale standarderstatning. Det ene alternativet er at flyselskapet
kan godtgjøre at kanselleringen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. Det andre alternativet er at
flyselskapet har informert passasjeren innen gitte tidsrammer før avgang.  

Dersom flyselskapet informerer om en kansellering mer enn to uker før avgang, faller
retten til standarderstatning bort. Dette gjelder uavhengig av hvilket omrutingstilbud
klager gis.  Det vises til forordningens artikkel 5 nr. 1 bokstav c) i), hvor det heter
at passasjeren har rett til erstatning fra det transporterende flyselskapet i samsvar
med artikkel 7, med mindre "de opplyses om innstillingen minst to uker før planlagt
avgangstid".

I dette tilfellet fikk klager beskjed om kanselleringene henholdsvis den 11. mars 2021
og 6. mai 2021, over to uker før planlagt avgangstid. Klager har derfor ikke krav på
standarderstatning. Dette gjelder uavhengig av det faktum at endringene er å anse som
kanselleringer i EU-forordningens forstand.

Vedtak

Transportklagenemnda anbefaler ikke at klager gis medhold.