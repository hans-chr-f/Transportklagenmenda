Vedtak i Pakkereisenemnda

Sammendrag

Reise til Gran Canaria, hotell Cordial Green Golf, 7. - 14. november
2010. Krav om prisavslag grunnet leilighetens beliggenhet.

Dato
..

Saksnummer
60/10

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: 12.636

Saken gjelder:

Reise til Gran Canaria, hotell Cordial Green Golf, 7. - 14. november 2010.

Krav om prisavslag grunnet leilighetens beliggenhet.

Klagerne har i det vesentlige anført:

Reisen ble bestilt ved personlig oppmøte på Apollos servicekontor i Oslo-

Der ble klagerne forevist bilde av Green Golf med leiligheter ut mot svømmebasseng.

Klagerne likte dette og bestilte reisen.

Klagerne ble tildelt leilighet på baksiden av anlegget. Dette var en nedtur.

Klagerne hadde sett for seg opphold og måltider hjemme i nydelige omgivelser.

I stedet ble det en konstant flukt bort fra leiligheten, som ga klageren utsikt mot en avskallet
mur. Ikke én eneste stund på dagen var det sol på terrassen.

Om natten sov klagerne dårlig pga støy fra bil, buss og trailere.

Klagerne tok saken opp med Apollo, men fikk ikke bytte leilighet før på tirsdag.

Klagerne synes det ville være naturlig å få prisavslag på halve oppholdet, da de hadde blitt
forevist og hadde betalt for noe de ikke fikk.

Apollo har i det vesentlige anført:

Klagerne hadde bestilt leilighet med markbalkong, og det er ikke bekreftet noen spesiell utsikt
fra leiligheten, noe man heller ikke kan bestille på Cordial Green Golf.

Apollo forstår at klagerne ble skuffet over ikke å ha markterrassen mot bassenget som noen
av bildene viser. Det er imidlertid viktig å vite at bildene er tatt for å vise hotellet på best mulig
måte.

Man må være oppmerksom på at leilighetene har forskjellig beliggenhet i hotellet. Enkelte
leiligheter kan ligge bedre til enn andre mht sol, forstyrrelser, innsyn og lignende uten at dette
gir rett til prisavslag. Ved at Apollo ikke på forhånd vet hvor i hotellet innkvarteringen vil bli,
kan Apollo ikke garantere for eksempel solforhold, innsyn, forstyrrelser og lignende.

Klagerne fikk bytte leilighet på tirsdag. Apollo kan ikke se at det er grunnlag for kompensasjon
for den halve uke klagerne bodde i leilighet med dårlig utsikt.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

Klagerne hadde bestilt leilighet med markbalkong. Det fikk de. Klagerne var ikke lovet leilighet
med spesiell beliggenhet. Etter nemndas vurdering måtte klagerne da være forberedt å bli
plassert hvor som helst på anlegget i en leilighet med markbalkong. Bildene av anlegget
på Apollos hjemmesider og i katalog viser hotellet fra sin beste side. Bildene må være
representative for anlegget og for de produkt Apollo selger, men kan etter nemndas syn ikke
oppfattes slik at det kun er slike leiligheter Apollo selger.

Nemnda er etter dette av den oppfatning at den første leiligheten klagerne fikk tildelt var i
overensstemmelse med det avtalte, og at således ikke foreligger grunnlag for prisavslag.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Anne-Haugen-Flermoe, Forbrukerrådet

Anita Agnemyr, Detur Norway AS

Hanne Åsell, Star Tour AS