Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
15.04.2016

Saksnummer
0847/15F

Tjenesteyter
SAS

Klager har i det vesentlige anført:

Klager reise med SAS fra Bergen til Oslo den 25. mai 2015. Ved ankomst oppdaget klager at
det var kommet noen stygge bulker i kofferten. Damen i skranken sa de ikke ville skrive ut
noen skaderapport og at flyselskapet ikke dekker disse skadene, da bulkene lett kunne rette
ut selv. Klager leverte kofferten til reparasjon, men fikk svar om at skadene var for stor til at de
kunne repareres.

Klager krever erstatning for ødelagt koffert, kroner 5&nbsp;351.

Det vises for øvrig til klagers brev.

SAS har i det vesentlige anført:

Klager hevder at hun ved ankomst forsøkte å melde fra om skadet bagasje, men at SAS
nektet å lage en skaderapport fordi selskapet ikke dekker slike skader. SAS finner dette lite
sannsynlig ettersom en skaderapport kun er en bekreftelse på at skade er meldt, og ingen
innrømmelse av ansvar. Ankomstservice lager daglig mange skaderapporter til blant annet
forsikringsselskap, og de kan uten problem lage en skaderapport selv om ikke flyselskapet
dekker skaden.

Klager tok først kontakt med SAS to uker etter ankomst. SAS har avvist å dekke ny koffert
basert på at hun ikke har kunnet fremlegge en skaderapport som viser at skaden har en
sammenheng med transporten den 25. mai.

De som skulle reparere klagers koffert beskriver skaden som en én cm stor rift. SAS mener
kofferten er fullt brukbar. Bagasje som sendes gjennom bagasjeanlegg må regne med små
rifter og bulker.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

SAS er i henhold til luftfartsloven § 10-18 ansvarlig for tap som følge av at innsjekket bagasje
blir skadd eller går helt eller delvis tapt som følge av hendelser under lufttransport.

Mottas bagasjen uten klage fra mottakerens side, formodes godset å være utlevert i god
stand om ikke annet blir godtgjort, jf. luftfartsloven § 10-26 første ledd. Det fremgår av
bestemmelsens andre ledd at mottageren må melde fra om det til fraktføreren umiddelbart
etter at skaden eller tapet oppdages, og senest innen syv dager.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Det står påstand mot påstand om klager fremsatte klage på flyplassen eller ikke. Det kan i
den forbindelse synes noe uklart hvor klager eventuelt henvendte seg. Hun opplyser at hun
henvendte seg til «SAS sin skranke». På Gardermoen er det en egen skranke for ødelagt/
forsinket bagasje i nærheten av bagasjebåndene. Her registreres skadet, bortkommet og
forsinkes bagasje.

Skriftlig klage ble ikke fremsatt innen syv dager etter mottakelsen. Det er etter nemndas
vurdering ikke sannsynlig at SAS personell har handlet svikaktig, og nemnda er av den
oppfatning at kravet mot SAS dermed er falt bort, jf. luftfartsloven § 10-27, gjengitt ovenfor.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.