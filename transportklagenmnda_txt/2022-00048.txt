Vedtak i Transportklagenemnda - Fly

Sammendrag

Krav om dekning av tapt arbeidsfortjeneste grunnet kansellering.

Dato
19.05.2022

Saksnummer
2022-00048

Tjenesteytere
SAS

Klager har i det vesentlige anført

Klager med reisefølge (til sammen to personer) skulle fly tur/retur Oslo-Brussel med SAS.
Planlagt utreise var den 25. november 2021, og retur den 28. november 2021.

Den 28. november fikk klager en e-post fra SAS om at returflyvningen (SK4746) var
kansellert. De ble booket om til nye flyvninger (via Wien) med avgang neste dag. Dette
resulterte i at de ikke var hjemme før på ettermiddagen den 29. november. Både klager
og reisefølge (hans kone) måtte ta en ekstra dag fri (ulønnet) fra jobb. Det er med dette
fremsatt krav om at SAS dekker tapt arbeidsinntekt pålydende 2123 NOK for klagers
kone, og 3374 NOK for klager. 

Klagers utreiseflyvning ble også kansellert av SAS. SAS har utbetalt standarderstatning
for kanselleringen av både utreiseflyvningen og returflyvningen.

Tjenesteyterne har i det vesentlige anført
Slik som klager beskriver ble både utreisen og hjemreisen kansellert og erstattet med
nye flyvninger og klager har mottatt 2 utbetalinger a EUR 250 x 2, totalt EUR 1 000. I
tillegg er det utbetalt kostnader i forbindelse med utgifter til care pålydende NOK 2 438.

Retten til erstatning for tapt arbeidsinntekt reguleres ikke av EU-forordning 261/2004,
men forordningen begrenser ikke klagers rett til erstatning på annet grunnlag, se art.
12 nr. 1 første punktum. Et slikt "annet grunnlag" kan være luftfartsloven § 10-20- Etter
luftfartsloven § 10-20 vil fraktfører kunne bli ansvarlig for tap som følge av forsinkelse,
med mindre det godtgjøres at fraktføreren har tatt alle forholdsregler som med
rimelighet kan kreves, eller at det ikke har vært mulig å ta slike forholdsregler.

Prinsipalt er SAS av den oppfatning av at klager i dette tilfellet ikke har sannsynliggjort
det økonomiske tapet i og med at det ikke vises til noe trekk i lønn.

Dersom nemnda mener at klager har sannsynliggjort det økonomiske tapet anfører
SAS subsidiært at samordningsregelen i forordningens art. 12 nr. 1 andre punktum
må komme til anvendelse. Etter bestemmelsen skal erstatning etter forordningen
trekkes fra erstatning på annet grunnlag. Ved det tilfellet at erstatning på annet
grunnlag ikke overstiger erstatning gitt etter forordningen, vil kun standarderstatning
utbetales. I klagers tilfelle er det utbetalt EUR 1 000, tilsvarende NOK 10 254, i
standarderstatning og det er krevet NOK 5 497 for tapt arbeidsfortjeneste. Følgelig er det
kun standarserstatning som skal utbetales.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

SAS har utbetalt standarderstatning på 250 euro per person for kanselleringen av
både utreisen og returreisen (totalt 1000 euro).  I tillegg har SAS oppgitt å ha dekket
forpleiningkostnader med 2438 NOK. Slik nemnda ser det har SAS med dette oppfylt
kravene i EU-forordning 261/2004.

Spørsmålet for nemnda er om klager også har rett på å få dekket tapt arbeidsinntekt,
ettersom kanselleringen av returreisen medførte at klager og reisefølget kom frem én
dag senere enn planlagt, og derav tapte 1 dags inntekt. 

Anvendelsen av EU-forordningen skal ikke berøre en passasjers rett til ytterligere
erstatning. Erstatning gitt i henhold til EU-forordning 261/2004 kan imidlertid trekkes fra
en slik erstatning, jf. forordningens artikkel 12. Det er fast praksis at det foretas et slikt
fratrekk.

Nemnda mener klager med reisefølge har sannsynliggjort at de hadde tapt
arbeidsinntekt tilsvarende de anførte beløpene. Oppspart fleksitid og feriedag utgjør en
økonomisk verdi tilsvarende lønn for klagerne. Etter luftfartsloven § 10-20 er fraktføreren
ansvarlig for tap som følge av forsinkelse ved lufttransport med mindre han godtgjør at
han selv og hans folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem.  Slik nemnda ser det foreligger
det årsakssammenheng mellom den forsinkede ankomsten og klagers tap i form av tapt
arbeidsinntekt. SAS har ikke sannsynliggjort at alle forholdsregler som med rimelighet
kan kreves for å unngå tapet ble tatt, eller at dette ikke var mulig for dem. Slik nemnda
ser det er tapet dekningsmessig etter luftfartsloven § 10-20. 

Når det gjelder anvendelsen av EU-forordning 261/2004 artikkel 12 om fratrekk, mener
nemnda at en kun kan se på standarderstatningen som ble utbetalt for returreisen.
Kanselleringen av utreisen må regnes som et separat tilfelle, og den er ikke knyttet til
klagers tap i forbindelse med kanselleringen av returreisen.

Klagers kone sitt tap må i tråd med artikkel 12 anses konsumert av allerede utbetalt
standarderstatning, da tapet ikke overstiger 250 euro. Når det gjelder klager mener
nemnda at han har rett på mellomlegget mellom 250 euro og tapt arbeidsinntekt.
SAS utbetalte cirka 2563,5 NOK per person for kanselleringen av returreisen. Klagers
arbeidsinntekt var på 3374 NOK. Nemnda anbefaler med dette at SAS utbetaler
ytterligere 811 NOK til klager.

Vedtak

Transportklagenemnda anbefaler at SAS utbetaler 811 NOK til klager.