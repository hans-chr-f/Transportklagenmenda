Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2014

Saksnummer
202/14F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Florø til København via Bergen den 10. mai 2013 kl. 07:20. WF101 ble
kansellert av operasjonelle årsaker.

Klager ble ikke informert om sine rettigheter.

Klager krever standarderstatning i henhold til EU-forordning 261/2004.

Det vises for øvrig til klagers brev.

Widerøe har ikke avgitt uttalelse til nemnda. Til klager har selskapet i det vesentlige
anført:

WF101 ble kansellert som følge av streik, det vises til fremlagt logg. Hendelsen er ikke
kompensasjonsberettiget i henhold til EU-forordning 261/2004, da årsaken til kanselleringen
ble forårsaket av ekstraordinære omstendigheter utenfor Widerøes kontroll.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.

Widerøe kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 10. mars 2014 med frist til 21. april 2014
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Widerøe har anført at kanselleringen skyldtes streik som påvirket flygningene. Nemnda er av
den oppfatning at streik vil være en ekstraordinær omstendighet i EU-forordningens forstand.

Widerøe har gitt en nærmere forklaring på omstendighetene i e-post av 19. juni 2014.
Informasjonen er vanskelig tilgjengelig, og nemnda er av den oppfatning at Widerøe ikke
har godtgjort at denne kanselleringen skyldtes en ekstraordinær omstendighet som ikke
kunne unngås selv om alle rimelige tiltak var truffet. Kanselleringen gir følgelig rett til
standarderstatning på 250 euro. Nemnda anbefaler at Widerøe utbetaler erstatningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Klager har anført at de ikke ble informert om sine rettigheter. Widerøe har ikke kommentert
dette, og nemnda legger klagers opplysninger til grunn. Widerøe har således i denne sak ikke
overholdt informasjonsplikten sin.

Vedtak:

Transportklagenemnda - fly anbefaler at Widerøe utbetaler standarderstatning på 250 euro.

Vedtaket var enstemmig.