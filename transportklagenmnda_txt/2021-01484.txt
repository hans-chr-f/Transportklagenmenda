Vedtak i Transportklagenemnda - Fly

Sammendrag

Krav om refusjon av billettprisen etter kansellert reise.

Dato
05.09.2022

Saksnummer
2021-01484

Tjenesteytere
Flightfinder.no
Turkish Airlines

Klager har i det vesentlige anført

Klager og hennes familie, totalt 3 voksne og 1 barn, hadde kjøpt billetter hos Flightfinder
for en reise med Turkish Airlines fra Oslo via Istanbul til Skopje den 22. juni 2020 med
returreise den 15. august 2020. Flyselskapet kansellerte reisen på grunn av covid-19
pandemien og klager fikk en e-post fra Flightfinder med informasjon om at hun kunne
velge å booke om billettene eller få refusjon av billettprisen. Klager kontaktet Flightfinder
for å få hjelp til å booke om billettene og fremla noen aktuelle datoer, men hun fikk aldri
noe svar fra dem. Klager har også vært i dialog med Turkish Airlines per telefon uten at
det har resultert i noen løsning. 

Klager krever billettene refundert med kr. 12410.

Tjenesteyterne har i det vesentlige anført
Flightfinder har tross flere oppfordringer ikke inngitt tilsvar til nemnda. 

Turskish Airlines har opplyst at alle billettene ble søkt refundert av reisebyrået gjennom
GDS (Global distribution system) den 23. februar 2021. Da har de fått pengene gjennom
BSP (Billing and Settlement Plan) fra Turkish Airlines senest en uke etter. Klager burde ha
fått denne refusjonen fra Flightfinder senest i løpet av april 2021. Pengene ligger fortsatt
hos reisebyrået.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Flightfinder har tross oppfordring unnlatt å svare nemnda.

Kansellering gir passasjeren rett til standarderstatning med mindre flyselskapet godtgjør
at innstillingen av flyavgangen skyldtes ekstraordinære omstendigheter som ikke kunne
vært unngått selv om alle rimelige tiltak var truffet, jf. EU-forordning 261/2004 artiklene 5
og 7. I denne saken er det ikke fremmet krav om standarderstatning.

Klager har oppgitt at at kanselleringen av reisen skyldtes covid-19 pandemien.
Flyselskapet har ikke kommentert dette eller fremlagt  dokumentasjon på hva som
var årsaken til kanselleringen av klagers reise. Kanselleringer i starten av pandemien
er det naturlig å se på som utslag av en ekstraordinær omstendighet utenfor
flyselskapenes kontroll. Etterhvert som pandemien skred frem kreves det mer konkret
dokumentasjon. Nemnda legger uansett til grunn at kanselleringen av klagers reise i
juni 2020 skyldtes covid-19, som nemnda anser som en ekstraordinær omstendighet
utenfor flyselskapenes kontroll. Nemnda kan derfor ikke se at det er grunnlag for
standarderstatning i dette tilfellet.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8. Klager har bedt om refusjon av billettprisen hos sitt
reisebyrå Flightfinder. 

I denne saken har reisebyrået gitt klager informasjon om at klager kunne ombooke
billetten eller søke om refusjon, begrunnet i pandemien. Klager har selv valgt å avbestille,
og hennes billett er ikke refunderbar. Flyvningen ble ikke kansellert, men fløy til Istanbul
som planlagt. Forordningens regler om passasjerers rettigheter ved kansellering kommer
da ikke til anvendelse, og nemnda kan ikke se at flyselskapet er ansvarlige i en situasjon
som dette.

Nemnda mener at reisebyrået er ansvarlige i denne situasjonen, basert på alminnelige
erstatningsrettslige regler. Reisebyrået har opplyst til klager at hun kunne velge mellom
ombooking og å søke om refusjon, men har ikke opplyst at klager ikke vil få pengene
tilbake ved ikke-refunderbare billetter, som var det klager hadde. Byrået må da dekke
klagers tap.

Vedtak

Transportklagenemnda anbefaler at Flightfinder refunderer billettprisen på kr. 12410 til
klager.