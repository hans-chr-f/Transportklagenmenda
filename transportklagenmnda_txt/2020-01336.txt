Vedtak i Transportklagenemnda - Fly

Sammendrag

Krav om refusjon av billetter grunnet kanselleringer.

Dato
15.12.2020

Saksnummer
2020-01336

Tjenesteytere
Ryanair

Klager har i det vesentlige anført

Klager med reisefølge (til sammen fire personer) skulle fly fra Haugesund til Malaga med
Ryanair den 13. april 2020. Det var en tur-retur-billett med retur den 24. april, totalpris
2711,98 NOK. De hadde også en separat reservasjon videre fra Malaga til Santander,
også med Ryanair (14. april-21. april. Pris: 1860,89 NOK). Den 24. mars 2020 fikk klager
beskjed om at alle flyvningene var kansellert grunnet situasjonen med koronaviruset.
Klager skulle få pengene tilbake. I ettertid har hun imidlertid kun fått tilbud om voucher,
og i tillegg har hun fått beskjed om at hun har akseptert voucher.

Klager krever full refusjon av begge reisene.

Tjenesteyterne har i det vesentlige anført
Ryanair har ikke fremmet tilsvar til Transportklagenemnda.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Ryanair har ikke inngitt tilsvar, men har i sin e-post til klager skrevet at kanselleringene
skyldtes covid-19-utbruddet.

Nemnda anser at kanselleringen trolig skyldtes covid-19-utbruddet. I og med at
flyselskapet ikke har inngitt tilsvar til nemnda, mener nemnda imidlertid at det ikke
er godtgjort at kanselleringen skyldtes ekstraordinære omstendigheter som ikke
kunne vært unngått selv om alle rimelige tiltak var truffet. Klager har derfor krav på
standarderstatning på 400 euro.

Ved kansellering har passasjeren rett på refusjon av billettenes fulle pris, jf. EU-
forordning 261/2004 artikkel 8. I denne saken har klager valgt refusjon. Flyselskapet
kan tilby voucher, men klager kan i henhold til EU-forordningen kreve beløpet utbetalt i
penger. Det anbefales med dette at Ryanair overfører beløpet til klager.

Vedtak

Transportklagenemnda - fly anbefaler at Ryanair betaler standarderstatning til klager og
reisefølget, og refunderer klager og klagers reisefølges flybilletter tur-retur Oslo-Malaga
og tur-retur Malaga-Santander.