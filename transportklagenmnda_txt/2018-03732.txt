Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03732

Tjenesteytere
Ryanair

Klager har i det vesentlige anført

Klager skulle reise fra Torp til Alicante den 29. august 2017 kl 19.40 med ankomst kl 23.15
med FR9068. Flyet ble først forsinket 30 minutter fra Oslo da en person som ikke stod
oppført på passasjerlisten var kommet ombord. Avgangen ble ytterligere forsinket da
flyet ikke kunne lande i Alicante grunnet påståtte værforhold. Klager ankom endelig
bestemmelsessted 4 timer og 20 minutter forsinket.

Ryanair hevder årsaken til forsinkelsen var dårlige værforhold i Alicante, men klager
hevder andre fly landet og tok av som normalt på tidspunktet. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
FR9068 ble omdirigert til Ibiza da flymaskinen ikke kunne lande i Alicante grunnet
dårlige værforhold. Ryanair viser til fremlagt dokumentasjon. Alle passasjerer ble tilbudt
alternativ transport til sin endelige destinasjon. 

Hendelsen er ikke kompensasjonsberettiget da årsaken til forsinkelsen var
ekstraordinære omstendigheter utenfor Ryanairs kontroll. 

Ryanair ønsker å refundere eventuelle utgifter til mat og drikke i ventetiden, men kan
ikke imøtekomme klagers krav utover dette.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Ryanair har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Ryanair har fremlagt dokumentasjon som viser at FR9068 fra Torp til Alicante ble
forsinket mer enn tre timer grunnet kraftig regn og tordenvær. Ryanair kunne ikke gjort
noe for å forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.