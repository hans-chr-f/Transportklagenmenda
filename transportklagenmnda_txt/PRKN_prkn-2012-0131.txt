Vedtak i Pakkereisenemnda

Sammendrag

Saken gjelder hotellstandard, Bulgaria

Dato
06.02.2013

Saksnummer
131/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 3

Reisens pris: kr 11.865

Saken gjelder:

Saken gjelder hotellstandard, Bulgaria

Klager anfører at da de ankom, var det bare to dyner slik at hennes to sønner måtte
sove under samme dyne første natten. Kjøleskap og varmtvann var ikke slått på.

Det ene soverommet hadde ikke vindu. Den ene sønnen har astma og ble sykere. De skjønte
ikke hvorfor inntil de kikket under sengen. Der var det veldig støvet og skittent. TV apparatet
hadde nesten ikke bilder og bare skurrelyd.

Dusjhodet gikk i stykker. Leiligheten var også mindre enn den skulle være.

Ving anfører at klager ikke tok kontakt med deres representant under oppholdet før på
flyplassen ved avreise. Ving fikk dermed ikke anledning til å undersøke forholdene og
avhjelpe mangler.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turarrangør skal kunne avhjelpe eventuelle mangler, er det nødvendig at
den reisende melder fra om manglene på stedet.

I dette tilfelle tok klager ikke kontakt med Ving på stedet før avreisedagen.

I reisedokumentene har Ving opplyst om at det er nødvendig å ta opp eventuelle problemer
så snart som mulig på reisemålet og har opplyst om telefonnr til servicetelefonen. Guidenes
trefftider på hotellet er tatt inn i hotellpermen.

Når Ving ikke ble informert om det som måtte være mangler, fikk de ikke anledning til å
avhjelpe manglene. Grunnlaget for eventuelt prisavslag er dermed bortfalt.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Helga Hermansen, Star Tour AS

Vigdis Fiske, Amisol AS