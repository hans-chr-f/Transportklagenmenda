Vedtak i Transportklagenemnda - Fly

Sammendrag

Krav om standarderstatning m.m. grunnet forsinkelse.

Dato
20.08.2014

Saksnummer
305/14F

Tjenesteyter
Norwegian Air Shuttle ASA

Krav om standarderstatning m.m. grunnet forsinkelse.

Klager har i det vesentlige anført:

I februar 2013 bestilte klager en reise fra Oslo til New York den 21. juli og retur den 13. august
2013 kl. 21:30. DY7002 fra New York til Oslo den 13. august ble flyet forsinket over ett døgn, og
Dreamliner ble byttet ut med en annen flytype begge veier.

Klager krever standarderstatning i henhold til EU-forordning 261/2004. Videre krever klager
prisavslag da flygningene ble utført av en annen flytype enn bestilt.

Det vises for øvrig til klagers brev.

Norwegian har i det vesentlige anført:

DY7002 ble forsinket 25 timer og 23 minutter på grunn av uforutsett teknisk feil. Det vises til
tidligere vedtak hvor nemnda konkluderer med at uregelmessigheten ikke utløser rett til EU
kompensasjon.

Årsaken til hendelsen var utenfor Norwegians kontroll. Flyselskapet vurderte å leie inn enda
ett fly, samt kjøpe billetter med andre selskap, men det var ikke kapasitet i leasingmarkedet,
og det var ingen ledige plasser med andre selskap.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at de tekniske problemene oppstod under drift og utenfor planlagt
vedlikehold.

På bakgrunn av ovennevnte kan Norwegian ikke imøtekomme klagers krav om
standarderstatning.

Norwegian har full forståelse for at klager ble skuffet over ikke å få reise med Dreamliner
maskinen, men alternativet ville ha vært å kansellere avgangen. Endring av flytype ble gjort
som følge av luftfartsmyndighetenes beslutning om midlertidig å sette alle fly av den aktuelle
typen på bakken grunnet forsinkelse fra leverandøren.

Til tross for at Norwegian ikke var rettslig forpliktet til det, tilbød flyselskapet passasjerer
allerede i mars 2013 enten full refusjon eller ombooking til andre avganger kostnadsfritt, for
de som allerede da hadde bestilt reise med Dreamliner.

Det er en del av befordringsavtalen mellom selskapet og passasjerene at selskapet har
anledning til å foreta endringer av denne type på grunn av forhold utenfor selskapets kontroll.

På bakgrunn av ovennevnte kan Norwegian ikke imøtekomme klagers krav om prisavslag.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil ved luftventiler i en av flyets motorer.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair.

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen.

Klagerne kom over ett døgn forsinket til Oslo. Det kan reises spørsmål om forsinkelsen kunne
ha blitt redusert, og om klagerne således ble påført et unødig tap.

Nemnda har ved vurderingen av dette spørsmål delt seg.

Forbrukernes representanter er av den oppfatning at Norwegian ikke har godtgjort at de har
truffet alle forholdsregler som med rimelighet kan kreves. Flyselskapenes representanter er
av den oppfatning at Norwegian har truffet de forholdsregler som med rimelighet kan kreves.
Nemndas leder er av den oppfatning at det ikke er mulig å ta stilling til dette spørsmål på
bakgrunn av de foreliggende opplysninger. Det er således ikke flertall for rett til erstatning.

Norwegian hadde opprinnelig planlagt å benytte sitt nyinnkjøpte Dreamliner-fly på flygningen.
Grunnet forsinket levering av Dreamlineren mv., besluttet Norwegian at avgangen skulle
opereres av innleid fly fra selskapet Hi Fly. Flygningen ble gjennomført med en annen flytype
enn Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda tok utgangspunkt i at selve
transporten, flygningen var A-B, normalt vil være det sentrale ved en flygning, og nemnda
antok at et stort flertall av passasjerene ikke har noe særlig forhold til hva slags flytype de skal
fly med. Nemnda pekte videre på at informasjonen om flytypen som benyttes på flygningen,
som oftest være fraværende eller være gitt en beskjeden plass i informasjonsbildet. Nemnda
var således av den oppfatning at flygning med en bestemt flytype som oftest ikke vil være en
del av det som er avtalt mellom passasjer og flyselskap.

Etter nemndas vurdering stilte dette seg annerledes for de annonserte avganger med
Dreamlineren. Nemnda viste til Norwegians massive markedsføringen av denne flytypen,
og at det i bestillingsdialogen var tatt inn mange opplysninger om den nye Dreamlineren.
Det fremgikk bl.a. at Dreamlineropplevelsen, personlig underholdningssystem mv. inngikk i
billettprisen. Nemnda var av den oppfatning at Norwegian i disse tilfellene, i motsetning til det
som er vanlig, hadde fremhevet at flygningen ville skje med Dreamlineren, samt reklamert så
uforbeholdent om dette flyets fortreffeligheter, at flygning med Dreamlineren måtte anses
som en del av avtalen mellom passasjerene og Norwegian. Nemnda pekte på at det gjennom
Norwegians informasjon og reklame var skapt så store forventninger om en ny flyopplevelse,
at det ikke lenger bare var transporten fra A-B som var det sentrale, men transporten fra A-B
med Dreamliner.

Når flygningen ble gjennomført med en annen flytype enn avtalt, ga det rett til et prisavslag.
Nemnda viser til begrunnelsen gitt i sak 494/13F (FLYKN-2013-494) som er vedlagt.

Nemnda legger på bakgrunn av de foreliggende opplysninger til grunn at bestillingsdialogen
mellom klager og Norwegian var den samme som det er redegjort for i ovennevnte vedtak.
Nemnda er av den oppfatning at det er et avvik fra det avtalte at klager ikke fikk fly med
Dreamlineren og anbefaler at klager gis et prisavslag på 10 % av billettprisen.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning. Nemnda anbefaler at klager gis et prisavslag på 10 % av billettprisen.

Vedtaket var enstemmig.