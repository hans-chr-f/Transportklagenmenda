Vedtak i Transportklagenemnda - Fly

Sammendrag

Krav om refusjon av nye flybilletter. Frist for
innsjekking, misvisende informasjon i avgangshall.

Dato
19.12.2017

Saksnummer
2017-00603

Tjenesteytere
Norwegian

Klager har i det vesentlige anført

Klager skulle reise med Norwegians flyvning D81040 fra Roma (FCO) til Oslo lufthavn
(OSL) 21. oktober 2016 kl. 13.50. 

Klager ankom flyplassen og så at innsjekkingen skulle skje i skranke 418. Klager og hans
reisefølge løp til skranken, da det nærmet seg 45 minutter før avgang. Da de ankom
skranke 418, var det ingen i området. Klager dobbeltsjekket at det var korrekt skranke.
Det var ingen informasjonsskranke, og ingen kunne hjelpe siden klager reiste med
Norwegian. 

Videre ringte klager til Norwegians kundeservice. Han fikk ingen hjelp. Klager henvendte
seg videre til en Air Malta-skranke, men fikk heller ikke her noen hjelp. Klager kom seg
med et senere fly til Oslo med annet selskap. 

Klager har på ovennevnte bakgrunn fremsatt krav om refusjon av nye billetter til kroner 4
282,39 pr. person, totalt kroner 8 574,78 for to passasjerer.

Tjenesteyterne har i det vesentlige anført
Klager skulle reise med D81040 fra Roma til Oslo lufthavn 21. oktober 2016 kl. 13.50.
Av ukjent årsak kom passasjerene sent til flyplassen, og rakk ikke innsjekking innenfor
fristen kl. 13.05. Når man reiser med innsjekket bagasje, må man være ferdig sjekket inn
og ha avlevert bagasjen før fristen for innsjekking går ut. Det fremgår av Norwegians
vilkår at innsjekking stenger 45 minutter før avreise. 

Det fremgår også av Norwegians vilkår at passasjerene oppfordres til å møte opp
på flyplassen i god tid før avreise, i tilfelle uforutsette ting skulle oppstå. Grensen på
45 minutter er satt for å sørge for at bagasjen kommer frem til flyet før avgang. Det
foreligger ingen rapport som tyder på driftsforstyrrelser denne dagen. Norwegian anser
derfor at årsaken til at klager ikke rakk flyet var at de kom for sent til flyplassen. 

Norwegian har fremlagt dokumentasjon for at innsjekking ikke stengte før tiden. 

Norwegian avviser på ovennevnte bakgrunn klagers krav.

Nemnda bemerker

Klager har anført at han ankom flyplassen før 45 minutter før avgang, og småløp mot
skranken da det nærmet seg fristen. Han mener selv at han ankom skranken før fristen
var ute, men at skranken var stengt da han kom dit.

Norwegian har anført at skranken ikke stengte før tiden, og at det er vedlagt
dokumentasjon for dette. Nemnda kan ikke se at slik dokumentasjon foreligger.

Nemnda mener imidlertid at klager i dette tilfellet ikke har sannsynliggjort at han ankom
skranken innen 45 minutter før avgang. Å ankomme flyplassen så kort tid før avreise,
er etter nemndas syn et forhold som klager selv må ta ansvar for. Passasjerer må sørge
for å ankomme flyplassen i god tid før avreise. Ved internasjonale flyvninger må det
beregnes bedre tid enn det klager har gjort i dette tilfellet. Han er etter nemndas syn
derfor den nærmeste til å bære det tapet som oppsto.

Vedtak

Transportklagenemnda - fly anbefaler ikke at klager gis medhold.