Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.04.2018

Saksnummer
2017-01454

Tjenesteytere
Norwegian

Klager har i det vesentlige anført

Klager reiste med Norwegians flyvning D82807 fra Oslo lufthavn (OSL) til London -
Gatwick (LGW) 2. juni 2017 kl. 18.45. Flyvningen ble forsinket med over tre timer, og
klager har fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Norwegians flyvning D82807 fra Oslo lufthavn til London - Gatwick 2. juni 2017 ble
forsinket med tre timer og 40 minutter. Forsinkelsen oppstod som følge av to årsaker: 

(1) De forutgående flyvningene med flymaskin G-NRWY ble forsinket på grunn av en
teknisk feil med flymaskinen. 

(2) Luftromsrestriksjoner som følge av dårlige værforhold. 

Fremlagt "Movement Log" viser en total forsinkelse på 227 minutter. 159 av disse,
mer enn femti prosent, var forårsaket av værforholdene. Det følger av EU-domstolens
avgjørelse i C-315/15 (Pešková) at i de tilfeller hvor en forsinkelse som overstiger tre
timer er forårsaket av flere omstendigheter, og ikke alle omfattes av "ekstraordinære
omstendigheter", må hovedårsaken til forsinkelsen tas i betraktning. Da mer enn
halvparten av gjeldende forsinkelse var forårsaket av værforholdene, anfører Norwegian
at de er fritatt fra sin erstatningsplikt etter EU-forordning 261/2004. Selskapet avviser på
denne bakgrunn klagers krav.

Nemnda bemerker

Norwegians flyvning D82807 fra Oslo lufthavn til London - Gatwick 2. juni 2017 ble
forsinket med tre timer og 40 minutter. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

På bakgrunn av fremlagt dokumentasjon i saken, legger nemnda til grunn at forsinkelsen
dels skyldtes tekniske feil ved flyet, dels luftromsrestriksjoner ved Gatwick.

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold fra den samlede forsinkelsen.

Nemnda legger til grunn at forsinkelsen som følge av teknisk feil var på 68 minutter,
mens forsinkelsen som følge av luftromsrestriksjonene var på 159 minutter.

Nemnda mener at forsinkelsen som følge av luftromsrestriksjonene må anses som
en ekstraordinær omstendighet i forordningens forstand. Nemnda mener videre
at forsinkelsen ikke kunne vært unngått til tross for at alle rimelige tiltak var truffet.
Når denne forsinkelsen trekkes fra den samlede forsinkelse, gir det ikke grunnlag for
erstatning i henhold til forordningen.

Nemnda kan derfor ikke se at klager har krav på standarderstatning. Nemnda kan heller
ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.