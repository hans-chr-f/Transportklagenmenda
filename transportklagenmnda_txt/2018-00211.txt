Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.08.2018

Saksnummer
2018-00211

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY403 fra Oslo lufthavn (OSL) til Helsinki
(HEL) 22. november 2017 kl. 20:40. Flyvningen ble kansellert, og klager har fremsatt krav
om standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY403 fra Oslo til Helsinki 22. november 2017 ble kansellert.
Kanselleringen skyldtes dårlige værforhold ved Oslo lufthavn denne dagen, med regn,
snø og kuldegrader, som medførte "freezing rain" og dårlig sikt. 

Som følge av værforholdene var det ikke trygt å forlate flyplassen, og det ble innført
restriksjoner. Værforholdene medførte uregelmessigheter for alle avganger fra Oslo
lufthavn denne kvelden, og mange flyvninger ble derfor forsinket og kansellert. 

Siden værforholdene varte hele kvelden 22. november, var det ikke mulig å sette inn en
annen flymaskin for å frakte passasjerene til Helsinki. Passasjerene ble booket om til ny
flyvning fra Oslo til Helsinki neste dag. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY403 fra Oslo til Helsinki 22. november 2017 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen regn, snø, kuldegrader, "freezing rain" og dårlig sikt
ved Oslo lufthavn hele kvelden. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å booke
passasjerene om til ny flyvning påfølgende dag. Nemnda legger til grunn at en
forsinkelse på mer enn tre timer ikke kunne vært unngått selv om alle rimelige tiltak var
truffet. At andre flyselskaper angivelig kunne lette og lande i tilsvarende værforhold, er
ikke et avgjørende argument for nemnda. Hvorvidt det er trygt å ta av beror på en rekke
ulike forhold, herunder vekt på flyet, flytype mv. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.