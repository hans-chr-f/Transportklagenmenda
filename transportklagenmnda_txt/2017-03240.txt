Vedtak i Transportklagenemnda - Fly

Sammendrag

Krav om refusjon av kostnader til hotellovernatting og ny flybillett ved forsinkelse.

Dato
06.11.2018

Saksnummer
2017-03240

Tjenesteytere
Ryanair

Klager har i det vesentlige anført

Klager reiste med Ryanairs flyvning FR1693 fra Tel Aviv (TLV) til Gdansk (GDN) 4.
desember 2017 kl. 12.00. Flyvningen ble forsinket, og klager mistet sin planlagte
videreforbindelse med FR8510 fra Gdansk til Sandefjord - Torp (TRF) samme dag kl.
17.00. 

Som følge av forsinkelsen måtte klager overnatte i Gdansk og kjøpe nye flybilletter til
Torp. Hun har på ovennevnte bakgrunn fremsatt krav om refusjon av hotellovernatting til
320 polske zloty og ny flybillett med Wizz Air til kroner 498.

Tjenesteyterne har i det vesentlige anført
Ryanairs flyvninger FR1693 fra Tel Aviv til Gdansk 4. desember 2017 og FR8510 fra
Gdansk til Sandefjord - Torp ble begge forsinket med mindre enn tre timer. Klager
har følgelig ikke krav på standardkompensasjon i henhold til EU-forordning 261/2004.
Selskapet avviser på dette grunnlag klagers krav.

Nemnda bemerker

Ryanairs flyvning FR1693 fra Tel Aviv til Gdansk 4. desember 2017 ble forsinket med en
drøy time, med den følge at klager mistet sin videreforbindelse med FR8510 fra Gdansk
til Sandefjord - Torp. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Det vises til EU-forordning 261/2004 artikkel 6 jf. artikkel 7 jf. artikkel 5
nummer 3 og EU-domstolens avgjørelser i Sturgeon m.fl. mot Condor (C-402/07) og
Nelson m.fl. mot Lufthansa (C-581/10 og C-629/10). 
I og med at forsinkelsen er under tre timer, har klager ikke rett til standarderstatning
etter EU-forordningen. 

Klager hadde ikke gjennomgående billett, da dette ikke er en tjeneste Ryanair tilbyr. 

Selv om forordningen ikke kommer til anvendelse, begrenser den ikke klagerens rett til
erstatning på annet grunnlag, jf. forordningens artikkel 12 nummer 1. 

Klager hadde imidlertid ikke bestilt en gjennomgående billett og hadde ikke beregnet
tilstrekkelig tid mellom flyvningene. Hun har etter dette ikke krav på erstatning.

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.