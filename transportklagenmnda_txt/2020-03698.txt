Vedtak i Transportklagenemnda - Fly

Sammendrag

Krav om erstatning som følge av kansellering. Sandstorm på Kanariøyene.

Dato
20.08.2021

Saksnummer
2020-03698

Tjenesteytere
SAS

Klager har i det vesentlige anført

Klager og tre medpassasjerer skulle reise fra Tenerife til Oslo med SK7408 den 23.
februar 2020. Denne flyvningen ble imidlertid kansellert på grunn av sandstorm. Klager
anfører at de fikk beskjed om at ny avreise ville være den 24. februar. Den 24. februar
fikk de imidlertid beskjed om at det var så store forsinkelser at flyavgangen måtte
utsettes til den 25. februar. Den 25. februar ble flyavgangen kansellert på grunn av en
teknisk feil. Klager anfører at de fikk beskjed om at ny avgang ville være den 26. februar.
Den 26. februar fikk de imidlertid beskjed om at flyet ikke var reparert og at flyavgangen
var flyttet til den 27. februar. Den 27. februar fikk de reise hjem.

Klager krever standarderstatning for fire personer i henhold til EU-forordning 261/2004
som følge av kanselleringen.

Tjenesteyterne har i det vesentlige anført
Klager hadde bestilt en reise med SK7408 den 27. februar 2020. Flyvningen ble imidlertid
kansellert på grunn av sandstorm på Kanariøyene. Sandstormen var svært kraftig og
skapte store problemer for alle fly som enten var der eller var på vei dit. Fly som var på
vei dit, måtte returnere, da de ikke fikk lande. Flyplassene på Kanariøyene stengte helt
for trafikk den 22. februar, hvilket medførte at SAS hadde fem fly med full besetning
stående igjen på diverse flyplasser. 

Sandstormen varte til 24. februar, og det var først på kvelden den 24. februar og tidlig
om morgenen den 25. februar at noen av SAS-flyene fikk ta av. Det gikk imidlertid kun to
SAS-fly og to Norwegian-fly til Oslo i løpet av disse to dagene. De øvrige flyene fikk ikke
lov til å fly, da de måtte gjennom en sikkerhetsinspeksjon gjennomført av teknikere fra
Boeing. Det var veldig mange passasjerer som ble rammet av været og kanselleringene,
og det var simpelthen ikke nok fly og besetningsmedlemmer som kunne ta alle de
berørte passasjerene hjem så fort som ønskelig. Den eneste løsningen var dermed å
sette inn ekstrafly, hvilket SAS også gjorde. Blant annet ble det fløyet ned en stor maskin
(Airbus A340-300) for å ta med så mange som mulig.

Klager anfører at flyet ble forsinket på grunn av teknisk feil, og at dette utløser plikt for
SAS til å betale standarderstatning. SAS anfører at en slik sandstorm er ekstraordinære
omstendigheter, og at det er denne som er skyld i at flyvningen blir forsinket. Det
ble som tidligere nevnt sendt teknikere fra Boeing som måte sikkerhetsinspisere
flyene, da det var kommet sand inn i hulrom og moter på flyet som en direkte følge
av sandstormen. SAS er enig i at en teknisk feil må være en feil som flyselskapet i
utgangspunktet kunne eller burde ha kontroll over. En teknisk svikt som følge av
ekstremt vær, som i tillegg gjør at flyet må gjennomgå en inspeksjon, må imidlertid
sidestilles med for eksempel lynnedslag eller kollisjon med fugl. Det er lang praksis
i nemnda og også slått fast av EU-domstolen at slike hendelser må anses som
ekstraordinære.

Det bemerkes avslutningsvis at klager var booket på en charter-flyvning der Apollo var
turoperatøren. Apollo charter et fly fra SAS, og det er således Apollo som har eierskapet
og den kontraktsmessige forpliktelsen overfor passasjeren. Det er derfor umulig for SAS
å booke om charterpassasjerer til vanlige kommersielle flyvninger. På bakgrunn av dette
anfører SAS at forsinkelsen skyldtes ekstraordinære omstendigheter, og at alle rimelige
tiltak ble iverksatt for å unngå ytterligere forsinkelser.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Basert på sakens opplysninger finner nemnda det uomtvistet at kanselleringen
av flyavgangen den 23. februar 2020 skyldes sandstormen på Kanariøyene fra 22.
til 24. februar 2020. Nemnda er av den oppfatning at sandstorm er å anse som
en ekstraordinær omstendighet i forordningens forstand og viser også til tidligere
avgjørelser hvor dette er slått fast. Denne kanselleringen gir således ikke rett på
standarderstatning.

Spørsmålet er dermed om kanselleringen av flyavgangen den 25. februar 2020 også
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Klager har lagt frem dokumentasjon på at flyet ble påkjørt
av en cateringbil. SAS har ikke forklart hendelsen med cateringbilen overfor nemnda,
og nemnda kan således ikke se at det er godgjort at dette var en hendelse utenfor
selskapets kontroll. Nemnda bemerker at en påkjørsel av en cateringbil uansett ikke er

å regne som en ekstraordinær omstendighet som ikke kunne vært unngått selv om alle
rimelige tiltak var truffet jf. flytrappdommen C-394/14. 

Nemnda mener på bakgrunn av dette at klager har rett på standarderstatning.
Ettersom Tenerife regnes for å tilhøre Europa, har klager krav på 400 euro per person i
standarderstatning, jf. EU-forordningen artikkel 7 nummer 1 bokstav b

Vedtak

Transportklagenemnda anbefaler at SAS utbetaler standarderstatning til klager og
reisefølge på 400 euro per person, totalt 1600 euro.