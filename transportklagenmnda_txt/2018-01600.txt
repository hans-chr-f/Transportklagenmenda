Vedtak i Transportklagenemnda - Fly

Sammendrag

Krav om refusjon av bagasjeavgift.

Dato
09.04.2019

Saksnummer
2018-01600

Tjenesteytere
SAS

Klager har i det vesentlige anført

Klager hadde bestilt eurobonusbilletter for fire personer for reise t/r Oslo - Bergen 9.
- 12. mai 2018. Ved en feil bestilte klager èn ekstra bagasje for to av de reisende, for
kroner 295 per person. Klager kontaktet SAS som sa det var mulig å få refundert dette
gebyret i etterkant av reisen. Etter at reisen var gjennomført fikk klager likevel ikke
refundert bagasjegebyret. 

Dersom klager hadde visst at gebyret ikke var refunderbart, ville han avbestilt reisen da
det fortsatt var under 24 timer siden han bestilte den. Han ville da fått full refusjon av
gebyret.

Reisen ble gjennomført, men de to passasjerene hadde ikke med seg èn ekstra kolli. 

Klager stiller seg kritisk til slik feilinformasjon og krever kroner 590 refundert.

Tjenesteyterne har i det vesentlige anført
Kjøp av ekstra bagasje er ikke refunderbart selv ikke innen 24-timers regelen. Dette
fremkommer av SAS' regler og vilkår som klager krysset av for å ha lest ved kjøp av
billettene. SAS viser til fremlagt utskrift av vilkårene.

SAS kan ikke imøtekomme klagers krav.

Nemnda bemerker

Klager bestilte klager en reise for fire personer t/r Oslo - Bergen på SAS sin hjemmeside. 

Klager anfører at han ved en feil bestilte to ekstra bagasje for mye. Han kontaktet SAS og
fikk beskjed at han kunne få bagasjegebyret refundert i etterkant av reisen.  

Før klager fikk gjennomført bestillingen måtte han krysse av for å ha lest regler og
vilkår. Her kommer det frem at bagasjegebyr ikke er refunderbart, heller ikke om man
avbestiller billettene. Disse reglene er ikke lovbestemte og varierer fra flyselskap til
flyselskap. 

Ved bestilling av en flyreise på internett, er man selv ansvarlig for å sette seg inn i
vilkårene før bestilling av flyreisen bekreftes. Når tilbudet er akseptert, er avtalen
bindende. Når en kunde gjør en feil som i dette tilfellet, har han ingen rettigheter utover
det avtalen gir anvisning på.

Vedtak

Transportklagenemnda - fly anbefaler ikke at klager gis medhold.