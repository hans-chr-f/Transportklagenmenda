Vedtak i Transportklagenemnda
- Kollektivreiser

Sammendrag

Krav om frafall av gebyr.

Dato
13.01.2022

Saksnummer
2021-01648

Tjenesteytere
Ruter

Klager har i det vesentlige anført

Klager reiste med bussen fra Jernbanetorget (Tollboden) den 27. juli 2021 da han ble ilagt
gebyr for sent billettkjøp. Klager fastholder at han kjøpte billett før han gikk på bussen,
men viser til at strekningen fra Jernbanetorget til Bjørvika gikk raskere enn normalt pga.
grønt lys i lyskryssene. 

Klager krever at Ruter frafaller gebyret.

Tjenesteyterne har i det vesentlige anført
Klager ble stoppet i billettkontroll om bord på busslinje 81 den 27. juli 2021. 

Det er notert på gebyret at han allerede satt om bord på bussen da kontrollørene gikk
på og startet kontrollen fra Bjørvika. Til kontrolløren sa klager at han hadde reist fra
Nationaltheatret, derimot skriver han i sin skriftlige klage at han reiste fra Tollboden, hvor
busslinje 81 ikke stopper. Nærmeste stasjon for Tollboden er Jernbanetorget. Uansett om
klager reiste fra Nationaltheatret eller Jernbanetorget er billetten kjøpt for sent. 

Hvis det tas utgangspunkt i at klager reiste fra Jernbanetorget, fremgår det av
sanntidsloggen at bussen ankom holdeplassen kl. 10:30:50 og kjørte derfra kl. 10:31:33.
Klagers billett ble ikke bestilt før kl. 10:34:48. Dette er etter at bussen var fremme på
Bjørvika, hvilket innebærer at klagers billett ikke ble kjøpt før ombordstigning. 

Ruter viser til selskapets reisevilkår punkt 3 hvor det fremgår at passasjeren skal ha
gyldig billett ved påstigning, som innebærer at elektronisk billett skal være aktivert på
dette tidspunktet. 

Ruter ser ingen grunn til frafall av gebyret.

Nemnda bemerker

Klager ble ilagt gebyr ombord på busslinje 81 den 27. juli 2021 fordi han hadde kjøpt
billett før sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har anført at han reiste fra Jernbanetorget / Tollboden. Nemnda har merket seg
Ruters opplysning om at nærmeste holdeplass med busslinje 81 blir Jernbanetorget,
og legger til grunn at dette er holdeplassen klager måtte ha reist fra, selv om han i
kontrollen skal ha opplyst at han reiste fra Nationalteateret.  

Ifølge sanntidslogg fremlagt av Ruter kjørte bussen fra Jernbanetorget kl. 10:31:33.
Klagers billett ble kjøpt og aktivert kl. 10:34:57, over tre minutter etter at bussen hadde
kjørt fra Jernbanetorget. Klager hadde følgelig kjøpt billett for sent og vilkåret for å ilegge
gebyr var til stede. 

Nemnda anbefaler ikke at klager gis medhold.

Vedtak

Transportklagenemnda anbefaler ikke at klager gis medhold.