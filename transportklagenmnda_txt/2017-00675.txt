Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00675

Tjenesteytere
Ruter

Klager har i det vesentlige anført

Klager tok 2. mars 2016 kl 08:05 T-banen fra Ammerud og gikk av på Stortinget. I det
han gikk av på Stortinget var det kontroll og han fikk en bot på 950 kr.  Klager fortalte
til kontrolløren at han hadde aktivisert kortet sitt, men fikk likevel beskjed om å betale.
Klager ønsket ikke å starte noen diskusjon og valgte å betale boten på stedet (08:31).
Klager kjøpte månedskortet den 02.03.17 klokken: 08:04 og han mener han aktiviserte
månedskortet. Klager kjøper månedskort hver måned. 

Med bakgrunn i dette ønsker klager at gebyret frafalles.

Tjenesteyterne har i det vesentlige anført
Ruter viser til henvendelse fra klager angående gebyr 23.03.17, gebyret ble betalt
på stedet kl 08:29. Det ble fremvist en billett som ikke var aktivert i kontrollen, det
er begrunnelsen for ileggelsen. Når Ruter ser på billetten så ser vi at denne er kjøpt
02.03.17, men billetten blir ikke aktivert før 23.03.17 kl 08:32, altså etter at klager
ble stoppet i kontroll. Det er kundens ansvar å sørge for at billetten er gyldig. Når du
aktiverer billetten så kvitterer kortleser med et grønt lys og et lydsignal. Du må forsikre
deg om at du får denne kvitteringen, det holder ikke å tro at billetten er aktivert. 

På bakgrunn av dette ser Ruter ingen grunn til å endre sin avgjørelse i denne saken.

Nemnda bemerker

Nemnda legger til grunn at klager den 23. mars 2017 tok T-banen fra Ammerud til
Stortinget. Ved kontroll på Stortinget stasjon kunne han ikke vise gyldig billett, da hans
30-dagers periodebillett ikke var aktivert.   

Det fremgår av Ruters reisevilkår pkt 3 at den reisende skal ha gyldig billett ved
påstigning og må kunne vise billetten under reisen. Av reisevilkårene pkt. 6.2 går det
fram at reisende som ved kontroll ikke viser gyldig billett plikter å betale tilleggsavgift.
Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda legger til grunn at klager kjøpte periodebillett tre uker tidligere, den 2. mars
2017. I følge Ruters registreringer ble billetten ikke aktivert før den 23. mars kl 08.32 etter
at gebyr ble ilagt 08.29. 

Vilkårene for ileggelse av gebyr var til stede. Den reisende har selv ansvar for å aktivere
billetten og kan ikke høres med at han hadde glemt dette. 

Nemnda kan ikke se at det er grunnlag for å anbefale at gebyret frafalles.
Fra reiseforetakenes side er det behov for en konsekvent praksis da det er vanskelig å
skille mellom de ulike årsakene til at reisende har kjøpt, men ikke aktivert en billett.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.