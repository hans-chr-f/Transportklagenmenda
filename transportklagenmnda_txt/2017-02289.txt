Vedtak i Transportklagenemnda - Fly

Sammendrag

Krav om refusjon av ombookingsgebyr.

Dato
25.06.2018

Saksnummer
2017-02289

Tjenesteytere
Supersaver

Klager har i det vesentlige anført

Klager oppholder seg hvert år seks måneder i Vietnam, og 13. august 2016 bestilte
han tur/retur-billetter fra Oslo til Ho Chi Minh City hos Supersaver. Han har i flere år
har bestilt en billett med utreise tre måneder etter avreise, for så å endre bestillingen
til ny returreise seks måneder etter ankomst. Dersom klager hadde bestilt billett seks
måneder før avreise fra Norge, hadde han blitt nektet ombordstigning i Oslo som følge
av mangel på tilstrekkelig visum. 

Som følge av at klager var klar over de ovennevnte forhold, bestilte han derfor fleksible
billetter. For dette betalte han et gebyr til Supersaver på kroner 673. Da klager kontaktet
Supersaver for endring av billetten, ble han imidlertid belastet ytterligere kroner 3 070
for endringen. Klager har derfor fremsatt krav om refusjon av det ytterligere gebyret på
kroner 3 070.

Tjenesteyterne har i det vesentlige anført
13. august 2016 kjøpte klager en reise fra Oslo til Ho Chi Minh City tur/retur på
Supersavers nettsider. Klager kjøpte en fleksibel billett hos Supersaver, og dette
medfører at kunden har adgang til å booke om, selv i de tilfeller hvor billetten etter
flyselskapets reglement ikke er mulig å endre. Da klager gjennomførte bestillingen,
bekreftet han at han hadde lest Supersavers vilkår. Av vilkårene fremgår følgende: 

"Ombookingsproduktet tillater ombooking av flyreisen forutsatt at det finnes plass. Hvis
endringene medfører oppgradering til dyrere billetter står den reisende selv for denne
kostnaden. Ombooking kan kun gjøres med samme flyselskap som skulle ha utført den
opprinnelige transporten". 

Flyselskapenes tilbyr mange ulike billettyper. Da klager ønsket å endre sin billett fra en
reise for tre til seks måneder, var prisdifferansen mellom ny og opprinnelig billett kroner

3 070. Endringen ble gjort i overensstemmelse med Supersavers vilkår, som klager
godkjente ved bestilling. 

Klager har fremsatt krav om refusjon av prisdifferansen mellom ny og opprinnelig billett.
Supersaver har imidlertid belastet klager korrekt prisdifferanse i henhold til sine vilkår,
som klager godtok på bestillingstidspunktet. På dette grunnlag avviser Supersaver
klagers refusjonskrav.

Nemnda bemerker

Klager bestilte 13. august 2016 en tur/retur-reise fra Oslo til Ho Chi Minh City for én
passasjer. Han bestilte fleksible billetter, da han på bestillingstidspunktet var klar over at
han ønsket et lengre opphold. I oktober 2016 endret han derfor sin returbillett. 

Det fremgår av Supersavers vilkår at ved endring av fleksible billetter vil man måtte
betale prisdifferansen mellom opprinnelig og ny flybillett. Det fremgår videre av
endringstilbudet som Supersaver sendte til klager 19. oktober 2016 at "[D]in billett kan
endres. Skatt- og prisforskjellen er i øyeblikket NOK 3 070 per person". 

Nemnda kan ikke se at klager ble gitt villedende informasjon om prisen for endringen,
og kan derfor ikke anbefale at klager gis refusjon av prisforskjellen mellom ny og
opprinnelig billett.

Vedtak

Transportklagenemnda - fly anbefaler ikke at klager gis medhold.