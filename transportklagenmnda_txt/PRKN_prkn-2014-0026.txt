Vedtak i Pakkereisenemnda

Sammendrag

Saken gjelder ekstra utgifter på grunn av at
klageren og to venner kom for sent til flyavgangen.

Dato
..

Saksnummer
26/14P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Reisemål: Aqaba, Jordan

Antall reisende: 3

Reisens pris: 8,394,-

Tidsrom: 141213 - 211213

Saken gjelder:

Saken gjelder ekstra utgifter på grunn av at klageren og to venner kom for sent til flyavgangen.

Klageren er av den oppfatning at Apollo Reiser AS, som turarrangør, har hovedansvaret
for å sikre at gjestene har forstått den informasjon som er nødvendig for å kunne
gjennomføre reisen i henhold til planene. Videre må selskapet sikre at alle gjester
har tilgang til oppdatert reiseinformasjon og at de blir varslet om endringer.
Etter klagerens mening er det utilstrekkelig å opplyse om endringer ved SMS.
At informasjonen kun gis på denne måten bør fremkomme tydelig under selve
bestillingsprosessen. Det er heller ikke tilstrekkelig å sende SMS bare til den som er
registrert som hovedreisende. I dette tilfellet var SMSen fra innklagede heller ikke
særlig klar.

Da de ikke rakk Oslo-flyet, fikk klageren og de to medreisende ombooket reisen til et fly
som samme dag gikk til Stockholm. Hjelpen til dette ble gitt av flyplasspersonalet, ikke av
representantene for Apollo.

Klageren ber om å få refundert ekstrautgiftene til hjemreisen, flybillett, overnatting på Arlanda
og fly til Oslo, til sammen kr 3.303,-.

Apollo Reiser AS opplyser at det 19. desember 2013 ble sendt ut en SMS.

Her går det tydelig frem at Jordan har endret klokken til vintertid, det vil si at klokken skulle
skrus en time tilbake kl. 24.00 den dagen meldingen ble sendt.

Det går klart frem av SMSen at nye og oppdaterte avreisetider finnes i hotellpermen.

Apollo mener at denne informasjonen ikke kan misforstås, og at klager måtte forstå at de
skulle sjekke de nye avreisetidene.

I Apollos vilkår er følgende opplyst: «Hovedreisende er den som reserverer reisen og som
inngår avtalen med Apollo. Alle endringer og avbestilling må gjøres av den hovedreisende.
Medreisende som ønsker å gjøre endringer må gjøre dette via den hovedreisende. Den
hovedreisende har ansvaret for at han er tilgjengelig for viktige beskjeder (for eksempel
tidsendringer) på adressen og telefonnummeret som er oppgitt til Apollo»

Det er ikke mulig for Apollo å sende informasjon til alle i reisefølget, da kun hovedreisendes
telefonnummer er registrert. Det er en forutsetning at informasjon som den hovedreisende
mottar blir formidlet til de øvrige i reisefølget.

Reisearrangøren er av den oppfatning at de utgiftene som ble pådratt er arrangøren
uvedkommende.

Nemnda bemerker:

Det fremgår klart av arrangørens reisevilkår at den hovedreisende er ansvarlig for å være
tilgjengelig for viktige beskjeder. I dette tilfellet fikk vedkommende beskjed via SMS om at
klokken skulle skrus en time tilbake ved midnatt og at dette førte til endrede avreisetider, som
fremgikk av Apollos hotellperm. Gjestene sjekket tydeligvis likevel ikke hotellpermen. Dette
medførte at de ikke rakk flyet til Oslo og ble påført ekstra omkostninger til nye billetter og
overnatting.

Nemnda kan ikke se at klageren har krav på å få dekket utgifter til hjemreise.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet.

Vedtaket var enstemmig.