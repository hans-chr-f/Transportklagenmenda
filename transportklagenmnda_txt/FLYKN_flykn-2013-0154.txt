Vedtak i Transportklagenemnda - Fly

Sammendrag

Krav om erstatning grunnet kansellering.

Dato
15.10.2013

Saksnummer
154/13F

Tjenesteyter
British Airways

Klager har i det vesentlige anført:

Klager skulle reise fra Bergen til London Heathrow den 18. januar 2013 med BA759 kl. 20:45.
Avreisedagen hørte klager at det var snøkaos i London. Hun kontaktet sitt reisebyrå som
kunne fortelle at klager var booket om til dagen etter kl. 11:45 med BA757. Ombooking
til annet selskap var ikke mulig, og klager ble bedt om å kontakte flyselskapet direkte for
ytterligere assistanse.

British Airways fraskriver seg ansvar med begrunnelse i værforholdene.

Klager mistet første natt på hotell i London. Hun stiller seg kritisk til at hun ikke ble booket om
til et annet selskap som kunne bragt henne til London på et tidligere tidspunkt.

Klager krever refundert første natt på hotell, samt refusjon av halve billettverdien.

Det vises for øvrig til klagers brev.

British Airways har i det vesentlige anført:

BA759 ble kansellert som følge av værforholdene på Heathrow og restriksjoner i luftrommet.
Det vises til fremlagte rapporter. Flyet ble kansellert kl. 10:06, og klager fikk e-post kl. 16:02
med beskjed om at de var booket om til dagen etter kl. 11:45.

Hendelsen var ekstraordinær og utenfor British Airways kontroll, og er derfor ikke
kompensasjonsberettiget i henhold til EU-forordning 261/2004. Klager benyttet flybilletten i
sin helhet, den er derfor ikke refunderbar.

I henhold til British Airways regler og vilkår, er flyselskapet ikke ansvarlig for arrangement
på destinasjonen. Videre står det at dersom en reise blir forkortet som følge av
uregelmessigheter, tillater selskapet  endring av returreisen dersom dette er ønskelig av
passasjeren.

I henhold til Montreal-konvensjonen bør luftfartsselskapenes forpliktelser være begrenset
eller bortfalle dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet. British
Airways har fremlagt bevis for at hendelsen var ekstraordinær og utenfor selskapets kontroll.

British Airways kan på grunnlag av ovennevnte ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynliggjort at innstillingen
skyldes væreforholdene i London med påfølgende restriksjoner i luftrommet. Forholdet
er etter nemndas vurdering å anse som en ekstraordinær omstendighet. Etter nemndas
vurdering kunne innstillingen ikke unngås selv om alle rimelige tiltak var truffet. Innstillingen
gir etter dette ikke rett til standarderstatning etter EU-forordningen.

Nemnda bemerker at British Airways informerte om kanselleringen først kl 16.02 GMT til
tross for at kanselleringen ble besluttet kl. 10.06 GMT. Etter nemndas vurdering burde British
Airways har informert om beslutningen på et tidligere tidspunkt. Nemnda legger for øvrig
til grunn at årsaken til den tidlige beslutningen om å kansellere denne flygningen ble tatt ut
fra informasjon om restriksjoner i luftrommet og allerede oppståtte/forventede forsinkelser.
Nemnda har ikke grunnlag for å rette innvendinger mot dette.

Ved innstilling av en flygning har passasjeren valget mellom refusjon av hele billettprisen
innen syv dager eller omruting snarest mulig, på tilsvarende transportvilkår, til det endelige
bestemmelsesstedet. Flyselskapet plikter å informere passasjerene om sine rettigheter. Det er
uklart for nemnda om British Airways i dette tilfellet informerte klagerne om alternativene.

Som følge av innstillingen kom klager forsinket til London. British Airways er i henhold til
luftfartsloven § 10-20 ansvarlig for tap som følge av forsinkelse, med mindre selskapet
godtgjør at det har tatt alle forholdsregler som med rimelighet kan kreves for å unngå tapet,
eller dette ikke har vært mulig for dem.

Nemnda er av den oppfatning at British Airways i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven

Klager ble i henhold til forordninger omrutet til neste dag. Nemnda har etter de rådende
forhold ikke bemerkninger til dette. I og med at flygningen ble gjennomført er det ikke
grunnlag for refusjon av deler av billettutgiftene.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.