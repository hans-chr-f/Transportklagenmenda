Vedtak i Transportklagenemnda - Fly

Sammendrag

Krav om refusjon av prisen for billetter som aldri ble mottatt på e-post.

Dato
14.09.2020

Saksnummer
2019-05029

Tjenesteytere
Travellink

Klager har i det vesentlige anført

Den 11. november 2019 bestilte og betalte klager en reise til Warszawa på Travellink
sine nettsider. Han mottok en melding på mobilen med velkommen til Travellink, men
selve billetten mottok han ikke, verken på mobilen eller på e-post. Det ble trukket to
beløp fra klagers konto på kr. 478 og kr. 213. Den 12. november ringte klager Travellinks
telefonnummer 23502030 og det ble avtalt at Travellink skulle refundere beløpene
dersom klager kunne sende en kopi av kontoutskriften på e-post til Travellink. Dette
gjorde klager og han sendte i tillegg et brev og en kopi av kontoutskriften til Travellinks
postadresse i Oslo. Brevet fikk han i retur og han har ikke kommet frem på telefonen til
Travellink når han har forsøkt å ringe.

Klager krever innbetalte beløp refundert, totalt kr. 691.

Tjenesteyterne har i det vesentlige anført
Klager bestilte en reise til Warszawa og oppga en annen e-post adresse enn den han
har benyttet i sin klage til Transportklagenemnda. Billettene ble sendt til oppgitt e-post
adresse og de to beløpene ble belastet klagers kredittkort. Travellink har ikke på noe
tidspunkt hatt kontakt med klager angående bestillingen. Telefonnummeret er oppgitt på
nettsidene og der er det også en online chat-tjeneste.

Travellink kan ikke se at det er gjort noe feil fra deres side når det gjelder denne
bestillingen. Det var klager selv som oppga feil e-post adresse og på bakgrunn av dette
kan ikke Travellink tilby refusjon av billettprisen.

Nemnda bemerker

Klager hadde bestilt og betalt en flybillett på Travellinks nettsider. Klager har opplyst at
han tok kontakt med Travellink på telefonnummeret 23502030 og avtalte at han skulle få
prisen på flybilletten refundert dersom han sendte inn en utskrift av banktransaksjonen.

Nemnda stiller seg undrende til at klager har inngått slik avtale med Travellink som han
hevder. Dette fordi man for å komme i kontakt med Travellink på 23502030 må ha en
bestillingsreferanse, noe klager ikke hadde. Post klager sendte til Travellink har også
kommet i retur, og e-postadressen klager har oppgitt å ha brukt til Travellink er ikke en
gyldig e-post adresse. Etter nemndas syn har klager ikke sannsynliggjort at det er inngått
avtale om refusjon av flybilletten.  

I utskriften av bestillingen som Travellink har fremlagt i sitt tilsvar til nemnda, fremgår
det at klager har en e-post adresse med gmail.com. I klagen til nemnda har klager
benyttet en e-post adresse med yahoo.com. Klager har ikke kommentert at det er
benyttet en annen e-post adresse i bestillingen enn den han har benyttet i sin klage til
Transportklagenemnda. Nemnda legger derfor til grunn at klager har lagt inn en feil e-
post adresse i sin bestilling eller ikke sjekket om flybilletten har kommet til den andre e-
postadressen. 

Ved bestilling av en flyreise på internett, er man selv ansvarlig for at informasjonen
som blir lagt inn er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde gjør en feil som i dette tilfellet, har han
ingen rettigheter utover det avtalen gir anvisning på.
Nemnda forstår at det kan virke formalistisk at det ikke kan foretas en refusjon av en
billett grunnet feilskrevet/feil oppgitt e-postadresse. Imidlertid er reglene som nevnt
over, og nemnda kan ikke se at Travellink i dette tilfellet har opptrådt klanderverdig.
Avslutningsvis bemerker nemnda at verken telefonnummer, chat-tjenesten eller annen
kontaktmulighet er lett tilgjengelig på nettsidene til Travellink.

Nemnda kan etter dette ikke anbefale at klager gis medhold. Nemnda anbefaler at
Travellink refunderer skatter og avgifter på den ubenyttede billetten dersom dette ikke
allerede er gjort.

Vedtak

Transportklagenemnda-fly kan etter dette ikke anbefale at klager gis medhold. Nemnda
anbefaler at Travellink refunderer skatter og avgifter på ubenyttede billetter dersom
dette ikke allerede er gjort.