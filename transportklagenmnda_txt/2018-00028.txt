Vedtak i Transportklagenemnda - Fly

Sammendrag

Krav om refusjon av flybillett ved nektet ombordstigning.

Dato
21.08.2018

Saksnummer
2018-00028

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7202 fra Bangkok (BKK) til Oslo lufthavn
(OSL) 16. november 2017. Han ble imidlertid nektet ombordstigning på flyvningen da
billetten hans var kansellert. Han hadde tilsynelatende oppført seg utagerende på sin
utreise med DY7201 fra Oslo til Bangkok 30. august. 

Klager vedkjenner seg at han drakk medbragt brennevin under flyvningen fra Oslo til
Bangkok. Han anfører imidlertid at han ikke oppførte seg utagerende. Klager anfører
at Norwegian ikke har anledning til å kansellere en flybillett tre måneder frem i tid på
grunn av en hendelse på en tidligere flyvning. Han har på dette grunnlag fremsatt krav
om refusjon av sine ubenyttede flybilletter til kroner 5 621.

Tjenesteyterne har i det vesentlige anført
Klager reiste med Norwegians flyvning DY7201 fra Oslo til Bangkok 30. august 2017.
Sikkerhetsavdelingen i Norwegian har bekreftet at klager var klart påvirket av alkohol
under flyvningen og hadde med medbragt alkohol om bord. Han oppførte seg også
utagerende, og kabinpersonalet ga klager flere advarsler. Oppførselen eskalerte
imidlertid i løpet av reisen. 

Ved slike hendelser tar ikke flyselskapet noen sjanser, og Norwegian har nulltoleranse
for truende oppførsel mot selskapets ansatte. Det fremgår av rapporten at klager ble
"caught drinking own alcohol during flight. Had already been warned earlier, but did not
follow aircrews instructions, Has return booking on same pnr. Please cancel booking". 

Norwegian viser til sine vilkår artikkel 9, og forbeholder seg retten til å nekte transport
av passasjerer som innehar en oppførsel som er upassende og truende. Av denne grunn
ble klagers hjemreise med DY7202 16. november 2017 kansellert. Klager ble informert
om dette 30. august 2017. Norwegian avviser på dette grunnlag klagers krav.

Nemnda bemerker

Spørsmålet om klagers opptreden på flyvningen den 30. august 2017, er et
bevisspørsmål som vanskelig kan klarlegges under saksbehandlingen, og saken er av en
slik art at vedtak ikke kan fattes på forsvarlig vis uten at partene avgir muntlig forklaring. 

Saken avvises derfor, jf. transportklagenemndforskriften § 6-2 bokstav c og d.

Vedtak

Saken avvises.