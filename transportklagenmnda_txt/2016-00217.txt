Vedtak i Transportklagenemnda - Fly

Sammendrag

Krav om erstatning for kjøp av ny billett grunnet forsinkelse.

Dato
28.11.2016

Saksnummer
2016-00217

Tjenesteytere
Norwegian

Klager har i det vesentlige anført

Klager skulle reist fra London til Oslo den 15. juli 2015 kl. 05:50 med DY2800. Denne
flyvningen ble forsinket med 5 timer og klager ville da ikke rekke sitt fly videre til Bangkok
(separat booking). Klager ble informert kvelden før om denne forsinkelsen og valgte å
booke alternativ flybillett med Finnair for å rekke sitt fly fra Oslo til Bangkok. 

Klager har bedt om en refusjon av billetten som måtte kjøpes på grunn av forsinkelsen.

Tjenesteyterne har i det vesentlige anført
Flyvningen fra London til Oslo ble forsinket med 6 timer og 57 minutter den 15. juli 2015.
Her valgte klager å ikke benytte billetten, men endret den til dato frem i tid og Norwegian
har da ikke hatt mulighet til å hjelpe klager i denne situasjonen.  

Norwegian påpeker at denne saken har vært opp i UK Civil Avation Authority og må
avvises av nemnda.

Norwegian kan ikke imøtekomme klagers krav.

Nemnda bemerker

EU-forordning 261/2004 regulerer flypassasjerers rettigheter ved kanselleringer,
forsinkelser og nektet ombordstigning. I henhold til forordningens artikkel 16 skal krav
etter forordningen i utgangspunktet behandles av den nasjonale nemnd der problemet
oppstod. 

Det anførte bruddet på EU-forordningen er behandlet av Civil Aviation Authority i
England, og blir å avvise fra behandling i nemnda, jf. Transportklagenemndforsikriften §
6-2.

Anvendelse av EU-forordningen berører ikke en passasjers rett til erstatning på annet
grunnlag, jf. forordningen artikkel 12.

Der klagen gjelder antatt brudd på luftfartsloven eller andre regler eller rettsprinsipper,
kan kravet behandles av Transportklagenemnda-fly. I henhold til retningslinjer utarbeidet
av Styret for nemnda, behandler imidlertid ikke nemnda klager på reiser der problemet
oppsto utenfor Norge og passasjeren er utenlandsk. Det synes å være tilfelle her. Saken
blir etter dette å avvise.

Vedtak

Saken avvises.