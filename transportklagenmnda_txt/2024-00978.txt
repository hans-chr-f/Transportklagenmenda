Vedtak i Transportklagenemnda
- Kollektivreiser

Sammendrag

Krav om frafall av ilagt gebyr.

Dato
18.09.2024

Saksnummer
2024-01704

Tjenesteytere
Brakar

Klager har i det vesentlige anført

Klager ble ilagt gebyr den 31. mars 2024.

Klager anfører at han viste frem billetten sin, og at det oppstod en diskusjon da
kontrolløren var frekk og tok på klagers telefon uten tillatelse. Klager anfører at han aldri
nektet å fremvise honnørbeviset, men at politiet måtte bli kontaktet fordi det var behov
for bistand i forbindelse med diskusjonen mellom klager og kontrolløren. Klager anfører
at det var han som ba om at politiet skulle bli kontaktet, ettersom kontrolløren var frekk
og gjorde ting han ikke skulle gjøre. 

Klager anfører at kontrolløren var fast bestemt på å gi klager gebyr, og at han ikke ville
høre på hva klager hadde å si. Klager anfører at kontrollørene fulgte etter han etter
da han gikk av bussen. Klager anfører at både billett og honnørbeviset ble vist frem til
politiet med en gang de kom, og at politiet lot alle gå etter få minutter. 

Klager anfører at det er veldig rart å få gebyr når man har alt på plass, og at han
egentlig ikke vet hvorfor han fikk gebyret. Klager anfører at han har hatt gyldig billett og
honnørbevis i over ett år, og at han nekter å betale gebyret.

Klager krever at ilagt gebyr frafalles.

Tjenesteyterne har i det vesentlige anført
Dette er sjekket opp med kontrolløren som utførte den, og bakgrunnen for at
tilleggsavgift ble gitt var at klager ikke ville fremvise honnørkortet, noe han er pliktig til
ifølge Brakars vedtekter. 

Brakar ser ikke noen grunn til at klager skal slippe dette gebyret.

Nemnda bemerker

Klager ble ilagt gebyr den 31. mars 2024 som følge av at honnørbevis ikke ble fremvist i
forbindelse med billettkontroll. 

Det følger av Brakars prisregler at alle reisende med billetter som har sosiale eller
aldersmessige begrensninger, skal dokumentere sin rett til billetten i form av
legitimasjon eller annen påkrevd dokumentasjon. Videre står det under informasjon
om honnørbillett at legitimasjon fra NAV for uførepensjon sammen med annen gyldig
legitimasjon, må fremvises. 

Av Brakars transportvedtekter punkt 5 fremgår det at reisende som ved kontroll ikke
fremviser gyldig billett, plikter å betale tilleggsavgift. 

Klager har anført at han viste frem billetten sin, og at det oppstod en diskusjon da
kontrolløren tok på klagers telefon uten tillatelse. Videre har klager anført at han aldri
nektet å fremvise honnørbeviset, men at politiet måtte bli kontaktet da det var behov for
bistand i forbindelse med diskusjonen mellom klager og kontrolløren, og at både billett
og honnørbevis ble fremvist til politiet med en gang de kom.  

Nemnda bemerker at det er den reisendes ansvar å ha gyldig billett ved reise med
kollektiv transport, og at dette innebærer at det også er den reisendes ansvar å
dokumentere at vedkommende har rett til å benytte seg av rabattert billett, slik som
for eksempel honnørbillett. I dette tilfellet reiste klager med en honnørbillett, men
honnørbevis ble ikke fremvist til kontrollør i forbindelse med billettkontrollen. Klager ser
heller ikke ut til å ha bestridt dette. Vilkårene for å ilegge gebyr var således til stede, og
nemnda kan ikke se at det er grunnlag for å anbefale at ilagt gebyr frafalles.

Vedtak

Transportklagenemnda kan ikke anbefale at klager gis medhold.