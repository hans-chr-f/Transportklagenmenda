Vedtak i Transportklagenemnda - Fly

Sammendrag

Krav om refusjon av for høy billettpris.

Dato
08.01.2013

Saksnummer
417/12F

Tjenesteyter
Norwegian Air Shuttle ASA

Krav om refusjon av for høy billettpris.

Klager har i det vesentlige anført:

Den 20. juni 2012 var klager inne på Norwegian.no og fikk pris for to personer t/r Torp-
Tenerife, for reise 8/1 - 5/2 2013. Pris kroner 3 296. Klager kunne ikke bestille denne dagen
ettersom han ikke fikk kontakt med sitt reisefølge.

Dagen etter, den 21. juni, kontaktet klager Norwegian.no og ble belastet med en annen pris,
nemlig kroner 6 496.

Klager sjekket priser på nytt den 24. juni. Samlet pris var nå igjen kroner 3 296. Klager antar
at det må ha skjedd en feil i Norwegians systemer, og ber om å få refundert prisforskjellen på
kroner 3 200.

Norwegian har i det vesentlige anført:

For å få gjennomført en bestilling på Norwegians nettsider må man krysse av for å ha lest
regler og vilkår, og for å ha akseptert priser og tider i bestillingen.

Priser på en flybillett vil variere ut i fra tilbud og etterspørsel. Når en prisklasse blir utsolgt går
det over i neste prisklasse. Det lønner seg derfor å bestille sin reise så tidlig som mulig for å få
best pris.

Den aktuelle prisen klager fikk da han bestilte sin reise, var den rimeligste tilgjengelige prisen
Norwegian hadde på denne reisen på det tidspunktet.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Ved kjøp av flybilletter på Internett vil sentrale opplysninger som bl.a. reisestrekning,
reisetidspunkt og pris fremkomme. Kjøperen aksepter disse vilkårene ved sin endelige
bekreftelse og betaling.

Nemnda legger på bakgrunn av de foreliggende opplysninger til grunn at klager ved bestilling
aksepterte en pris på kroner 6 496.

Priser på flyreiser varierer avhengig av tilbud og etterspørsel. Om man har kjøpt en billett
til en bestemt pris, er man bundet av dette selv om prisene senere skulle falle. Motsatt kan
flyselskapet ikke kreve ekstra betaling fordi prisene stiger.

Det er i dette tilfellet ingen opplysninger som skulle tilsi at det var noen feil ved den pris klager
aksepterte den 21. juni. Klager er følgelig bundet av denne,

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS