Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.03.2019

Saksnummer
2018-01036

Tjenesteytere
Widerøe

Klager har i det vesentlige anført

Klager skulle reise fra Oslo til Sandnessjøen via Trondheim den 20. februar 2018 kl 07.00
med ankomst kl 09.05. Ved ankomst Værnes oppdaget klager at han var booket om til
Brønnøysund og videre til Bodø. Klager spurte om det ikke var mulig med mellomlanding
i Sandnessjøen, men fikk avslag. Klager ble i stedet fraktet i drosje mellom Brønnøysund
og Sandnessjøen og ankom endelig bestemmelsessted kl 12.50, mer enn tre timer
forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF727 fra Trondheim til Brønnøysund ble kansellert som følge av mangel på crew.
Denne flyvningen startet som WF706 fra Brønnøysund til Trondheim før den fortsetter
som WF727. Da det sent kvelden før ble meldt sykdom på crewmedlem i Brønnøysund
som skulle jobbe på disse flyvningene, var det ingen mulighet for Widerøe å skaffe nytt
crew som kunne være i posisjon i Brønnøysund til innsjekk kl 06.15. 

Widerøe kan på bakgrunn av ovennevnte ikke imøtekomme klagers krav.

Nemnda bemerker

Nemnda legger til grunn at klagers flyvning fra Trondheim til Sandnessjøen med
Widerøes flight WF727 ble kansellert, og at klager ankom endelig bestemmelsessted i
overkant av tre timer forsinket.    

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7.

Widerøe har uttalt at kanselleringen skyldtes mangel på crew. Uttalelsen er imidlertid
ikke dokumentert, selskapet kan da ikke sies å ha godtgjort at kanselleringen skyldtes
en ekstraordinær omstendighet som ikke kunne vært unngått. Klager har således rett til
standarderstatning på 250 euro.

Vedtak

Transportklagenemnda - fly anbefaler at Widerøe betaler standarderstatning til klager
med 250 euro.