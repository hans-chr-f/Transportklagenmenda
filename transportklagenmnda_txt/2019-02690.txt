Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
21.04.2020

Saksnummer
2019-02690

Tjenesteytere
Supersaver
Iberia Airlines
LATAM Airlines

Klager har i det vesentlige anført

Den 17. mars 2019 bestilte klager en billett hos Supersaver for reise den 18. mars fra
Lima til Madrid kl 19.55 med ankomst kl 14.05 den 19. mars. Flightnummer på billetten
var IB7190 (Iberia), men opererende flyselskap var LATAM Airlines. Klager hadde separat
billett samme dag videre fra Madrid til Oslo med annet flyselskap med avgang kl 16.30. 

Ved innsjekk i Lima ble klager forklart av både Iberia og LATAM Airlines at reservasjonen
ikke var betalt. Klager stilte seg undrende til dette, da hun hadde blitt belastet for
billetten, og fordi hun hadde mottatt reisedokument fra Supersaver. Klager endte opp
med å mistet flyvningen. Hun måtte kjøpe ny billett med annet selskap fra Lima til Oslo,
pris kroner 11 223. 

Flyselskapene hevder det er Supersaver som har gjort feil, mens reisebyrået skylder på
flyselskapene. Klager mener Supersaver i denne saken ikke har oppfylt sin plikt i henhold
til sine regler og vilkår. I "Formidling av reisetjenester 1.1.3" står følgende: "Ved å bruke
portalen til å kjøpe reisetjenester gir du oss tillatelse til å samhandle med den relevante
tjenesteyteren på dine vegne, herunder formidle betaling for selve reisetjenestene, for å
sikre at transaksjonen mellom deg og tjenesteyteren blir
gjennomført." 

Klager krever refundert kroner 6 603 for reisen mellom Lima og Madrid, kroner 11
223 for ny billett fra Lima til Oslo med KLM via Amsterdam, og kroner 2 899 for tapt fly
mellom Madrid og Oslo. Videre pådro klager seg utgifter til en ekstra natt på hotell i
Lima, samt en natt i Amsterdam. 

Det vises for øvrig til klagers brev.

Tjenesteyterne har i det vesentlige anført
LATAM Airlines har ikke avgitt uttalelse til nemnda angående saken.

Supersaver har i det vesentlige anført:  

Den 17. mars bestilte klager en reise på Supersavers hjemmeside med Iberias flight
IB7190 fra Lima til Madrid med avreise den 18. mars. Billetten ble utstedt den 17. mars
på Iberia-dokument. 

Den 22. mars tok klager kontakt med Supersaver og fortalte at hun ikke fikk reist på
billetten. Supersaver kontaktet Iberia som forklarte at det ikke var noe galt med billetten,
og at dette ikke var årsaken til at klager ikke fikk reise. 

Det er beklagelig at LATAM Airlines nektet klager å reise, men Supersaver kan ikke se å ha
gjort noe galt i denne saken og kan ikke imøtekomme klagers krav. 

Iberia har i det vesentlige anført:

Klagers bestilling på IB7190 ble aldri bekreftet av flyselskapet. Bestillingshistorien viser
at det lå en forespørsel inne på avgangen, men at denne dessverre ikke ble bekreftet av
flyselskapet. At reisebyrået til tross for dette har utstedt billett på denne avgangen, kan
verken Iberia eller LATAM Airlines stå ansvarlige for.

Iberia kan ikke imøtekomme klagers krav.

Nemnda bemerker

Den 17. mars 2019 bestilte klager en billett hos Supersaver for reise den 18. mars fra
Lima til Madrid. Flightnummer på billetten var IB7190 (Iberia), men opererende flyselskap
var LATAM Airlines.

Ved innsjekk ble klager nektet ombordstigning da både Iberia og LATAM hevdet at hun
bare hadde en ubekreftet reservasjon og ikke en betalt billett. Klager er blitt belastet for
billetten, og hadde også mottatt reisedokumenter fra Supersaver. Flyselskapene hevder
at det er Supersaver som har gjort feil, mens reisebyrået skylder på flyselskapene. 

Nemnda legger til grunn at klager hadde kjøpt, betalt og mottatt billett fra Supersaver
vedrørende angjeldende flyvning.
Denne flyvningen ble operert av LATAM Airlines som er et chilensk flyselskap.

Det er flyselskapene som er ansvarssubjekter etter forordningen. Det samme gjelder i de
tilfellene der passasjeren har kjøpt billetten gjennom for eksempel et online reisebyrå og
feilen er begått av reisebyrået. Flyselskapet er i disse tilfellene eventuelt henvist til å søke
regress hos den ansvarlige for feilen, dersom nasjonal rett åpner for dette.

Forordningen får anvendelse for flyvninger fra en tredjestat, her Peru, til en EU- /
EØS-stat, Spania, hvis "det transporterende luftfartsselskap for flygningen er et EF-
luftfartsselskap"), jf Artikkel 3 bokstav b). 
Det "transporterende luftfartsselskap" er i Artikkel 2 bokstav b) definert som "et
lufttransportforetak som utfører eller har til hensikt å utføre en flyvning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". I dette tilfellet er det LATAM som er et ikke-europeisk
selskap. 

Klagers krav faller etter dette utenfor EU-forordningen, fordi den nektede
ombordstigningen oppsto på en flygning fra en tredjestat med et ikke-europeisk
flyselskap.  

Forordningen begrenser imidlertid ikke den reisendes rett til erstatning på annet
grunnlag, jf artikkel 12.

Klagers billett gjaldt en Iberiaflyvning, IB7190. Iberia har i det vesentlige anført at klagers
bestilling på IB7190 aldri ble bekreftet av flyselskapet. Bestillingshistorien viser imidlertid
at det lå en forespørsel inne på avgangen, men at denne dessverre ikke ble bekreftet av
flyselskapet. At reisebyrået til tross for dette har utstedt billett på denne avgangen, kan
verken Iberia eller LATAM Airlines stå ansvarlige for i følge Iberia.

Nemnda mener det ikke er tvilsomt at det er begått en feil i denne saken som har
ført til økonomisk tap for klager. Denne feilen skyldes enten Iberia eller Supersaver.
Bevissituasjonen er slik at nemnda ikke kan ta stilling til hvem som har begått feilen. Som
nevnt over er det flyselskapene som er ansvarssubjekter etter forordningen, og selv om
det her er tale om erstatning på annet grunnlag, finner nemnda at regelen får analogisk
anvendelse og at Iberia er erstatningsansvarlig overfor klager. Flyselskapet kan, hvis
feilen ligger hos Supersaver, eventuelt søke regress.

Klager krever refundert kroner 6 603 for reisen mellom Lima og Madrid, kroner 11
223 for ny billett fra Lima til Oslo med KLM via Amsterdam, og kroner 2 899 for tapt fly
mellom Madrid og Oslo. Utgifter utover dette er ikke dokumentert.

Nemnda finner etter dette at klager har et krav på merutgiften til ny billett Lima - Madrid,
kr 4 620, og kr 2 899 for tapt billett fra Madrid til Oslo, tilsammen kr 7519.

Nemnda anbefaler at Iberia betaler til klager kr 7519.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda - fly anbefaler at Iberia betaler til klager kr 7519.