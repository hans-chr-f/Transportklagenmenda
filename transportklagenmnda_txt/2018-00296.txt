Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2018-00296

Tjenesteytere
SAS

Klager har i det vesentlige anført

Klager skulle reise fra Oslo til Helsinki den 15. januar 2018 kl 08.20 med SK2700.
Avgangen ble kansellert grunnet påstått dårlige værforhold. Klager stiller seg undrende
til dette da 40 andre flyavganger tok av som normalt i tidspunktet mellom kl 08.15 og
10.00 samme dag. Klager viser til fremlagt utskrift av oversikt over faktiske avganger i
perioden nevnt. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK2700 ble kansellert på grunn av underkjølt regn på Gardermoen. Flyruten mellom
Oslo og Helsinki opereres av flytypen CRJ. Denne flytypen kunne av sikkerhetsmessige
grunner ikke ta av fra Gardermoen ved de rådende værforholdene. SAS viser til fremlagt
dokumentasjon. 

Klager ble booket om til første ledige avgang kl 14.40 med SK2702. Denne avgangen
ble forsinket med 52 minutter grunnet fortsatt dårlige værforhold, samt ytterligere 35
minutter i de-icing kø. SAS viser til fremlagt METAR.  

Værforholdene på Gardermoen førte til mange forsinkelser og kanselleringer, SAS viser
til fremlagt "Flightstat" som viser dette.  

Kanselleringen av 2700 og forsinkelsen av SK2702 ble forårsaket av ekstraordinære
omstendigheter utenfor SAS kontroll. SAS kan av den grunn ikke imøtekomme klagers
krav om erstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagerens flygning ble kansellert som følge av
underkjølt regn. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.