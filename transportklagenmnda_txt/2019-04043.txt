Vedtak i Pakkereisenemnda

Sammendrag

Krav om prisavslag fordi hotellpersonalet pakket
og flyttet klagers bagasje til to andre rom.

Dato
16.01.2020

Saksnummer
2019-04043

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for fire personer med innkvartering i to dobbeltrom
med balkong og havutsikt på Hotel Sandy Bay, Agias Isodoros, Lesvos/Mytilini, Hellas i
perioden 04.08.2019 - 18.08.2019. Totalpris 26 172 kroner.

Klager beskjed til hotellpersonalet om at de reiste bort noen dager og da de kom tilbake
hadde hotellpersonalet pakket ned alle klagers eiendeler og flyttet disse fra rom 304 og
305 til 101 og 102 uten klagers godkjennelse. Dette føltes som en invadering av deres
privatliv. Klager reiste på tur til Molivos der de overnattet fra 10.08. -14.08.2019.

Hotellpersonalet hadde flyttet maten til et kjøleskap som ikke virket. Klagers sønn som
har en asperger diagnose og må ha spesialmat, fikk problemer med matinntak.  

Klagers krav: Prisavslag.

Det vises for øvrig til korrespondanse fra klager.

Tjenesteyterne har i det vesentlige anført
Klager var ikke i kontakt med Apollos reiseleder om denne saken, og det var derfor ikke
mulig for Apollo å gjøre noe med dette mens de var på ferie på Lesvos. 

Dersom man opplever mangler eller har problemer på reisemålet, må man ta kontakt
med reisearrangøren uten ugrunnet opphold, ref. Alminnelige vilkår for pakkereiser, pkt.
8.2. Apollos reiseleder var tilgjengelig 24 timer i døgnet på deres servicetelefon. Hun var
også på flyplassen ved hjemreisen, men heller ikke da ble dette forholdet tatt opp.

Til tross for at klager ikke tok kontakt mens de var på ferie, har Apollo gitt klager en
kompensasjon på 1 000 kroner. Apollo kan ikke se at det er grunnlag for ytterligere
kompensasjon.

Det vises for øvrig til korrespondanse fra Apollo Reiser AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.
Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32.

Klager reiste på tur til Molivos der de overnattet fra 10.08. -14.08.2019. Klager hadde på
forhånd informert hotellet om at de var borte noen dager og da de kom tilbake hadde
hotellpersonalet pakket ned alle klagers eiendeler og flyttet disse fra tredje til første
etasje uten klagers godkjennelse. Hotellpersonalet hadde også flyttet spesialmaten,
tilhørende klagers sønn som har asperger diagnose, til et kjøleskap som ikke virket. Dette
medførte at maten ble ødelagt.

Klager har ikke reklamert på forholdene før etter hjemkomst. Som utgangspunkt skal
tjenesteyter kontaktes på reisen ved oppdagede avvik. Klager har i denne forbindelse
begrunnet dette med at hun reiste med sin mor på 85 år og sønn med Asperger
syndrom, som nemnda tenker er forståelig. De reklamerte forhold er heller ikke av en
slik karakter at tjenesteyter kunne avhjulpet dette når skaden først hadde skjedd. Selv
om hotellet her flyttet familien ned to etasjer som en gest til sine gjester, var det svært
kritikkverdig å ikke kommunisere dette til klager på forhånd. Dette setter klager i en
vanskelig situasjon og eiendeler kan komme på avveie. Det ble videre ytterligere uheldig
da kjøleskapet ikke fungerte og sønnens spesialmat ble ødelagt. Nemnda anbefaler
derfor at tjenesteyter utbetaler totalt 2 000 kroner som kompensasjon for forholdet.
Allerede utbetalt 1 000 kroner kommer til fradrag.

Vedtak

Pakkereisenemnda anbefaler at klager får delvis medhold.