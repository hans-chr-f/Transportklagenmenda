Vedtak i Pakkereisenemnda

Sammendrag

Krav om et redusert avbestillingsgebyr.

Dato
11.11.2016

Saksnummer
54/16P

Tjenesteyter
Kenba Travel AS

Saken gjelder:

Krav om et redusert avbestillingsgebyr.

Klager har i det vesentlige anført:

Klager bestilte en Tyrkia 8-dager Luksusreise «Takk for hjelpen» i perioden 13.03.16 - 20.03.16.

Turen ble bestilt på et møte og klager måtte bestemme seg der og da. Klager måtte betale et
depositum på kr 1.782, noe som var hele kostnaden for turen.

Etter å ha sjekket diverse forhold, fant klager ut at de ikke kunne gjennomføre turen. Reisen
ble avbestilt per e-post den 18.11.15, mindre enn en måned etter bestillingen og ca. fire
måneder før turen skulle gjennomføres.

Klager er klar over at et reiseselskap kan ilegge en avbestillingsavgift på inntil kr 500 per
person. Men siden hele turen kostet kr 891 per person, finner klager det som urimelig å måtte
betale en avgift som er godt over halvparten av reisens kostnad, spesielt ettersom bestillingen
måtte skje så fort og avbestillingen ble gjort såpass tidlig.

På møtet der reisen ble bestilt fikk klager ingen opplysninger, hverken skriftlig eller muntlig,
om avbestillingsgebyret.

Klager skriver at det sikkert er rett at reisevilkårene lå «tydelig ut i salgslokalene». Dette
var imidlertid en reise som måtte bestilles umiddelbart på møtet, og det var derfor små
muligheter for å lese gjennom reisevilkårene før klager bestemte seg.

Klager mener at Kenba Travel burde ha opplyst muntlig om det viktigste i reisevilkårene, f.eks.
avbestillingsavgiften.

Klager krever et redusert avbestillingsgebyr.

Det vises for øvrig til klagers brev.

Kenba Travel har i det vesentlige anført:

Kenba Travel påpeker at klager med den skriftlige og signerte bestillingen aksepterte deres
reisevilkår.

Kenba Travel viser til følgende tekst på skjemaet som klager har signert på: «Med min signatur
melder jeg meg bindende på den valgte reisen/de valgte reisene. Jeg aksepterer de generelle
betingelsene.».

Når det gjelder avbestilling, følger Kenba Travel bransjestandard og tar et
administrasjonsgebyr på kr 500 per person. Det at reisen er subsidiert og har en lav pris.,
mener Kenba Travel ikke er relevant i denne sammenheng da administrasjonsjobben er den
samme som for en dyrere reise.

I reisevilkårene fremgår følgende: «Kunden har rett til å avbestille reisen mot å betale et
rimelig administrasjonsgebyr som ikke skal overstige kr 500,- per person, samt kr 195,- for
eventuell avbestillingsbeskyttelse, tidligere endringsgebyr og billettgebyr frem til det er 42
dager igjen til avreisedøgnet starter».

Reisevilkårene lå tilgjengelige for klager i salgslokalene og de fremgår på Kenba Travel's
nettsider. I bestillingen som klager signerte på fremgår følgende: «Avbestillingsbetingelser
samt øvrige betingelser er regulert i våre generelle betingelser som deles ut eller kan lastes
ned på www.kenba-travel.no.»

Kenba Travel anser at deres krav på kr 500 i administrasjonsgebyr følger bransjestandard og
er forankret i reisevilkårene som klager skriftlig har akseptert.

Det vises for øvrig til brev fra Kenba Travel.

Nemnda bemerker:

Kundens rettigheter ved avbestilling fremgår av Alminnelige vilkår for pakkereiser punkt
5.5.2. Det fremgår av bestemmelsen at kunden har rett til å avbestille mot å betale et
rimelig administrasjonsgebyr som ikke skal overstige kr 500 frem til det er 42 dager igjen til
avreisedøgnet starter.

Turen ble så vidt nemnda kan forstå bestilt på et møte 26. oktober 2015, hvor selgerens
reisevilkår var tilgjengelige i lokalet. Også i bestillingen som klageren signerte er det henvist til
reisevilkårene og det er oppgitt en nettadresse hvor de generelle betingelsene kan lastes ned.

Nemnda kan ikke se at det er urimelig at klageren må betale et administrasjonsgebyr på kr
500 pr. deltaker, selv om reisens pris var lav. Nemnda er enig med arrangøren i at den lave
prisen på en subsidiert reise ikke kan innebære at også avbestillingsgebyret skal settes lavere
eller bortfalle. Avbestilling innebærer administrativt arbeid for arrangøren, og det er det
samme arbeidet som må utføres, selv om reisen er lavt priset.

Vedtak:

Pakkereisenemnda kan ikke anbefale at administrasjonsgebyret blir tilbakebetalt.

Vedtaket er enstemmig.