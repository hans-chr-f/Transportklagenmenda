Vedtak i Transportklagenemnda - Fly

Sammendrag

Krav om å få kjøpe billetter til opprinnelig pris. Teknisk feil i bestillingsprosessen.

Dato
19.09.2023

Saksnummer
2023-00365

Tjenesteytere
Bravofly

Klager har i det vesentlige anført

Klager hevder han bestilte en reise til prisen 3 006,21 NOK, men at kvitteringen etter
betaling av billetten viste beløpet 4 290,19 NOK.

Klager hevder bestillingen har økt med 1 284 NOK i henhold til ordrebekreftelsen.

Klager ber muntlig via telefon med support om å få tilsendt snarlig bestillingslinjer med
beløp slik at klager kan se hva som har gått feil med bestillingen mellom det klager
oppfattet han hadde bestilt og det klager faktisk bestilte. Klager blir forklart at han ikke
kan få dette før om fire dager. Klager mister da muligheten til å avbestille billetten innen
24 timer dersom bestillingen hadde blitt lagt inn feil. Det er problematisk at klager ikke
kunne få tilgang til bestillingen og priser etter at ordren er lagt og pengene er reservert
med et annet beløp enn det klager oppfattet at han skulle betale.

Klager viser til Bravoflys Generelle vilkår og salgsbetingelser for bestilling av flybilletter:
4.2. Avbestilling forespurt av passasjeren
«Hvis du ønsker å avbestille flybestillingen, kan du kontakt flyselskapet direkte, eller
bruke tjenestene til Selskapet ved å ringe kundeservice,»

Klager hevder han ringte kundeservice innen 24 timer for å avklare, og at han ble
bedt om å sende saken skriftlig, selv om det står at klager skal ringe kundeservice i de
generelle betingelsene til Bravofly.

Klager krever refusjon av alt beløp over NOK 3 006,21 for denne ordren som var
utgangspunktet for betalingen, det vil si refusjon av 1 284 NOK.

Tjenesteyterne har i det vesentlige anført
Informasjon om bestilling

Anmelderen booket en reise fra Trondheim den 08 Februar 2023 til Bergen med
tilhørende returbillett fra Bergen den 12 februar 2023 til Trondheim med et flyselskap
i drift av SAS; det handlet om kjøp av flyplasser på vanlige flyreiser gjennom oss, et
reisebyrå, og kjøp av bagasjer.

Bookingspris

Bookingsprisen vises hele tiden under bestillingsprosessen og prisen oppdateres dersom
kunden legger til tilleggstjenester. Derfor er det teknisk umulig å godkjenne betaling av
én pris og bli belastet med en annen.

Anmelderen har sendt et skjermbilde som bevis på hva billettene kostet. Bravofly må
bekrefte at det han sendte ikke er hans bestilling, men kun en simulering på nettsidenn,
som beviste at ved siden av knappen "Bestill nå" er prisen alltid synlig før man fullfører
kjøpet.

Bravofly viser til vedlagt fil med skjermbilder av en simulering. Selv om det handler om
fremtidige flyreiser, dvs. flyreisedatoer og pris er forskjellig, er det tydelig at det han
sendte handler om en bestillingsprosess på nettsiden. Dette kan verifiseres direkte på
hjemmesiden www.bravofly.no. Simuleringen kan selvsagt kanselleres gratis.

Dynamiske priser

Som reisebyrå tilbyr Bravofly det flyselskapene gjør tilgjengelig gjennom
bookingsystemet.

Fordi det er flere bestillingsklasser i hver flyvning, viser nettsiden forskjellige priser for
samme flyvning. På et senere tidspunkt kan prisene være annerledes, vanligvis høyere
fordi de billigere billettene selges først, men noen ganger kan det skje at flyselskapene
tilbyr seter til en lavere pris, og da er det mulig å bestille billigere seter. Hvis dette var
tilfellet med anmelderen, kan Bravofly ikke bekrefte det.

Bravofly kan heller ikke bekrefte om anmelderen gjorde simuleringen før eller etter at
han kjøpte billettene sine. Det finnes uansett ikke en fastpris for alle seter, men flere
priser innenfor hver klasse (business, økonomi osv.) for samme kabin i henhold til
flyselskapets tilgjengelighet og priser.

Bravofly kan bekrefte følgende:

- Simuleringen anmelderen har sendt beviser ikke hva billettene kostet, da det ikke finnes
en fastpris. Det beviser bare at det ved et bestemt tidspunkt var mulig å bestille en
tilsvarende reise til den prisen.

- Som forklart ovenfor beløpet som skal belastes vises alltid oppdatert under hele
bookingsprosessen inntil bestillingen bekreftes. Det betyr at prisen som skal betales
alltid er synlig for kunden før kjøpet bekreftes, slik at kunden kan bestemme om å enten
gå videre med bestillingen eller kansellere kjøpsprosessen gratis.

Bravofly vil ikke imøtekomme klagers krav.

Nemnda bemerker

Nemndas flertall - bransjerepresentantene, nemndas leder og forbrukerrepresentant
Bernhardsen - kan ikke se at det er grunnlag for klagers påstand om at han bestilte
reisen til en lavere pris enn det ordrebekreftelsen skulle tilsi.

Flertallet viser til den grundige redegjørelsen fra Bravofly og at det vil være teknisk
umulig å godkjenne betaling av én pris og bli belastet med en annen.

Mindretallet – forbrukerrepresentant Norman – bemerker at det i dette tilfellet er tvil om
det klager ble forespeilet å betale i bestillingsprosessen samsvarer med det beløpet som
fremgår av ordrebekreftelsen. Klager har fremlagt et skjermbilde som viser totalprisen
3 006,21 NOK på siste steg i bestillingsprosessen, og anfører at dette var avtalt pris på
tidspunktet klager la inn sin bestilling. Selskapet har anført at den avtalte prisen var
4 290,19 NOK, som også fremgår av ordrebekreftelsen tilsendt klager i etterkant av
bestillingen. 
For klager er det praktisk vanskelig å påvise at prisen har endret seg fra siste
bestillingssteg og frem til ordrebekreftelse er mottatt. Det kan f.eks. ikke forventes at
kunder skal filme sine bestillingsforløp for å ha dokumentasjon i tilfelle noe galt skulle
skje underveis. I et tilfelle som her fremstår det derfor rimelig å snu bevisbyrden slik at
selskapet må sannsynliggjøre at klager faktisk ble fakturert avtalt pris. 
Snudd bevisbyrde fremstår heller ikke urimelig for Bravofly, da det bør være en
enkel sak for selskapet å dokumentere når prisen for denne reisen ble endret fra
3 006,21 til 4 290,19, og deretter sammenholde dette tidspunktet med tidspunktet
klager gjennomførte sin bestilling. Slik dokumentasjon har ikke selskapet fremlagt, og
mindretallet er derfor kommet frem til at klager bør gis medhold.

Vedtaket er avsagt med dissens slik det fremgår over.

Vedtak

Transportklagenemnda anbefaler at klager ikke gis medhold.