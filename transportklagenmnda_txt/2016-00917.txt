Vedtak i Transportklagenemnda - Fly

Sammendrag

Krav om refusjon av gebyr for sen henting av leiebil som følge av forsinket ankomst.

Dato
15.08.2017

Saksnummer
2016-00917

Tjenesteytere
Norwegian

Klager har i det vesentlige anført

Klager med reisefølge skulle reise med DY637 fra Bergen til Oslo 24. juni 2016.

Som følge av forsinket ankomst til Bergen ble klager ilagt et gebyr på kroner 625 for sen
henting av leiebil etter stengetid hos Hertz ved Oslo lufthavn. Klager anfører at dette
gebyret bør refunderes av Norwegian, idet forsinkelsen skyldtes for sent innkommet fly
til Bergen.

For å underbygge sin påstand har klager anført at det kun ble sjekket inn ett kolli
bagasje, slik at en av de reisende kunne hente ut denne, mens den andre gikk direkte til
Hertz' skranke for å hente ut leiebilen innen stengetid. I og med at filialen er plassert i
direkte tilknytning til ankomsthallen, anfører klager at om lag 15 minutter er tilstrekkelig
med tid. Ifølge klager har Hertz antydet at fristen kan utvides med omkring ti-femten
minutter dersom man gir beskjed om forsinkelsen.

Tjenesteyterne har i det vesentlige anført
DY637 hadde planlagt ankomsttid kl. 23.15, men var ved ankomst Oslo en time og
femten minutter forsinket.

Tjenesteyter anser at klagers planlagte tidsrom for henting av leiebilen uansett var
for kort, idet Hertz stengte kl. 23.30. Dermed må klager selv bære risikoen for denne
situasjonen. Tjenesteyter henviser videre til regelen om minimum tre timers forsinkelse
for å utløse krav om standardkompensasjon. 

Norwegian avviser klagers krav. 

Nemnda bemerker

DY637 fra Bergen til Oslo 24. juni 2016 var forsinket med en time og 15 minutter. Dette
førte til at klager ikke rakk å hente sin leiebil hos Hertz i tide, noe som førte til at klager
ble ilagt et ekstragebyr på kroner 625.

Det er opplyst at Hertz stengte 23.30. Opprinnelig ankomsttid var kl. 23.15.

Nemndas flertall, nemndsleder og forbrukernes representanter, er i utgangspunktet enig
med Norwegian i at klager har beregnet dårlig tid for utlevering av leiebilen dersom det
inkluderer tid til å vente på bagasje. I henhold til klagers tilleggskommentarer, legger
flertallet derimot til grunn at den ene personen i reisefølget skulle gå direkte til Hertz for
å hente bilen, mens den andre skulle vente på bagasjen. Dette hadde klager også vært i
dialog med Hertz om på forhånd. Flertallet mener derfor at klager ville ha rukket å hente
bilen dersom flyet hadde vært i rute.

Det følger av luftfartsloven § 10-20 at fraktfører er ansvarlig for klagers tap ved
forsinkelse, med mindre fraktfører godtgjør at man har tatt alle rimelige forholdsregler
for å unngå tapet.

Norwegian har ikke opplyst årsaken til forsinkelsen i dette tilfellet, utover at det er
vedlagt en "movement log". Det er derfor ikke mulig for nemnda å vurdere om fraktfører
hadde tatt alle rimelige forholdsregler for å unngå forsinkelsen.

Det er årsakssammenheng mellom forsinkelsen og klagers tap, som også må anses som
en påregnelig følge av forsinkelsen.

Nemndas flertall, nemndas leder og forbrukernes representanter, mener derfor at
fraktfører er ansvarlig for tilleggsgebyret som klager ble ilagt.

Nemndas mindretall, flyselskapenes representanter, mener at klagerne beregnet for kort
tid mellom landing og frist for utlevering av bil. Mindretallet mener derfor at klager selv
må dekke gebyret.

Vedtak

Transportklagenemnda - fly anbefaler at Norwegian dekker klagers tilleggsgebyr på
kroner 625 for henting av leiebil utenom åpningstid.