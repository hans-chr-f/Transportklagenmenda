Vedtak i Transportklagenemnda - Fly

Sammendrag

Krav om dekning av nye flybillettet grunnet kansellering.

Dato
27.03.2023

Saksnummer
2022-02110

Tjenesteytere
SAS
Widerøe

Klager har i det vesentlige anført

Klager med reisefølge (til sammen to personer) skulle reise med Widerøe og SAS fra
Lakselv til Oslo via Tromsø (WF957 og SK4431) den 19. november 2021. Reisen ble bestilt
den 29. september 2021. 

Den 1. oktober mottok klager SMS og e-post om endring på en helt annen reise. Den 2.
oktober mottok hun SMS og e-post om endring på en tredje reise. I disse e-postene var
det klar og tydelig informasjon om at reisene var endret. Den 2. oktober mottok klager
også en e-post med noen billetter, men i disse var det ingen informasjon om at det var
endring.

Den 8. november oppdaget klager ved en tilfeldighet at reisen (som denne klagesaken
gjelder) var endret. Opprinnelig tidspunkt var fra Lakselv til Oslo via Tromsø kl.
18:05-21:20. Reisen var endret til å reise samme tid fra Lakselv, men flyet videre fra
Tromsø skulle ikke gå før dagen etter (kl. 08:00). Denne endringen hadde ikke klager fått
beskjed om. Klager mener endringen var helt vanvittig. Det gikk et annet fly som ville
vært i Oslo kl. 22 samme kveld. Endringen ville også medføre at klager med reisefølge
ikke ville rekke flyet sitt videre til Gran Canaria neste morgen. De ønsket heller ikke en
natt i Tromsø. 

Klager regnet med at dette ville bli enkelt å ordne opp i. Den 8. og 9. november gjorde
klager og hennes mann flere forsøk på å komme i kontakt med kundeservice.  Etter
30 minutter kom klager gjennom, men samtalen ble brutt. Senere, etter cirka 30-40
minutter kom klager gjennom på nytt. Kundebehandleren sa imidlertid at siden
klager ikke hadde gitt beskjed innen 15 dager etter endringen, så kunne ikke endring
foretas kostnadsfritt. Klager uttrykte ønske om endring til direkterute Lakselv-Oslo.
Kundebehandleren kunne ikke finne omregningspris, så dette gikk ikke. Da klager spurte
hvorfor de ikke hadde blitt booket om til flyet som lander kl. 22 ble samtalen brutt. Da
klager kom gjennom senere ble linjen brutt, og kundeservice var stengt for kvelden. 

Den 9. november kom klager gjennom etter cirka 45 minutters venting. Klager gav
beskjed om at de ønsket å bli oppringt dersom samtalen skulle bli brutt. Personen på
kundeservice lovet dette. Han skulle sjekke mulighetene og klager ble satt på vent. Etter
cirka 10 minutter kom han tilbake, men kunne tydeligvis ikke høre klager. Samtalen ble
brutt, og klager ble ikke ringt tilbake.

Klager kom til slutt gjennom på chat. Der ble det påstått at klager hadde fått både SMS
og e-post om endringen den 2. oktober med informasjon om frist for å godta endringen.
Klager bemerker at e-posten hun mottok den 2. oktober kun inneholdt billettene, uten
noen som helst beskjed om at det var noen endringer.

Klager måtte se på nye løsninger. Det var én ledig Eurobonus-billett på direkteflyet
Lakselv-Oslo den 19. november. For å være sikret denne, ønsket klager å få barnet inn på
besteforeldrene sine billetter, slik at hun etterpå kunne bestille denne til seg selv. Derfor
satt klager nærmere en time til i kø på telefon. Da hun kom gjennom, fikk hun beskjed
om at systemet var nede, og at de ikke kunne hjelpe henne. Klager måtte derfor ringe
tilbake senere.

Klager bestemte seg for å bestille denne ene Eurobonus-billetten og så ordne med
barnet seinere. Hun satt i nærmere to timer og refreshet bestillingssiden hvert 10.
minutt, da det var feil på denne også. Da det endelig fungerte, var den ene Eurobonus-
billetten borte. Det endte med at klager måtte kjøpe nye billetter pålydende 5345 NOK. 

På bakgrunn av at klager aldri har fått informasjon om at billettene var endret er det
fremsatt krav om refusjon. Klager har anført at hun ikke anser saken avsluttet dersom
SAS ikke utbetaler hele summen hun har krevd: 5345 NOK.

Tjenesteyterne har i det vesentlige anført
Widerøe har anført følgende:

Kunden har booket en billett Leknes – Tromsø med WF957 og videre Tromsø – Oslo med
SK4431, 19.november. Kjøpet ble gjort 29. september på SAS egne nettsider. Widerøes
WF957 opererte 19.november, men SAS har gjort en forhåndendring/kansellering der
kunden er booket om til neste dag, dette ble gjort 2. oktober. SAS må selv svare for
denne.

SAS har ikke levert inn noe formelt tilsvar med forklaring til nemnda, men har skrevet at
de ønsker å forlike saken i sin helhet for alternativ transport som forespurt fra klager.
SAS har forespurt bankdetaljer fra klager.

Nemnda bemerker

SAS har, tross oppfordring, ikke gitt tilsvar til nemnda. Nemnda kan treffe vedtak basert
på opplysningene som er fremkommet i saken, jf. transportklagenemndforskriften § 5-3
(3).

Nemnda legger til grunn at klagers flyvning med SAS fra Tromsø til Oslo den 19.
november 2021 (SK4431) ble kansellert. 

Kansellering gir passasjeren rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artiklene
5 og 7. Passasjeren har heller ikke krav på standarderstatning dersom passasjeren
har fått informasjon om endringen minst to uker før planlagt avgangstid. Det er det
transporterende flyselskapet som har bevisbyrden med hensyn til om og når passasjeren
har blitt opplyst om at flyvningen skulle innstilles, jf. EU-forordning 261/2004 artikkel 5
nr. 4.

Nemnda kan basert på bookinghistorien fremlagt av det andre flyselskapet, Widerøe,
se at endringen ble foretatt den 2. oktober. Klager har også fremlagt kopi av e-post
mottatt den 2. oktober hvor de nye billettene lå vedlagt, og hvor de nye tidene fremgikk.
Spørsmålet for nemnda er om dette tilfredsstiller kravet til å informere passasjeren
om endringene. Nemnda mener at klager burde åpnet vedleggene til e-posten da hun
mottok disse. Nemnda mener likevel at SAS ikke har oppfylt sin informasjonsplikt om
ruteendringen. E-posten burde inneholdt tydelig informasjon om at det var foretatt en
endring, slik flyselskapet vanligvis sender ut ved endringer/innstillinger. SAS har heller
ikke godtgjort at kanselleringen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda mener derfor at SAS bør
utbetale standarderstatning på 250 EUR per person for kanselleringen i henhold til EU-
forordning 261/2004 artikkel 5, jf. artikkel 7. 

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf.
forordningens artikkel 8. 

Vurderingen av flyselskapets omrutingstilbud avhenger av en helhetsvurdering der
blant annet tid, kostnader, tilgjengelig transport og passasjerens individuelle behov
for å ankomme til et bestemt sted til et bestemt tidspunkt kan spille inn.  Det følger
av fast nemndpraksis og av EU-kommisjonens tolkningsveileder til forordningen at
klager kan kreve refusjon av utgifter til omruting gjort på egenhånd dersom selskapets
tilbud og assistanse ikke kan regnes som tilstrekkelig etter forordningen. Klager hadde
behov for en tidligere flyvning, da de skulle reise videre til Gran Canaria. Klager fant nye
billetter med direkteflyvning den 19. november. SAS har ikke fremmet noe tilsvar med
begrunnelse eller forklaring på hvorfor det eventuelt ikke var mulig å booke om klager til
en tidligere flyvning.

Nemnda mener basert på dette at SAS bør dekke klagers nye flybilletter pålydende
5345 NOK. Nemnda mener dessuten at SAS har avgitt et bindende løfte om dette ved
kommentaren som har blitt sendt inn til Transportklagenemnda. Nemnda oppfatter det
slik at klager ikke har fått refusjon av de opprinnelige SAS-billettene, men dersom dette
skulle være tilfellet kan SAS gjøre fratrekk for denne summen. Passasjeren skal ikke reise
gratis.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 250 EUR per person i
standarderstatning (500 EUR). I tillegg til dette anbefales SAS å utbetale 5345 NOK til
klager i omrutingskostnad.