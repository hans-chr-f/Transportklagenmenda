Vedtak i Transportklagenemnda - Fly

Sammendrag

Krav om refusjon av ekstra utgifter og standarderstatning grunnet kansellering.

Dato
09.10.2018

Saksnummer
2017-03105

Tjenesteytere
SAS

Klager har i det vesentlige anført

Klager skulle reise med SK4111 fra Bodø til Oslo lufthavn 14. september 2017 kl. 12.40.
Flyvningen ble kansellert og klager har fremsatt krav om standarderstatning om 250 euro
pr. person, totalt 500 euro, samt refusjon av ekstra utgifter pålydende 112 euro.

Klager begrunner kravet med at det var ingen streik på tidspunktet for den planlagte
avreisen. Pilotstreiken ble avblåst ni timer før flyvningen med SK4111 hadde avgang. Det
vises her til vedlagt dokumentasjon. Bortsett fra et mindre antall fly som skulle til Oslo,
opererte alle andre SAS flyvninger som planlagt fra Bodø flyplass denne dagen. Hvis et
flyselskap, på bakgrunn av økonomiske hensyn, velger å forhindre streikehandlinger ved
å kansellere flyreiser før en streik blir realitet, bør selskapet holdes ansvarlig.

Tjenesteyterne har i det vesentlige anført
Klager skulle reise med SK4111 fra BOO til OSL 14. september 2017 kl.12.40. Dessverre
ble SK4111 kansellert som følge av en pågående pilotstreik i SAS. Det vises her til vedlagt
logg for den aktuelle flyvningen og til informasjon fra media. 

Allerede mandag 11. september hadde fagforeningen for de norske pilotene tatt ut noen
piloter i streik. Det var imidlertid ikke før torsdag 14. september at streiken og streike
trusselen var så merkbar at SAS ikke hadde noe annet valg enn å kansellere avganger
dagen før, slik at det fremdeles var en mulighet til å booke om passasjerene til andre
flyselskaper. 

Onsdag 13. september ble det besluttet å kansellere alle fly frem til torsdag kl.14.00 for
å forhindre potensielle kanselleringer like før avreise. Det ble kansellert ca 100 fly i dette
tidsrommet. Passasjerene som ble rammet av kanselleringen ble ombooket til andre
flyselskaper, eller andre flyvninger med SAS der det var mulig. 

Torsdag 14. september kl.04.30 kom partene i streiken til enighet. Noen av de
flyvningene som ble kansellert dagen før ble da satt i trafikk igjen. På dette tidspunktet
var bare deler av mannskapet og noen fly returnert til basestasjonen. Det var derfor ikke
mulig å gjenopprette all morgentrafikk, noe som resulterte i at  SK4111 med avgang kl.
12.40 ble kansellert. Klager og hans reisefølge ble derfor ombooket til SK4123 som hadde
avreise kl.19.20 samme dag.

Det følger av EU-forordning 261/2004 art. 5.3 at flyselskapet ikke er pålagt å betale
standarderstatning dersom det kan godtgjøre at innstillingen skyldes ekstraordinære
omstendigheter som ikke kunne vært unngått selv om alle rimelig tiltak var truffet.
I punkt 14 til bestemmelsens innledning anses streik å falle inn under betegnelsen
ekstraordinær omstendighet.  

I dommen XZR 138/11 fra den tyske forbundsretten ble det fastslått at flyselskapet er
unntatt fra plikten til å betale erstatning i de tilfeller hvor kanselleringen var forårsaket
av streik initiert av pilotenes fagforening. Det ble videre uttalt at det er tale om en
ekstraordinær omstendighet når flyselskapet må kansellere eller forsinke fly for å
tilpasse flytrafikken til konsekvensene som har intruffet som en følge av en forutgående
eller initiert streik. 

Ved å ombooke passasjerene til første mulig flyvning med andre selskaper eller SAS,
samt at alle flyvninger med SAS ble gjeninnsatt så raskt som mulig, anser SAS at de har
truffet alle rimelig tiltak for å forhindre følgeforsinkelser og ytterligere kanselleringer.

SAS har refundert klagers utgifter til transport og mat til 92 GBP, samt refundert
kostnadene til setereservasjonen på flyvningen med SK4111 til 15,80 GBP. 

SAS kan på overnevnte grunnlag ikke imøtekomme klagers krav om standarderstatning i
denne saken.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

I dette tilfellet skyldtes kanselleringen en lovlig streik blant pilotene i SAS.  Streiken
skyldtes en konflikt vedrørende arbeidsavtalen. Pilotene krevde blant annet større
forutsigbarhet i turnusplaner og reduksjon i antall helgevakter, men mente at de ikke ble
hørt. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Forordningen sier heller ikke om det skal/
bør skilles mellom streik i eget selskap eller streik hos andre. Nemndas praksis har
hittil vært at streik hos tredjemann og en lovlig streik blant selskapets ansatte, faller
utenfor det som må anses som en del av selskapets ordinære drift og må anses som en
ekstraordinær omstendighet i forordningens forstand.

EU-domstolen avsa 17. april 2018 en dom i sak C-2018/258 vedrørende såkalt «ville
streiker». Det dreide seg om massiv sykemelding fra de ansatte som svar på at et
flyselskap uventet varslet en omorganisering av selskapet.

Domstolen bemerket at forordningen fastsetter to kumulative betingelser for at en
begivenhet kan betegnes som »ekstraordinære omstendigheter«: 

1) Den må ikke på grunn av sin karakter eller opprinnelse være en del av flyselskapets
sedvanlige aktivitetsutøvelse, og
2) den skal ligge utenfor selskapets faktiske kontroll. 

Det bemerkes videre at det forhold at det fremgår av fortalen til forordningen at streik
kan være å anse som en særlig omstendighet, ikke betyr at en streik nødvendigvis og
automatisk gir grunnlag for ansvarsfritak. Det må vurderes fra sak til sak om de to
ovennevnte betingelser er oppfylt. 
Det påpekes videre at begrepet "ekstraordinære omstendigheter" skal tolkes strengt.

I den aktuelle saken mente domstolen at de to betingelsene ikke var oppfylt, idet
omstrukturering og reorganisering er en del av den normale forvaltning av en
virksomhet. Flyselskapene kan følgelig regelmessig bli konfrontert med uenighet og
konflikter med hele eller deler av sitt personale i forbindelse med sin aktivitetsutøvelse.
En streik er en risiko selskapet løper ved slik omstrukturering/reorganisering, og er en
del av flyselskapets aktivitetsutøvelse. Den aktuelle streiken mente retten ikke kunne
anses å ligge utenfor flyselskapets effektive kontroll ettersom den skyldtes en avgjørelse
truffet av selskapet.

Domstolen bemerker videre at den omstendighet at streiken i henhold til tysk lovgivning
kunne betegnes som en »vill streik« idet den ikke ble formelt innledet av en fagforening,
er uten betydning i forbindelse med vurderingen av begrepet »ekstraordinære
omstendigheter« ettersom å skille mellom de streiker som på grunnlag av nasjonal
lovgivning er lovlige, og de som ikke er det, vil medføre at passasjerenes rett til erstatning
vil være avhengig av lovgivningen i hver enkelt medlemsstat, hvorved målene med
forordningen om å sikre et høyt beskyttelsesnivå for passasjerene så vel som like
betingelser for flyselskapenes aktivitetsutøvelse innenfor Unionens område, ville bli brakt
i fare.

Etter flertallets syn - lederen og forbrukerrepresentantene - har denne dommen
betydning for alle streiker, ikke bare de som kan betegnes som "ville streiker". Det må
vurderes konkret fra sak til sak om de to kumulative betingelsene nevnt i dommen,
er oppfylt. Om streiken er lovlig eller ikke i henhold til nasjonal lovgivning, er uten
betydning.
Etter dette vil streik blant ansatte i eget selskap, lovlig eller ulovlig, ikke anses som
en "ekstraordinær omstendighet" i forordningens forstand dersom den på grunn av
sin karakter eller opprinnelse må anses for å  være en del av flyselskapets vanlige
aktivitetsutøvelse og må anses å ligge innenfor selskapets faktiske kontroll. 

I vår sak legger nemndas flertall - lederen og forbrukerrepresentantene - til grunn at
det dreide seg om en streik som bare gjaldt piloter ansatt i SAS. Videre at det var en
konflikt som gjaldt arbeidsavtalen mellom pilotene og selskapet, der selskapet ikke
ville imøtekomme pilotenes krav, men ønsket fleksibilitet. Pilotene svarte med streik.
Det dreide seg følgelig om uenighet og konflikt med deler av selskapets personale
i forbindelse med selskapets aktivitetsutøvelse. På bakgrunn av det som uttales i
EU-dommen gjengitt ovenfor, må dette anses å ligge innenfor flyselskapets vanlige
virksomhet og innenfor dets faktiske kontroll.

Flertallet er av den oppfatning at dansk nemndas uttalelse datert 11 juni 2018 bare
gjelder "ville streiker" og ikke omhandler hvordan EU-dommen er å forstå i en sak som
den foreliggende. 

Mindretallet - bransjens representanter - er av en annen oppfatning:

EU-domstolen avsa den 17. april 2018 en dom i sak C-2018/258 der det fastslås
at ulovlige streiker i forbindelse med en uventet meddelelse om omstrukturering
i et flyselskap, ikke er en ekstraordinær omstendighet som fritar selskapet for
erstatningsansvar ved kanselleringer og lange forsinkelser. 

Hva gjelder lovlige streiker er det mindretallets oppfatning at disse fortsatt kan anses å
ligge utenfor selskapets faktiske kontroll da dommen baserer seg på vurderingen av en
spontan og ulovlig streik som ikke er direkte overførbart til en lovlig streik. 

Mindretallets vurdering støttes bl.a av dansk nemnd, jf. uttalelse datert 11 juni 2018 der
de poengterer at de i behandlingen av saker med streik blant selskapets egne ansatte
skal evaluere i hver enkelt sak om den kan skyldes hovedpoenget i ECJ dom C-2018/258:
-brått oppstått høyt sykefravær blant selskapets ansatte som direkte følge av ledelsens
annonsering av omstrukturering av selskapet og iverksatt av de ansatte selv uten
fagforeninger involvert.

Mindretallet mener at en lovlig streik må anses som en ekstraordinær omstendighet
og at det ikke er grunnlag for å imøtekomme klagers krav om EU kompensasjon i dette
tilfellet.

Nemndas flertall anbefaler at klager gis medhold, og at SAS utbetaler standarderstatning
250 euro per person.

Klager har i tillegg krevet  følgende ekstrautgifter dekket:
1. Left luggage charge at Bodo airport NOK 100 = € 10.7
2. Lunch during the day NOK 596 = € 63.7
3. Transfer from Oslo airport to Oslo due to original pick up by friends having been
cancelled = NOK 360 = € 38.50
Total compensation is €112.90.

Utgifter til bagasjeoppbevaring anses dekket av standarderstatningen mens forpleining
og transport dekkes i tillegg. SAS har allerede refundert transport og forpleining med
totalt 92 GBP.

Vedtaket er avsagt med den dissens som fremgår ovenfor.

Vedtak

Transportklagenemnda - fly anbefaler at SAS utbetaler standarderstatning med 250 euro
per person.