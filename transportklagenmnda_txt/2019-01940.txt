Vedtak i Pakkereisenemnda

Sammendrag

Krav om dekning av merutgifter da klager ikke rakk flyet ved hjemreisen.

Dato
18.09.2019

Saksnummer
2019-01940

Tjenesteytere
Apollo Reiser AS

Klager har i det vesentlige anført

Klager bestilte en pakkereise for fem personer med innkvartering i 2 superior rom på
Radisson Blu Yas Island Hotel, Abu Dhabi, Dubai, i perioden 25.03.2019 - 01.03.2019.
Totalpris kr. 31.772.

Ved hjemreisen ble klager hentet av Apollos transfer buss på hotellet og kjørt til
flyplassen. Bussen var litt forsinket da de kom frem til flyplassen. Flyavgang fra Dubai
International Airport var kl. 07:25. Det var lang kø ved innsjekking og da de kom frem til
innsjekkingsskranken, fikk klager beskjed om at det var for sent å sjekke inn på flyet med
Emirates EK159. Klager kom derfor ikke med flyet og måtte bestille nye flybilletter hjem
neste dag for egen regning.

I skriv utdelt fra Apollo ved ankomst fremgikk at bussen skulle hente på hotellet kl. 04:05
(+-15 min) på avreisedagen. Klager stusset på tidspunktet da Apollo selv opplyser om
transfertid på 1,5-2 timer på sine hjemmesider. Klager mener også Apollo opplyste om
feil flytider i samme skriv. Klager har ikke kopi av skrivet og guiden i Abu Dhabi har ikke
besvart klagers oppfordring om at han skulle undersøke dette. 

Klager var på plass i bussen i god tid før kl. 04:05, men bussen ble noe forsinket på grunn
av at to gjester som ikke hadde møtt opp. Avreise fra hotellet ca. kl. 04:15, ankomst
flyplassen 05:45. Da var det 1t og 40 min til avgang. Da de kom av bussen og hadde
hentet bagasjen ble de møtt av en mann med Apollo skilt som sendte klager til venstre
i avreisehallen, og de endte helt innerst på innsjekkingsskranker C1-C4. De stilte seg i
kø til C4 skranken. Det var allerede da lang kø til alle skrankene. Det var felles innsjekk
til Oslo, København og Arlanda. Klager stod i kø fra kl. 05.50. Det var lite bevegelse i C4
skranken. Klager forsøkte å se hva som skjedde bak skranken til C4, men kunne ikke se at
noen andre byttet kø og bestemte seg for at de skulle bli stående da det sjelden hjelper
å bytte kø - de skulle alle med samme fly, enten Norge, Sverige eller Danmark. Da det
var en time til flyavgang flyttet de seg til C1. Imidlertid begynte det å bevege seg på C4,
så de gikk tilbake til den første køen. Klager kom i snakk med noen svensker/dansker
som stod rundt de og forklarte at de skulle til Oslo og at det var 45 min til flyavgang. De
slapp klager foran i køen. Da klager kom til innsjekkingsskranken, fikk de beskjed om at
innsjekking til Oslo er stengt og at alle personene på listen var sjekket inn.

Klager krever dekket nye flybilletter, kr. 29.468,28, utgifter til mat, kr. 959 jf. kopi
av kvitteringer, tilsvarende kr. 1.854, dekket telefonsamtaler, tapt feriedag, samt
kompensasjon. 

Det vises for øvrig til korrespondanse fra klager.

Tjenesteyterne har i det vesentlige anført
Klager kom til flyplassen sammen med en gruppe på ca. 40 personer. Ved ankomst ble
de henvist til innsjekkingskøer av Apollos agent.  Det er uklart for Apollo hvorfor klager
og hennes familie sto i en annen kø, da alle øvrige passasjerer Apollo hadde med dette
flyet sto i riktig kø og fikk sjekket inn i tide. På flyvningen til Oslo hadde Apollo 14 gjester i
tillegg til dette reisefølget på 5, og alle disse fikk sjekket inn i tide.

Klager ringte Apollo først 40 minutter før flyavgang, og på det tidspunktet var det
dessverre for sent å sjekke inn da innsjekking stenger 1 time før avgang.

Apollo er av den oppfatning at den reisende har et ansvar for å følge de beskjeder og
den informasjon som gis, samt at man selv har en aktivitetsplikt i forhold til å følge med
på tider og reagere hvis man forstår at her kan det være problemer med å rekke flyet. 

Apollo er av den oppfatning at klager selv er ansvarlig i dette tilfellet og selv må stå for de
ekstra kostnadene dette medførte.

Apollo har vedlagt rapport fra reiselederen. 

Det vises for øvrig til korrespondanse fra Apollo Reiser AS.

Nemnda bemerker

Det er den som arrangerer en pakkereise som i utgangspunktet har ansvaret for at det
som inngår i pakkereiseavtalen leveres etter avtalen, jfr. pakkereiseloven § 23.

Nemnda legger til grunn at klageren og hennes familie ble hentet på hotellet av en
buss som skulle kjøre dem til flyplassen. Transfer mellom hotell og flyplass var en del
av avtalen.  Bussen reiste fra hotellet kl. 04.15 og ankom flyplassen kl. 05.45, 1 time og
50 minutter før flyavgang og følgelig 50 minutter før innsjekkingen stengte.  Klagerens
buss ble møtt av en agent fra Apollo, som anviste innsjekkingskø og etter dette ikke var
tilgjengelig.

Det er uenighet mellom partene om klageren sto i riktig kø.  Ut fra opplysningene legger
nemnda til grunn at hun sto i den køen hvor lystavlen opplyste hennes fly nummer,
nemlig EK159 OSL.  Det er opplyst at denne skranken hadde hatt problemer med
bagasjebåndet, og det kan etter nemndas syn stemme med klagerens opplysninger om
at køen syntes å stå stille en lang stund før det ble bevegelse. 

Klageren og hennes familie sto ikke på den innsjekkingslisten medarbeideren ved
skranken hadde fått utdelt.  Også dette er et forhold som ikke kan lastes klageren.
Arrangøren står imidlertid ansvarlig for sine underleverandørers eventuelle feil.

Når det gjelder den videre begrunnelse har nemnda delt seg i et flertall og et mindretall.

Flertallet, lederen og de to forbrukerrepresentantene, finner etter en samlet vurdering
av de opplysningene som er fremlagt å måtte legge til grunn at Apollos egen anbefaling
i billetten om at man skal være ute minst tre timer før avreise ikke ble fulgt av Apollo
selv.  Det legges videre til grunn at det var tre flyavganger til Skandinavia rundt samme
tidspunkt, og at bussen som var satt opp av Apollo ankom så sent at det allerede var
lange køer i skrankene.  Agenten var ikke tilgjengelig for klageren før det var for sent å
sjekke inn.  Klageren kjøpte nye billetter og oppholdt seg deretter 24 timer på flyplassen
sammen med sin mor og to mindreårige barn.  Familien kom 24 timer forsinket til Oslo.

Klageren har krevd dekket nye flybilletter med kr. 29.468,28, matutgifter ifølge vedlagte
kvitteringer med kr. 959 samt tapt arbeidsfortjeneste med kr. 1.854.  Hun har fremlagt
dokumentasjon fra arbeidsgiver.

Nemndas flertall legger til grunn at Apollo ikke sørget for å legge forholdene til rette slik
at klageren kunne rekke flyet hjem.  Det anses som en mangel. Den reisende har da krav
på erstatning for ethvert tap som oppstår som en følge av mangelen, jfr. pakkereiseloven
§ 32.  Erstatningsbeløpet blir etter dette kr. 32.281,28.

Nemndas mindretall, de to bransjerepresentantene, finner at kundene burde reagert før
ved at det var liten bevegelse der de hadde tatt oppstilling for innsjekking. Reisende må
selv ta ansvar for å komme frem til innsjekkingsdisken i tide ved å be om å få slippe frem,
eller kontakte innsjekkingspersonalet for hjelp eller avklaring når tid for avgang nærmer
seg. Reisende som kan fremvise gyldig billett før innsjekkingen stenger, kan ikke avvises
av flyselskapet. 

Dersom dette hadde blitt gjort kunne det vært mulig å nå flyet. Mindretallet mener
følgelig at klager ikke kan nå frem med kravet som er fremsatt.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klageren får erstattet utgifter til nye flybilletter, mat i
henhold til bilag samt tapt arbeidsfortjeneste med til sammen kr. 32.281,28.

Vedtaket er avsagt med den dissens som fremgår ovenfor.