Vedtak i Transportklagenemnda - Fly

Sammendrag

Krav om refusjon av utgifter grunnet kansellering. Saken
ble behandlet etter transportklagenemndsforskriften § 5-4.

Dato
28.08.2015

Saksnummer
1184/14F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Andenes til Oslo den 12. august 2014 kl. 12:20 med DY393. Avgangen
ble kansellert.

Det ble over høyttaler opplyst at ingen andre avganger gikk fra Andenes den dagen, eller at
det var mulig med transport til Evenes for å fly derfra. Etter 3-4 timer på flyplassen tok han
derfor drosje til et hotell og sjekket inn der, før han tok kontakt med Norwegian.

Etter mye frem og tilbake fikk han beskjed om snarest å ta seg til Evenes hvor han var booket
på et fly kl. 20:05.

Klager ble ikke informert om sine rettigheter, og det ble ikke delt ut matkuponger på Andenes
flyplass.

Klager krever refusjon av drosjeutgift til hotellet, kroner 97, rompris på hotellet, kroner 600,
samt mat, kroner 259.

Det vises for øvrig til klagers brev.

Norwegian har i det vesentlige anført:

DY393 ble kansellert som følge av dårlige værforhold på Andenes, det vises til fremlagt
dokumentasjon. Hendelsen var ekstraordinær og utenfor Norwegians kontroll.

Alle passasjerer ble booket om til Evenes - Oslo kl. 20:05, og det ble arrangert transport fra
Andenes til Evenes.

Klager tok inn på hotell uten å klarere dette med Norwegian. Deretter kontaktet han
flyselskapet. Norwegian tilbyr overnatting kun når ombooking samme dag ikke er mulig.
Norwegian plikter å tilby mat og drikke i ventetiden, og har refundert klagers utgifter til dette.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

Norwegian kan på grunnlag av ovennevnte ikke refundere klagers utgifter til hotell eller drosje
til hotellet.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at innstillingen skyldtes
vanskelige værforhold, og innstillingen ikke kunne vært unngått. Dette er heller ikke bestridt.
Kanselleringen gir følgelig ikke rett til standarderstatning etter EU-forordningen. Dette er
heller ikke krevet.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Klager har opplyst at han fikk svært mangelfull service og informasjon. Over høyttaleren ble
det opplyst at det ikke var noen transportmuligheter fra Andenes samme dag. Han fikk en
sms med oppfordring om å ta kontakt med kundesenteret per tlf. Det var lang tid å komme
gjennom på det oppgitte nummer. Klager fikk heller ikke beskjed om omrutingen før han selv
til slutt fikk kontakt med servicesenteret. Norwegian har ikke kommentert dette, og nemnda
legger klagers opplysninger til grunn.

Nemnda er av den oppfatning at Norwegian ikke har oppfylt sin informasjonsplikt etter
forordningen i dette tilfellet. Etter nemnds vurdering burde Norwegian ha opplyst klager om
hans rettigheter. De burde også ha informert om at de arbeidet med å omrute passasjerene.
En henvisning til et telefonnummer det er vanskelig å komme gjennom på, er ikke tilstrekkelig.
Informasjonen som ble gitt over høyttaleren viste seg også å være feil. Informasjonen må ha
kommet fra Norwegian/Norwegians handlingagent.

Nemnda er etter en samlet vurdering av den oppfatning at den informasjon som ble gitt
var så mangelfull og misvisende at Norwegian bør erstatte klagers utgifter til hotell og taxi.
Nemnda legger ved vurderingen vesentlig vekt på informasjonen over høyttaleren om at det
ikke ville bli noen transport fra Andenes denne dagen samt at Norwegian ikke informerte
klager om at de arbeidet med omruting samme kvelden. Norwegian informerte heller ikke
klager om at slik omruting var foretatt.

Vedtak:

Transportklagenemnda-fly anbefaler at Norwegian erstatter klagers utgifter til hotell og taxi.

Vedtaket var enstemmig.