Vedtak i Transportklagenemnda - Fly

Sammendrag

Krav om refusjon av flybilletter. Kansellert flyvning.

Dato
17.01.2022

Saksnummer
2021-01170

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen fire personer) skulle reise med Norwegian fra
Stavanger til Gran Canaria den 16. desember 2020 (retur den 6. januar 2021). Flynummer
på utreisen var DY1836, og på returen DY1837.  Den 30. oktober 2020 fikk de beskjed om
at flyvningen var kansellert grunnet covid-19. 

Klager har fremsatt krav om refusjon av flybillettene, da tjenesten ikke ble levert.

Tjenesteyterne har i det vesentlige anført
Norwegian har ikke fremmet tilsvar til Transportklagenemnda.

Nemnda bemerker

Norwegian har tross oppfordring ikke avgitt uttalelse til nemnda. Nemnda treffer
vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Ved kansellering kan en ha rett på standarderstatning, jf. EU-forordning 261/2004
artikkel 5, jf. artikkel 7. Dette gjelder imidlertid ikke i tilfeller hvor klager ble informert om
kanselleringen over to uker før avreise, jf. forordningens artikkel 5 punkt 1 bokstav c) i).
Dette er tilfellet i foreliggende sak. Klager har med dette ikke rett på standarderstatning.

Ved kansellering fra flyselskapets side har passasjerene rett på refusjon hvis de velger
det, jf. EU-forordningen artikkel 5 jf. artikkel 8. Klager har i denne saken krevd refusjon.

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i
tråd med rekonstruksjonsplanen. Nemnda legger til grunn at dette også gjelder kravet
fra klager, hvor kravet etter nemndas oppfatning må regnes som oppstått da flyet ble
kansellert; den 30. oktober 2020.

Vedtak

Transportklagenemnda anbefaler at Norwegian refunderer til klager i henhold til
rekonstruksjonsplanen for selskapet.