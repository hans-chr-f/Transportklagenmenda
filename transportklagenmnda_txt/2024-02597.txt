Vedtak i Pakkereisenemnda

Sammendrag

Krav om prisavslag grunnet hotellstandard, rengjøring og feil type leilighet.

Dato
07.11.2024

Saksnummer
2024-02430

Tjenesteytere
TUI Norge AS

Klager har i det vesentlige anført

Klagen gjelder en pakkereise for to voksne og to barn med innkvartering i en 2-
romsleilighet med begrenset havutsikt og balkong eller markbalkong og frokost på TUI
Blue Alcudia Pins, Alcudia, Mallorca i perioden 01.06.2024 - 08.06.2024. Totalpris 16 298
kroner.

Klager var ikke fornøyd med:
- Hotellstandarden generelt
- Feil type rom / leilighet
- Manglende rengjøring
- Støy
- Reiselederservice
- Hotell
- Annet

Klager har anført at de hadde bestilt en 2-romsleilighet med køyeseng, men ved ankomst
fikk klager en leilighet med en dobbeltseng og en ubrukelig sovesofa. Sovesofaen var
ødelagt og det gikk så vidt an å dra den ut. Sovesofaen var helt skjev, og det gikk dermed
ikke an å sove på den. Det endte med at to voksne og to barn måtte sove i samme
dobbeltseng en hel uke, noe klager fant veldig frustrerende da hun dermed ikke fikk en
eneste natt med god søvn.

Den 4. dagen fikk klager tilbud om å flytte til en leilighet med køyeseng slik de
opprinnelig hadde bestilt. Klager fikk tilbud om å se leiligheten før de takket ja, men det
var sand og støv i senga og leiligheten var dårlig rengjort. Klager tok igjen kontakt med
resepsjonen og TUIs representanter på hotellet og fikk beskjed om at hun kunne bli med
rengjøringshjelpen opp for å vise henne hvordan klager ønsket at det skulle bli rengjort.

Klager fant dette utrolig frustrerende og setter spørsmålstegn ved hvorfor hun skulle
benytte enda mer tid til dette tullet.

Videre brukte klager to timer på å lete etter solseng den første dagen. Klager tok dette
opp med TUIs representanter og fikk beskjed om at de kunne dra på stranda nedenfor,
noe klager ikke ønsket og barna ville bade på bassenget.

Klager har anført at hun er sjokkert over servicen til TUIs representanter da de var frekke
og freidige istedenfor at de viste ydmykhet.

TUI har klassifisert hotellet som 4 stjerners på sine nettsider, men at det utenfor på
hotellet står det 3 stjerner.

Klager skriver at de fikk tilbud om middag på hotellet, ikke All Inclusive, da de allerede
hadde frokost inkludert. 

Klagers krav: Minimum 15 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Den 20. mai 2024 bestilte klager en tur til Mallorca for to voksne og to barn med avreise
1. juni 2024 og hjemreise 8. juni 2024, Hotel TUI Blue Alcudia Pins, 2-romsleilighet med
begrenset havutsikt og balkong/markbalkong og frokost.

Det fremgår av klagers bestilling på TUI-appen at leiligheten har køyeseng for barna.
Ved ankomst hotellet den 1. juni 2024 fikk klager tildelt en 2-romsleilighet med sovesofa
istedenfor køyeseng. Den 4. juni fikk klager tilbud om å flytte til leilighet med køyeseng,
noe klager takket nei til. 

TUI har gjennomgått klagers bilder og mener at en ekstra rengjøring under madrassen
og ved badekaret ville ha brakt den leiligheten klager fikk tilbud om å flytte til i
tilfredsstillende stand. Klager burde derfor ikke ha avslått hotellets tilbud om å flytte til
en 2-romsleilighet med køyesenger som bestilt den 4. juni 2024.

Som følge av at klager fikk tildelt leilighet med sovesofa i stedet for køyeseng, og det at
sovesofaen ikke oppfylte forventet standard, har TUI tilbudt klager en kompensasjon på
3 000 kroner i kontanter tilsvarende 18 % av reisens totale pris eller et reisegavekort fra
TUI på 5 000 kroner. 

TUI viser til guide loggen den 5. juni hvor det fremgår at klager og hennes familie fikk
gratis oppgradering til halvpensjon fra den 5. juni 2024. Den 7. juni er det notert i loggen
at klager fikk All Inclusive fra hotellet uten tillegg i prisen.

Det at klager måtte se etter solsenger anser TUI ikke som en vesentlig mangel.  

TUI har lagt ved 'Message History' som viser all skriftlig korrespondanse mellom klager
og TUIs guider på reisemålet.

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise for to voksne og to barn med innkvartering i en 2-
romsleilighet med begrenset havutsikt og balkong eller markbalkong og frokost på TUI
Blue Alcudia Pins, Alcudia, Mallorca i perioden 01.06.2024 - 08.06.2024. Totalpris 16 298
kroner.

Klagen gjelder feil seng på rommet, mangelfull rengjøring og hotellstandard. Klagers krav
er 15 000 kroner. 

Klager fikk et rom som avviker fra det de hadde bestilt da det skulle være med en
køyeseng og ikke en sovesofa. Den 4. juni ble forholdet avhjulpet etter pakkereiseloven §
27 da klager fikk tilbud om en slik leilighet som de hadde avtalt. På det tidspunkt takket
klager nei på grunn av at den nye leiligheten var mangelfullt rengjort. Etter nemndas
vurdering ville en ekstra runde med rengjøring i den leiligheten de fikk tilbud om vært
nødvendig og da ville leiligheten vært i henhold til avtalen mellom partene. TUI har
derfor hevdet at klager ikke burde takket nei til leiligheten. Etter nemndas vurdering
skulle aldri leiligheten vært tilbudt til klager før den faktisk var rengjort. Etter nemndas
syn skal det da utbetales et prisavslag etter pakkereiseloven § 25. Forholdet med
solsenger utgjør ikke et avvik etter avtalen. 

TUI har tilbudt klager en kompensasjon på 3 000 kroner i kontanter tilsvarende 18 %
av reisens totale pris eller et reisegavekort fra TUI på 5 000 kroner. Nemnda mener
at et prisavslag på 5 000 kroner i kontanter synes dekkende for avviket i avtalen jf.
pakkereiseloven § 25. Pakkereisenemnda anbefaler at klager gis delvis medhold.

Vedtak

Klager gis delvis medhold.