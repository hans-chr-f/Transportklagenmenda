Vedtak i Transportklagenemnda - Fly

Sammendrag

Krav om refusjon av tuber med oljefarge som ble fjernet fra innsjekket bagasje.

Dato
16.09.2020

Saksnummer
2019-04931

Tjenesteytere
Norwegian Air Shuttle

Klager har i det vesentlige anført

Klager reiste med DY1073 fra Riga til Oslo den 17. oktober 2019. Med seg i sin
innsjekkede bagasje hadde hun to små tuber med oljefarge. Ved ankomst i Oslo
oppdaget hun at disse to tubene var blitt fjernet fra kofferten. Klager anfører at det er
andre gang hun opplever dette, og at hun på forhånd har undersøkt og forvisset seg om
at det er tillatt å ha med seg slike tuber i innsjekket bagasje på Norwegians flyvninger.

Klager krever refusjon av 3 000 kroner som de to oljetubene kostet.

Tjenesteyterne har i det vesentlige anført
Klager sendte inn klagen sin til Norwegian og fikk avslag.

I dette tilfellet har sikkerhetskontrollen i Riga beslaglagt klagers tuber med oljefarge.
Klager har mottatt et dokument fra sikkerhetskontrollen i Riga som bekrefter dette.

Avgjørelsene som tas av sikkerhetspersonalet, må for alles sikkerhet følges. De er
utenfor Norwegians kontroll, og Norwegian er ikke ansvarlig for sikkerhetspersonalets
beslutninger.

Klager må selv kontakte sikkerhetspersonalet på Riga lufthavn for å be om å få tilbake
oljetubene sine dersom dette er mulig.

Norwegian kan ikke imøtekomme klagers krav i dette tilfellet.

Nemnda bemerker

Klager har oppgitt at hun på forhånd hadde sjekket at hun kunne ta med seg tuber med
oljefarge i henhold til Norwegians regler for innsjekket bagasje. Sikkerhetspersonalet i
Riga fjernet likevel disse tubene fra bagasjen hennes.

Nemnda påpeker at sikkerhetspersonalets avgjørelser om å fjerne potensielt farlige
gjenstander fra innsjekket bagasje, ikke er noe som flyselskapet kan påvirke. Nemnda
kan ikke se at Norwegian har noe ansvar for tapet av tubene med oljefarge i dette
tilfellet.

Vedtak

Transportklagenemnda-fly anbefaler ikke at klager gis medhold.