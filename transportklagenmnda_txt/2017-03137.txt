Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av for sent aktivert billett.

Dato
16.02.2018

Saksnummer
2017-03137

Tjenesteytere
Ruter

Klager har i det vesentlige anført

Klager ble ilagt gebyr på trikken 28. november 2017 grunnet for sent aktivert billett. 

Klager hevder at hun kjøpte billetten mens hun sto i kø for å gå ombord i trikken ved
Jernbanetorget. Hun registrerte at kontrolløren var ombord i trikken før henne, men viser
til klokkeslett på billetten som viser at billettkjøpet ble gjort samtidig som hun ventet på å
få komme ombord. Altså klokken 15:47:08. 

Klager viser til at det var endel folk som skulle ombord i trikken på tidspunktet for
kontrollen, og at hun derfor ble stående i kø utenfor.

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til mottatt klage på gebyr som ble ilagt på trikken 28. november 2017. 

Klager ble ilagt gebyr som følge av for sent aktivert billett. Det fremgår av kontrollørens
kontrollrapport at  klager allerede satt ombord da de gikk på ved Jernbanetorget. Klagers
billett ble kjøpt like etter at trikken forlot Jernbanetorget, og kontrollen hadde startet.
Billetten må være aktivert og bekreftet før man stiger ombord i trikken. 

På grunnlag av overnevnte opprettholder Ruter gebyret.

Nemnda bemerker

Klager ble ilagt gebyr på trikk linje 19 den 28. november 2017 som følge av for sent
aktivert billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til at det av Ruters sanntidssystem går fram at trikken gikk fra
Jernbanetorget kl. 15.45.47.  I kontrollrapporten er opplyst at klager satt ombord på
trikken da kontrollen startet kl. 15.46 og at hun kjøpte billett etter kontrollstart. Dette
støttes av at klagers billett er registrert bestilt kl. 15.47.08. 

Nemnda legger etter dette til grunn at billetten ble kjøpt etter ombordstigning og at
vilkårene for å ilegge gebyr var til stede. 

Nemnda kan ikke se at det foreligger grunner som tilsier at gebyret bør frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.