Vedtak i Transportklagenemnda
- Kollektivreiser

Sammendrag

Krav om dekning av taxiutgifter etter togstans på grunn av stengt Oslotunnel.

Dato
04.07.2013

Saksnummer
11/12 J

Tjenesteyter
NSB

Krav om dekning av taxiutgifter etter togstans på grunn av stengt Oslotunnel.

Klager har i det vesentlige anført:

Klager og hans medreisende skulle ta toget fra Lysaker til Sonsveien og Kambo den 28.
mars kl. 16.36. På stasjonen ble det opplyst at det var store forsinkelser på grunn av at
Oslotunnelen var stengt. Forrige tog til Moss var 50 minutter forsinket og klager antok at også
hans tog ikke ville bli mindre forsinket. Klager og to andre pendlere bestemte seg derfor for å
ta taxi sammen. Klager krever taxiutgiftene dekket med kr 1.383.

Klager har også tidligere fått refundert taxiutgifter ved forsinkelser på NSB. I 2011 gjaldt dette
fire taxiturer og antagelig det samme antallet i 2010. Flytogets representanter delte ut taxi-
rekvisisjoner til sine passasjerer på stasjonen. Klager har i ettertid vært i kontakt med andre
NSB kunder som fikk utstedt rekvisisjon til taxi på Sentralbanestasjonen for strekningen
Oslo S til Moss. Klager så ingen representanter fra NSB på Lysaker stasjon og fikk dermed
heller ikke noe informasjon om at NSB ikke ville dekke taxiutgifter i dette tilfellet. NSB har ikke
opplyst om hvem som er ansvarlig for «personer som løper inn i Oslotunnelen».

NSB har i det vesentlige anført:

Det fremgår av NSBs transportvilkår § 7 F at erstatning ikke kan kreves dersom forsinkelsen
skyldes forhold utenfor NSB eller Jernbaneverkets kontroll. I dette tilfellet måtte togtrafikken
stanses fordi en person løp rundt inne i Oslotunnelen. Det er ikke praktisk mulig for NSB
eller Jernbaneverket å gardere seg mot at personer med irrasjonell adferd tar seg inn på
infrastrukturen slik at togtrafikken må stanses.

Det at denne type hendelse forårsaket av tredjeperson er et forhold utenfor partenes kontroll,
finnes det støtte for blant annet i forarbeidene til kjøpslovens § 27 om kontrollansvaret for
selger. For NSB og/eller Jernbaneverket vil det således være innenfor kontrollansvaret dersom
det er feil på materiellet, signalanlegget m.v. som fører til at trafikken må stanses, mens det at
en person med irrasjonell adferd løper rundt inni en togtunnel vil være utenfor NSB og/eller
Jernbaneverkets kontroll.

Det kan etter NSBs syn heller ikke kreves erstatning etter passasjerrettighetsforordningen. For
det første er klagers krav ikke en type utgift/tap som kan kreves dekket etter vedlegg I art. 32.
Videre vil NSB uansett fritas for ansvar etter art. 32 nr. 2 bokstav c). Klager har fått erstattet
50% av billettprisen i henhold til transportvilkårenes § 7 J.

NSB delte ikke ut taxirekvisisjoner i forbindelse med den aktuelle forsinkelsen.

Nemnda bemerker:

EU forordning 1371/2007 om jernbanepassasjerers rettigheter og forpliktelser er inntatt
i norsk rett ved passasjerrettighetsforskriften. I følge forordningens artikkel 15 reguleres
jernbaneforetakets erstatningsansvar ved forsinkelser av artikkel 32 i vedlegg I. I NSBs
transportvilkår er erstatningsansvaret regulert i § 7. Passasjerer som blir forsinket til
ankomststasjonen kan kreve 50% av billettprisen refundert, jf. § 7 bokstav J.

Forsinkelser gir rett til erstatning for utgifter til mat og forfriskninger, overnatting og
alternativ transport hvor slik alternativ transport ikke tilbys av jernbaneforetaket. Refusjon til
drosjeutgifter gis ved forsinkelser på mer enn 60 minutter, og hvor jernbaneforetaket ikke har
satt opp alternativ transport, jf. transportvilkårenes § 7 B nr. 1.

Jernbaneforetaket fritas imidlertid fra ansvar dersom forsinkelsen skyldes forhold utenfor
jernbanedriften som foretaket ikke har mulighet til å avverge, jf overnevnte forordnings
artikkel 32 pkt. 2 bokstav a) og NSBs transportvilkår § 7 bokstav F.

Klager ble forsinket på reisen den 28.03.12 som følge av at Oslo tunnelen hadde vært stengt
og togtrafikken så vidt kommet i gang igjen da klager skulle ta toget fra Lysaker stasjon kl.
16.36.

I dette tilfellet skyldtes forsinkelsen at en person hadde løpt inn i Oslotunnelen. Dette er etter
nemndas mening ikke en hendelse det ville vært mulig for jernbaneforetaket å forhindre eller
ha kontroll over. Det var politiet som søkte etter personen i to timer før søket ble avsluttet og
NSB fikk tillatelse til å gjenoppta togtrafikken.

I et slikt tilfelle vil ikke NSB være erstatningsansvarlig for utgifter som forsinkelsen har
påført passasjerene. En slik hendelse er det ikke mulig å forutse og er et forhold som ligger
utenfor det NSB kunne ha kontroll over eller avverge følgene av når det skjedde. Klager har
fått erstattet 50 % av billettprisen i henhold til transportvilkårene, men vil ikke ha krav på
erstatning for drosjeutgifter som følge av forsinkelsen i dette tilfellet.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.