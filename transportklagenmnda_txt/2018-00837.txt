Vedtak i Transportklagenemnda - Fly

Sammendrag

Krav om skadet håndbagasje i sikkerhetskontrollen.

Dato
12.02.2019

Saksnummer
2018-00837

Tjenesteytere
Avinor

Klager har i det vesentlige anført

Klager skulle reise fra Gardermoen den 12. januar 2018. I sikkerhetskontrollen opplevde
klager at hans Mac ble skadet:

Mac'en ble tatt ut av beskyttelsesetuiet av vakten i sikkerhetskontrollen, det ble ikke sagt
fra om at Mac'en ble tatt ut av etuiet. Mac'en ble så plassert i kasse hvor det var småstein
som medførte at lokket ble påført dype riper. Vakten plasserte Mac'en opp ned og ikke
på undersiden som er utstyrt med gummiknotter. Den ble heller ikke lagt oppå det tynne
tøy-etuiet den lå i.

Klager stiller seg undrende til hvorfor Mac'en ble tatt ut av beskyttelsesetuiet, da dette
ikke har blitt gjort tidligere. Klager reiser ca en gang i måneden med fly fra Gardermoen. 

En reparasjon vil koste kroner 8 499. Klager krever beløpet refundert. 

Det vises for øvrig til klagers brev.

Tjenesteyterne har i det vesentlige anført
For å ha krav på erstatning må det foreligge et økonomisk tap, det må foreligge
et ansvarsgrunnlag og det må være adekvat årsakssammenheng mellom
ansvarsgrunnlaget og tapet. Det aktuelle ansvarsgrunnlaget er uaktsomhet.

Riper av det omfanget som klagers fremlagte bilder viser anses som normal
bruksslitasje, noe normal bruksslitasje må påregnes ved reisevirksomhet. Det er
utfordrende å påvise at ripene skyldes uaktsomhet påført av Nokas eller Avinors
infrastruktur, og Avinor kan heller ikke se at riper i lokket forringer gjenstandens
funksjonalitet.

Da Avinor ikke kan se at det er utvist uaktsomhet verken av sikkerhetsoperatøren Nokas
eller OSL i forbindelse med sikkerhetskontrollen, kan Avinor derfor ikke imøtekomme
klagers erstatningskrav.

Nemnda bemerker

Klager har fremlagt et bilde av PC-en som han hevder ble skadet i sikkerhetskontrollen.
Det dreier seg om noen riper på lokket, mens det ikke er påstått at PC-ens funksjonalitet
er redusert.

For å ha krav på erstatning må det foreligge et økonomisk tap, det må foreligge
et ansvarsgrunnlag, og det må være adekvat årsakssammenheng mellom
ansvarsgrunnlaget og tapet. Det aktuelle ansvarsgrunnlaget er uaktsomhet. Det er klager
som har bevisbyrden.

Riper av det omfanget som klagers bilder viser, er selvfølgelig irriterende, men nemnda
kan vanskelig se at klager har lidt et økonomisk tap når PC-en fortsatt er fullt brukbar. 

Nemnda kan ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.