Vedtak i Pakkereisenemnda

Sammendrag

Krav om refusjon av reisens pris grunnet lav hotellstandard
og bostedets beliggenhet på en uspesifisert reise.

Dato
15.08.2017

Saksnummer
2017-01311

Tjenesteytere
Ving Norge AS

Klager har i det vesentlige anført

Klager bestilte en uspesifisert reise til Gran Canaria for en person i perioden 10.03.2017 -
17.03.2017. Totalpris kr. 6.400.

En time etter at reisen ble bestilt den 21. februar, fant klager en rimeligere reise med en
annen reisearrangør. Hun forsøkte da å avbestille reisen med Ving, men det gikk ikke.
Klager fikk beskjed om at hun ev. måtte betale kr. 2.050 i gebyr. Klager synes det er rart
at Ving ikke har noen timers angrefrist etter kjøpet slik som f.eks. Norwegian har.  

Klager mener man ikke kan plassere noen som skal være på reisemålet i en uke på et
hotell/overnattingssted som har så dårlige fasiliteter. For klager ble det en skuffelse å
havne i Las Palmas istedenfor sol- og badestedene lenger sør på øya. Klager anfører at
det på Vings tilbud på internett fremgår bare flotte bilder av sol og bademuligheter, samt
fine bosteder. Klager havnet på et «bakgårdshotell» i storbyen Las Palmas. Klager hadde
ingen interesse av å reise til syden på en storbyferie.

Klager nevner spesielt at det var ikke var noen muligheter for avslapping/hvile utover å
legge seg i en utslitt seng. Klager hadde vannlekkasje på badet. På rommet var det en
dobbeltseng, nattbord, et lite bord og en pinnestol. Utsikten i fra rommet var tragisk -
her så man kun inn til naborommene på alle kanter. Klager anfører at rommet føltes
som en fengselscelle, uten utsikt, uten balkong, uten aircondition, uten kjøkkenkrok, uten
kjøleskap, uten en ordentlig stol eller sofa og i tillegg med ei veldig dårlig seng.

Klager stiller spørsmål ved hvorfor hun fikk beskjed om at det ville koste henne minst
1.000 euro + et gebyr på 35 euro for ev. å bytte hotell i en uke, når det står klart i
velkomstbrevet at man ev. skal betale prisforskjellen mellom det som er betalt for reisen
og det nye bostedet. Hun stiller også spørsmål med hvorfor hun skal betale et ekstra
gebyr for at Ving skal yte normal service.

Klager anfører at Ving har forledet henne til å kjøpe en sydenreise som var så langt
under pari og forventninger som det går an å komme. Klager mener dessuten at Ving har
utvist en arrogant og liten servicevennlig holdning. Klager mener at uansett hva som står
i Vings papirer ang. uspesifiserte reiser, så har de ikke holdt det de lovet med henblikk på
hjelp og service.

Klager mener Ving ikke har besvart hennes klage, men sendt henne et standardsvar.

Klager krever full refusjon av innbetalt beløp, samt refusjon av alle tilleggsutgifter. 

Det vises for øvrig til korrespondanse fra klager.

Tjenesteyterne har i det vesentlige anført
Ving anfører at det ved spørsmål om avbestilling noen timer etter at reisen var bestilt og
betalt, ble det opplyst at det ikke var angrefrist og at reglene som gjelder for avbestilling
er i henhold til regler for avbestilling i Alminnelige vilkår for pakkereiser.

Ifølge klagers reisedokument ble det bekreftet innkvartering i rom/ leilighet.
Innkvartering i leilighet kan derfor ikke garanteres, og en må være innstilt på å kunne få
innkvartering i et hotellrom.

Ving anfører at de ut fra informasjonen om uspesifiserte reiser på nettsidene, ikke kan
møte klagers forventninger og krav om innkvartering på et hotell med bassengområde, i
leilighet med kjøleskap og kokemuligheter, balkong og aircondition.

I henhold til loggen fra kontakt med Vings stedlige representanter ble det ikke påpekt
svikt ved rommet som vannlekkasje eller svikt ved renhold av hotellets terrasse. Ved
ønske om ekstra madrass til å legge i sengene, kan dette ordnes ved henvendelse til
hotellet, under forutsetning av at hotellet har en ekstra madrass tilgjengelig. 

Ving har enkle spesifiserte alternativ for bestilling på ving.no som er markedsført med
rom som vender mot luftesjakt med begrenset lysinnslipp. Ved at Ving på forhånd ikke
kan forutsi hvor gjesten kan komme til å bo, er dette også innkvartering man må regne
med at man kan få.

Selv om Ving har tildelt uspesifiserte reisende innkvartering på ulike bosteder i løpet av
sesongen, har de også benyttet Valencia ved et antall tilfeller. Valencia oppfyller kravet
som kan stilles ut i fra informasjonen som er gitt om uspesifisert innkvartering. Valencia
kan bestilles via ulike portaler på nettet.

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Det er klaget over at det ikke opereres med angrefrist ved bestilling av reiser.  

I medhold av de reglene som finnes på området må man betale et gebyr hvis en reise
avbestilles på et tidspunkt hvor det er  mindre enn 42 dager til avreisedøgnet.  Dette
gjelder uansett om reisen ble bestilt kort tid i forveien, slik som i denne saken.

Klageren har reist på en uspesifisert reise. Hva som inngår i reisen er gjennomgått i
korrespondanse mellom klageren og arrangøren.  Reiser man uspesifisert kan man bli
plassert på overnattingssteder som ikke inngår i arrangørens normale program. Den
som har krav til komfort og beliggenhet bør ikke velge en uspesifisert reise.  Også dette
fremgår av arrangørens nettsider.

Når man reiser uspesifisert er kan man normalt ikke forvente seg reiselederservice på
linje med de av gjestene som bor i regulære hoteller, men man skal etter nemndas syn
likevel få hjelp til å løse den type problemer som oppsto i forbindelse med oppholdet
på det uspesifiserte bostedet. Det fremgår av rapporten fra stedlig representant at
man forsøkte å få byttet til et annet rom på samme hotell, og at man var i kontakt i
forbindelse med ønske om kjøleskap.  Ellers fremgår det av rapporten at andre hoteller
var fullbooket, og at det under enhver omstendighet ville medføre betydelige utgifter
eventuelt å bytte hotell, fordi man i et slikt tilfelle vil måtte betale det et nytt bosted
koster, samtidig som man vanligvis ikke får refundert det som er betalt til det hotellet
man flytter fra. Flytransport tur/retur Las Palmas er også relativt kostbart, idet det er en
forholdsvis lang reise, slik at hotelldelen av det som er betalt for reisen er et moderat
beløp.

De øvrige utgiftene som er oppgitt, slik som overnatting, transportutgifter til og fra
flyplass, parkeringsutgifter, samt tillegg for bagasje, mat etc. på flyet er normale
tilleggsutgifter som man må innkalkulere i reisens pris før man bestemmer seg for å
reise.

Nemnda har merket seg at det er klaget over servicegrad på reisemålet. Hvis man
opplever at reiseselskapet ikke tar klager tilstrekkelig alvorlig, har man som kunde
mulighet til å velge et annet selskap neste gang man skal ut å reise.  Reiseoperatørene er
avhengige av å ha et godt omdømme.

Slik saken for øvrig ligger an kan nemnda ikke se at det er grunnlag for å anbefale at det
gis prisavslag.

Vedtak

Pakkereisenemnda kan ikke anbefale at det blir gitt prisavslag i dette tilfellet.