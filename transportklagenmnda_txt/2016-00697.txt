Vedtak i Transportklagenemnda - Fly

Sammendrag

Krav om refusjon av diverse kostnader ved nektet innsjekking. 

Dato
19.04.2017

Saksnummer
2016-00697

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1787 fra Lisboa (LIS) til Oslo lufthavn
(OSL) 9. mai 2016 kl. 10.50. Innsjekkingsskranken var stengt da klager ankom
avgangshallen 55 minutter før avgang. Klager møtte andre reisende som hadde sett at
innsjekkingsskranken stengte en time før avgang. Norwegians agent nektet å gjenåpne
innsjekkingen. På billetten står det at innsjekking stenger 45 minutter før avgang. 

Klager kom ikke med flyvningen til Oslo. Han krever derfor refusjon av kostnader til nye
returbilletter, kostnader tur/retur flyplassen, overnatting og måltider, totalt 1 057 euro.

Tjenesteyterne har i det vesentlige anført
Klager skulle reise med Norwegians flyvning DY1787 fra Lisboa til Oslo 9. mai 2016 kl.
10.50, og av ukjent årsak kom passasjerene sent til flyplassen. De rakk følgelig ikke å
sjekke inn innenfor innsjekkingsfristen kl. 10.05. 

Når man reiser med innsjekket bagasje må man være ferdig sjekket inn og ha avlevert
bagasjen før fristen for innsjekking har gått ut. Norwegians innsjekkingsskranker stenger
45 minutter før avreise, og klager måtte ha vært ferdig sjekket inn for den aktuelle
flyvningen kl. 10.05. 

Norwegian oppfordrer i sine vilkår til at passasjerene møter opp på flyplassen i god tid
før avreise, da uforutsette ting kan oppstå. At bagasjen skal være sjekket inn 45 minutter
før avgang er for å garantere at bagasjen skal komme frem til flyet før avreise. Det
foreligger ingen rapport som kan tyde på driftsforstyrrelser denne dagen. Årsaken til at
klager ikke fikk sjekket inn var derfor at det ble beregnet for kort tid på flyplassen. 

Norwegian viser til fremlagt uttalelse fra Portway i Lisboa, som motbeviser klagers
påstand om at innsjekkingsskranken stengte en time før avreise. 

Klager anfører at det var mange som ikke rakk å sjekke inn på denne flyvningen. Det er
alltid noen som ikke møter opp til sin flyvning, og såkalte "no show" kan forekomme av
helt andre årsaker enn at innsjekkingsskranken stengte for tidlig. 

Norwegian avviser på ovennevnte grunnlag klagers krav om refusjon av diverse
kostnader, men har refundert skatter og avgifter for klagers returflyvning.

Nemnda bemerker

Klager skulle reise med Norwegians flyvning DY1787 fra Lisboa til Oslo 9. mai 2016
kl. 10.50. Klager kom ikke med flyvningen, da innsjekkingen var stengt da han møtte i
innsjekkingsskranken.

I henhold til Norwegians reisevilkår, stenger innsjekking 45 minutter før flyavgang. Dette
betyr at skranken i dette tilfellet skulle stengt kl. 10.05. 

Klager har opplyst at han, sammen med 11 andre passasjerer, ankom innsjekking
mellom kl. 09.50 og kl. 10.05, men at skranken på dette tidspunkt var stengt. Det er
opplyst at en av passasjerene som kom til innsjekkingen kl. 09:50, fikk beskjed fra
betjeningen om at innsjekking stengte én time før flyavgang.

Norwegian har opplyst at innsjekking var åpen frem til kl. 10.05. Det er fremlagt en
uttalelse fra Pedro Carreira, Head of Pax Department, hvor det er opplyst at innsjekking
for flyvning DY1787 9. mai 2016 var åpen mellom kl. 08.30 og kl. 10.05.

Slik saken står for nemnda, er det altså uenighet mellom partene om innsjekking stengte
før kl. 10:05 den aktuelle dagen. Nemnda kan ikke se at den ene partens forklaring
utpeker seg som mer sannsynlig enn den annen parts forklaring. I tråd med alminnelige
bevisregler kreves det at den part som har et krav må sannsynliggjøre dette - altså med
mer enn 50 prosent sannsynlighet. I og med at det ene alternativet her ikke fremstår
som mer sannsynlig enn det andre, er nemnda kommet til at klager ikke kan gis medhold
i sitt krav.

Vedtak

Transportklagenemnda - fly anbefaler ikke at klager gis medhold.