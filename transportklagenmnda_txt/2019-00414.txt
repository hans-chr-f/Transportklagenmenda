Vedtak i Transportklagenemnda - Fly

Sammendrag

Krav om standarderstatning på grunn av forsinkelse

Dato
03.12.2019

Saksnummer
2019-00414

Tjenesteytere
SAS

Klager har i det vesentlige anført

Klage og hans reisefølge, totalt to personer, skulle reise fra Stavanger til Oslo med
SK4024 den 26. desember 2018 kl. 14.30 og videre fra Oslo til Evenes med SK4094 kl.
15.50. Flyet fra Stavanger ble forsinket som følge av tett trafikk og følgeforsinkelser. De
fikk svært lite informasjon og rakk ikke sin videre forbindelse. De ble omrutet og ankom
Evenes med en forsinkelse på tre timer og 20 minutter.

Klager krever standarderstatning på 250 euro per person i henhold til EU-forordning
261/2004.

Tjenesteyterne har i det vesentlige anført
SK4024 fikk en følgeforsinkelse fra foregående flyvninger med flyindivid LNRRS denne
dagen: Først SK4083 som ble stående i takse kø i 25 minutter og deretter innkommende
flyvning til Stavanger, SK4025, som fikk en ventetid på 19 minutter i takse-kø. Det vises til
loggen "Traffic & Flight Information" fra 26. desember 2018.

Klager og hans reisefølge hadde 30 minutter fra ankomst til avgang på Gardermoen og
tålte dermed ikke store forsinkelsen før de mistet sin videre forbindelse. Rotårsaken til
forsinkelsen med klagers flyvning SK4024 var at flymaskinen måtte vente i takse-kø to
ganger. Dette er forhold utenfor flyselskapets kontroll og anses som ekstraordinært.
Det var heller ingen forholdsregler SAS kunne tatt for å unngå forsinkelsen. SAS booket
klager og hans reisefølge om til neste avgang fra Oslo til Evenes kl. 20.20 samme dag. 

SAS kan ikke imøtekomme klagers krav om standarderstatning i henhold til EU-
forordning 261/2004 i dette tilfellet.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS anfører at SK4024 ble forsinket da flyet ble stående i taxekø to ganger.
Dette er ikke dokumentert. At et fly blir stående i taxekø kan ikke alene anses å være
en ekstraordinær omstendighet i henhold til forordningen. I mangel av forklaring
og dokumentasjon fra SAS på hva som var årsaken til at flyet ble stående i taxekø,
mener nemnda at selskapet ikke kan sies å ha godtgjort at forsinkelsen skyldtes en
ekstraordinær omstendighet som ikke kunne vært unngått. Klager har således rett til
standarderstatning i henhold til forordningen.

Vedtak

Transportklagenemnda-fly anbefaler at SAS utbetaler 250 euro per person til klager.