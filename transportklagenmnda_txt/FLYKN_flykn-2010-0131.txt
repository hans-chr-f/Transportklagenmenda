Vedtak i Transportklagenemnda - Fly

Sammendrag

Krav om kompensasjon i følge EU forordningen 261/2004 på
250 euro og dekning av hotellopphold på grunn av overbooking.

Dato
12.03.2011

Saksnummer
131/10F

Tjenesteyter
Lufthansa German Airlines

Krav om kompensasjon i følge EU forordningen 261/2004 på 250 euro og dekning av
hotellopphold på grunn av overbooking.

Klager har i det vesentlige anført:

Klager skulle reise med LH3145 den 26. april 2010 fra Oslo til München. Klagerne kom ikke
med denne avgangen på grunn av overbooking og påfølgende avvisning ved gate.

Klager krever erstattet kr 2.190 for hotellovernatting I Oslo fra 26. til 27. april.

De krever videre erstattet utgifter til hotell i München en natt. Videre kreves standard
kompensasjon på 250 euro

Det vises for øvrig til klagers brev.

Lufthansa har ikke avgitt uttalelse til nemnda. Til klager har Lufthansa i det vesentlige
anført:

Det er korrekt at dette flyet var overbooket, men klagernes reservasjonshistorie viser at
klagerne ble nektet boarding fordi de ankom for sent til innsjekking. Ifølge gjeldende regler
og vilkår mister passasjerene sin rett til boarding dersom de ikke overholder de fastsatte
tidsfristene.

Lufthansas ansatte på Gardermoen ombooket likevel klagerne uten forpliktelse til neste ledige
fly til München, med avgang neste dag. Ettersom Lufthansas vilkår fastslår at Lufthansa ikke er
erstatningspliktige for ekstrautgifter i slike tilfelle, kan Lufthansa ikke imøtekomme klagerens
krav om kompensasjon.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken.

Dersom partene ikke benytter seg av sin adgang til å uttale seg, kan nemnda likevel treffe
vedtak på grunnlag av de opplysninger som er fremkommet tidligere i saken, jf forskrift om
klagenemnda for flypassasjerer § 5-3.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Det står i dette tilfellet påstand mot påstand om klagerne møtte frem tidsnok ved gate
eller ikke. Klagerne har gitt en detaljert forklaring av hendelsesforløpet. Lufthansa har ikke
kommentert denne, verken for klager eller for nemnda. Lufthansa underbygger sin påstand
med henvisning til reservasjonshistorien. Den er ikke vedlagt.

Nemnda er av den oppfatning at Lufthansa må lastes for manglende opplysning av saken.
Bevistvilen må da gå ut over Lufthansa. Nemnda legger etter dette klagernes opplysninger til
grunn og finner det sannsynliggjort at klagerne ble nektet ombordstigning til tross for at de
har møtt til innsjekking og gate i henhold til Lufthansas regler.

Klagerne har etter dette rett til standarderstatning etter EU forordning 261/2004 artikkel 4 jf
artikkel 7 med 250 euro per person.

Lufthansa pliktet i den foreliggende situasjon i henhold til forordningen å tilby klagernes
hotell, mat og forfriskninger m.v. Det gjorde de ikke. Klagerne ble påført en utgift på NOK 2
190. Nemnda anbefaler at Lufthansa dekker denne.

Den uberettigede avvisningen førte til at klagerne ikke fikk benyttet forhåndsbetalt hotell i
München. Nemnda er av den oppfatning at Lufthansa plikter å erstatte klagernes tap på NOK
1 376.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.
Dette innebærer at utgiftene til hotell i München samordnes med standarderstatningen.
Hotellutgiftene i Norge kommer i tillegg da ansvaret her følger av manglende oppfyllelse av
forpliktelse etter EU forordningen.

Vedtak:

Flyklagenemnda anbefaler at klager gis en erstatning på NOK 2 190 med tillegg av 250 euro
per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Gøril Volden Berg, Widerøe's Flyveselskap ASA