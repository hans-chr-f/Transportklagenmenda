Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00232

Tjenesteytere
Widerøe

Klager har i det vesentlige anført

Klager skulle reise fra Hammerfest til Bucharest via Tromsø, Oslo og Paris den 28. juli
2017. Han hadde gjennomgående billett kjøpt hos SAS.
Flight WF981 fra Hammerfest til Tromsø ble kansellert like før avgang. Klager har opplyst
at han ankom Tromsø kl 14.00, mer enn fem timer senere enn planlagt, slik at han mistet
sin videreforbindelse.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Widerøe har ikke avgitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 tredje ledd.

Klagen er forelagt Widerøe ved nemndas e-post av 15. februar 2018 med frist til 29.
mars, for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Widerøe har ikke avgitt uttalelse til klager eller til nemnda. Flyselskapet har følgelig ikke
godtgjort at innstillingen skyldtes en ekstraordinær omstendighet som ikke kunne vært
unngått selv om alle rimelige tiltak var truffet. Dette gir klager rett standarderstatning.

Klager hadde gjennomgående billett  fra Hammerfest til Bucharest. Siden avstanden
mellom Hammerfest og Bucharest, målt etter storsirkelmetoden, er mer enn 1 500
kilometer, jf artikkel 7 nr 1 og 4, EU-domstolens dom av 07.09.2017 i saken Bossen med
flere mot Brüssels Airlines (C-559/16) og gcmap.com, utgjør erstatningen 400 euro.

Vedtak

Transportklagenemnda - fly anbefaler at Widerøe betaler 400 euro til klager.