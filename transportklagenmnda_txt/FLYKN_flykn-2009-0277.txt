Vedtak i Transportklagenemnda - Fly

Sammendrag

Skade på barnevogn under flyreise.

Dato
24.03.2010

Saksnummer
277/09F

Tjenesteyter
Norwegian Air Shuttle ASA

Skade på barnevogn under flyreise.

Klager har i det vesentlige anført:

Klager reiste 17. oktober 2009 fra Gardermoen til Bardufoss. Klagers barnevogn ble skadet
under transporten. Skaden som har skjedd, er på understellet til vognen.

Det går ikke lenger å legge sammen understellet. Klager har vist fram vognen der den ble
kjøpt, der viser de til at understellet ikke kan repareres, men de må kjøpe et nytt understell til
vognen for kr 4.500. Dette ønsker klager å få dekket av Norwegian.

Norwegian i har følgende å tilføre.

«I følge våre vilkår anbefaler vi at barnevogner beskyttes på flyreiser for å unngå skader. Det
er nå utviklet god emballasje, PramPack, som beskytter barnevognen optimalt og som kan
legges sammen slik at det er lett å ta med på reiser. Alle tester viser at PramPack begrenser
skader på barnevogner under flyreiser.

Når vognen er pakket i PramPack eller annen egnet hard emballasje dekker Norwegian
skaden i sin helhet. PramPack er nå tilgjengelig hos barnevogns forretninger i hele landet,
på nett og på alle større flyplasser i Norge, inkludert Gardermoen. I følge rapporten
registrert i Bardufoss hadde ikke Camilla Johansen beskyttet sin barnevogn i henhold til
våre anbefalinger, Norwegian mener skaden ville vært unngått hvis vognen var forsvarlig
emballert. Vi kan derfor ikke imøtekomme Camilla Johansens krav om erstatning.»

Norwegian kan ikke imøtekomme klagers krav.

Nemnda bemerker:

I henhold til luftfartsloven § 10-18 er fraktfører (her Norwegian) ansvarlig for skadet eller
ødelagt bagasje med mindre skaden skyldes reisegodsets egen beskaffenhet eller feil eller
mangler ved reisegodset.

I henhold til luftfartsloven § 10-18 er fraktfører (her Norwegian) ansvarlig for skadet eller
ødelagt bagasje med mindre skaden skyldes reisegodsets egen beskaffenhet eller feil eller
mangler ved reisegodset. Det er ikke anledning til å ta forbehold som begrenser fraktførers
ansvar etter luftfartsloven.

Norwegian har i dette tilfellet akseptert å frakte barnevognen. Selskapet er da ansvarlig for
dokumentert skade på vognen med mindre skaden skyldes godsets egen beskaffenhet eller
mangler ved reisegodset.

Nemnda har ved den videre vurdering delt seg i et flertall og et mindretall.

Nemndas flertall, formannen og forbrukernes representanter, er av den oppfatning
at flyselskapet må ha bevisbyrden for at barnevogner generelt sett ikke er egnet
for flytransport. Flertallet finner på bakgrunn av de foreliggende opplysninger ikke
sannsynliggjort at så er tilfelle. Flertallet viser til at det er vanlig med transport av
barnevogner, og at det vanligvis skjer uten at skade inntreffer. Selv om opplysninger
fra flyselskapene kan tyde på at den prosentvise skade på barnevogner er større
enn skaden på annen bagasje, har man ikke nærmere kjennskap til omfanget, om
skadeomfanget varierer etter type barnevogn m.v. En har heller ikke nærmere
kjennskap til de forskjellige skadetyper og hva skadene skyldes.

Klagerne har i dette tilfellet opplyst at barnevognens understell ble skadet under transporten.
Flertallet finne ikke sannsynliggjort at vognen ikke egnet seg for lufttransport og anbefaler at
Norwegian dekker klagernes tap. Tapet må dokumenteres

Flertallet bemerker at det følger av luftfartsloven § 10-21 at erstatningen for skadet bagasje
kan settes ned eller falle helt bort dersom flyselskapet godtgjør at passasjeren ved egen skyld
har medvirket til skaden. Slik flertallet ser det, er det på det rene at det relativt sett oftere
er skader på barnevogner enn på annen bagasje. Når det nå er kommet hensiktsmessig
barnevognemballasje på markedet, kan det reises spørsmål om de reisende bør benytte seg
av slik for å unngå skader/ha rett til erstatning. Etter flertallets vurdering forutsetter dette
imidlertid at det gjøres kjent for folk flest at det finnes barnevognemballasje på markedet,
og at emballasjen er lett tilgjengelig og til en akseptabel pris. Flertallet er etter en samlet
vurdering av den oppfatning at disse forutsetninger ikke er til stede i dag. Som eksempel på
manglende informasjon, viser nemnda til Norwegians vilkår/hjemmesider. Det fremkommer
ikke av disse at slik emballasje finnes.

Nemndas mindretall, flyselskapenes representanter, er av den oppfatning at
barnevogner ikke er egnet for flytransport med mindre de emballeres i harde
esker/kasser eller i spesiell barnevognemballasje. Selv ved normal håndtering
på transportbånd, innlastning og lossing samt under selve flyturen, er moderne
barnevogner utsatt for vesentlig flere skader enn annen bagasje. Flyselskapene kan
ikke bære ansvaret for dette.

Barnevognen var i dette tilfellet ikke tilstrekkelig emballert, og mindretallet er da av den
oppfatning at Norwegian ikke er ansvarlig for å dekke klagers tap.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian dekker klagernes dokumenterte tap.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS

Janne G. Soløy, Widerøe's Flyveselskap AS