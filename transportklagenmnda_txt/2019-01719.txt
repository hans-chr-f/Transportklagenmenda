Vedtak i Transportklagenemnda - Fly

Sammendrag

Krav om erstatning for tapt bagasje.

Dato
19.12.2019

Saksnummer
2019-01719

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY9037 fra Sharm el-Sheikh (SSH) til Oslo lufthavn
(OSL) 26. januar 2019. Klagers bagasje forsvant under reisen. Han har fått dekket store
deler av koffertens innhold av sitt forsikringsselskap. Følgende krav gjenstår, som klager
har rettet mot flyselskapet: 

Erstatning for tapt klokke til kroner 5 500. 
Erstatning for tapt PC til kroner 19 999.

Tjenesteyterne har i det vesentlige anført
Klager reiste med Norwegians flyvning DY9036 fra Sharm el-Sheikh 26. januar 2019.
Klages koffert ble meldt forsinket etter reisen, og en rapport ble opprettet på flyplassen
samme dag, 26. januar. 

Klager sendte et krav til Norwegian 7. februar 2019. Én uke senere, 14. februar, ble klager
informert om retten til å søke erstatning for tapt bagasje innen 21 dager. Klager mottok
følgende informasjon: 

"Dersom bagasjen din ikke er funnet etter 21 dager, kan du sende inn krav som
gjelder savnet bagasje. Dersom du har reiseforsikring, kan det lønne seg å sjekke
med forsikringsselskapet først. De fleste reiseforsikringer dekker tapt bagasje med
utgangspunkt i verdien av eiendelene, mens innen flybransjen
er vårt ansvar begrenset til erstatning inntil 1.131 SDR (ca 1000 eur). Dette er ifølge
Montrealkonvensjonen. Dersom du ikke har reiseforsikring, eller du foretrekker å sende
kravet til oss kan du fylle ut vårt Tapt Bagasje Skjema og returnere det til oss sammen
med den originale rapporten (Property Irregularity Report) og kvitteringer (kopier blir
ikke akseptert)". 

20. februar mottok Norwegian etterspurt dokumentasjon. Klager hadde fremsatt krav
om erstatning for klokken til kroner 5 500 og PC til kroner 19 999. Resterende innhold
var allerede dekket av forsikringsselskapet. Norwegian presiserer at verdisaker ikke skal
pakkes i innsjekket bagasje. Dette fremgår tydelig av selskapets hjemmesider. 

Norwegian har avvist klagers krav om erstatning utover det som er gitt av
forsikringsselskapet, da gjenstandene som var pakket, var verdifulle, skjøre og ikke egnet
for å sendes som innsjekket bagasje.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr. 2.
Ansvaret er imidlertid begrenset til SDR 1131 (ca. 1 000 euro), jf. luftfartsloven § 10-22.

Klager krever dekket tap av en klokke og en bærbar PC. 

Det fremgår av Norwegians vilkår at verdisaker ikke skal sendes i innsjekket bagasje.
Nemnda mener at det må være klagers egen risiko at han har valgt å sende klokke og PC
i bagasjen, og at han ikke kan kreve tapet dekket av flyselskapet.

Vedtak

Transportklagenemnda - fly anbefaler ikke at klager gis medhold.