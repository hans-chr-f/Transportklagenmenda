Vedtak i Transportklagenemnda - Fly

Sammendrag

Krav om refusjon av gebyr og forsikring som påløp
grunnet manglende informasjon ved bestilling.

Dato
30.01.2017

Saksnummer
2016-00472

Tjenesteytere
Gotogate - Marco Polo

Klager har i det vesentlige anført

Klager bestilte reise fra Oslo til Zanzibar Island via Paris og Nairobi den 13. juni 2016,
med retur den 27. juni. 

Da klager bestilte reisen på GotoGate.no påløp det kr 611 i visa gebyr ved endt betaling.
Dette var et gebyr som klager hevder at han ikke ble gjort oppmerksom på, ved
at det ikke tydelig fremstod i det totale beløpet. Videre ønsker klager å få avbestilt
bagasjeforsikringen som ble bestilt samtidig som kjøpet av reisen ble gjennomført. 

Klager krever refundert utgiften til bagasjeforsikringen, samt visa gebyret, pålydende kr
861.

Tjenesteyterne har i det vesentlige anført
Gotogate.no er formidlere av flyselskapenes billetter og alt salg skjer online. Under
bestillingsprosessen har reisende muligheten til å velge tilvalgsprodukter for selv
å kunne tilpasse sin reise ut fra sine behov. Den 14. april valgte klager å tilføre en
bagasjeforsikring. Før klager avsluttet og betalte sin bestilling ble det bekreftet at klager
hadde lest og akseptert selskapets reisevilkår. Det går ikke an å gjennomføre en bestilling
uten at kunden har akseptert disse vilkårene. Det vises til vedlagt dokumentasjon på
innholdet av reisevilkårene.

I henhold til reisevilkårene er forsikringen klager valgte under bookingen ikke mulig å
refundere. Det er utenfor Gotogates kontroll. 

Helt avslutningsvis under bookingen på hjemmesiden fikk klager ulike
betalingsalternativer. Se vedlagt dokumentasjon på bilag 1. Ut fra valget av
betaling kan Gotogate ta en avgift for enkelte betalingstyper som kommer frem på
betalingsoversikten.  Ved betalingssteget, og i reisevilkårene, informerer Gotogate tydelig
at en avgift kan tilkomme ved kortbetaling. 

Til tross for at bagasjeforsikringen ikke er refunderbar, vil Gotogate.no refundere kr 250
til klager som goodwill.

Gotogate vil ikke imøtekomme klagers krav om refusjon av gebyret som påløp ved
betaling med Mastercard, pålydende kr 611.

Nemnda bemerker

Nemnda legger på bakgrunn av saksdokumentene til grunn at klageren forsøkte å betale
gebyrfritt med BankAxess, men at han ikke lyktes med dette. I motsetning til hva som
var tilfellet i FLYKN-2014-1179, krever han ikke refusjon av betalingsgebyret fordi han ble
henvist til et dyrere betalingsalternativ på grunn av feil ved betalingssystemet, men fordi
opplysningene om betalingsgebyret på 611 kroner var vanskelig å oppdage på grunn av
liten skrift. 

Nemnda mener at klageren har godtatt å betale gebyret. Det fremgår av vilkårene at det
påløper gebyr ved betaling for reisen med kredittkort. Størrelsen på gebyret fremkom
før bestillingen ble gjennomført. Klageren valgte likevel å  gjennomføre kjøpet. En samlet
nemnd mener etter dette at klageren ikke har krav på å få refundert hele eller deler av
gebyret på grunnlag av at det var vanskelig å oppdage. 

En samlet nemnd mener at den ikke har grunnlag for å ta stilling til gebyrets
størrelse. Et flertall - forbrukernes representanter og flyselskapenes representant
Maricor Maglasang - begrunner dette med at nemnda ikke har forutsetning for å
ta stilling til om gebyret overstiger betalingsmottakerens faktiske kostnad ved bruk
av betalingsinstrumentet i denne saken, jf finansavtaleloven § 39 b. Et mindretall -
lederen og flyselskapenes representant Camilla Rise - begrunner dette med at nemnda
heller ikke har kompetanse til å ta stilling til gebyrets størrelse, jf FLYKN-2015-38,
FLYKN-2015-219 og FLYKN-2015-912. 

I og med at klageren nå er tilbudt refusjon av utgiften til bagasjeforsikringen på 250
kroner, går ikke nemnda inn på dette spørsmålet.

Vedtak

Transportklagenemnda - fly anbefaler ikke at klageren får refundert betalingsgebyret.