Vedtak i Pakkereisenemnda

Sammendrag

Krav om erstatning grunnet feil informasjon på billetten og uteblitt ferie.

Dato
18.10.2018

Saksnummer
2018-02325

Tjenesteytere
Reisegiganten AS

Klager har i det vesentlige anført

Klager bestilte en pakkereise for fire personer med innkvartering i to dobbeltrom på
Serenis Hotel, Kumkoy i perioden 21.07.2018 - 28.07.2018. Totalpris kr. 40.333.

Av klagers reisedokument/billett fremgikk følgende: Avreise lørdag 21. juli kl. 15.55 med
Norwegian (DY9040), bestillingsnummer 3Z...... og bestillingsnummer 13.....

Ved innsjekking hos Norwegian, fant de ikke klagers navn på Norwegians flylister. Klager
kom ikke med flyet og fikk ingen hjelp til ombooking på et senere fly til tross for at de
kontaktet Solfaktor per SMS. 

I og med at klagers datter måtte tilbake på arbeidet den 30. juli, kunne de ikke delta på
en reise med hjemreise senere enn 29. juli 2018. Klager fikk ikke hjelp til dette, men fikk
reisens pris, utgifter til parkering og visum refundert.

Klager krever erstatning for en uke tapt ferie tilsvarende en ukes bruttolønn, på minst kr.
30.000. Lønnsslipp er sendt Solfaktor som har tilbudt klager et gavekort på kr. 4.000.

Det vises for øvrig til korrespondanse fra klager.

Tjenesteyterne har i det vesentlige anført
En pakkereise med Solfaktor består enten av ordinære rutefly- eller charterflybilletter
og hotell. Denne pakkereisen var med charterfly i regi av TUI, lørdag 21. juli - lørdag 28.
juli 2018 fra Oslo til Antalya. Disse dagene hadde TUI to oppsatte avganger på omtrent
samme tid, en avgang med Norwegian Charter kl. 15:55 og en avgang med TUIfly kl.
16:15.

En teknisk feil i systemet førte til at feil flyavgang ble registret på klagers reisedokument.
Dokumentet viste flyavgang kl. 15:55 med Norwegian Charter, mens klager var booket på
avgangen 16:15 med TUIfly.

En uke før avreise sendte Solfaktor en god-tur-mail til klager hvor de blant annet
informerte om følgende: "På flyplassene bruker dere TUI sin innsjekking eller automat,
og oppgir TUI bestillingsnummer 3Z.....".  Uavhengig av hvilken av de to flyavgangene
klager var booket inn på, skulle innsjekking gjøres enten i skranke eller på automat under
fanen TUI.

Ut i fra klagers forklaring har Solfaktor fått inntrykk av at klager har forsøkt å sjekke
inn hos Norwegian med TUI sitt bestillingsnummer. Dersom klager hadde fulgt gitte
instrukser for innsjekking, så hadde de fått ut sine boardingpass og ville fint ha kommet
med flyavgangen som de hadde plasser på. Klager gikk imidlertid til Norwegian for å
få hjelp. Norwegian er kun behjelpelig dersom bookingen hadde vært med Norwegian
rutefly og ikke Norwegian charter eller andre charterfly. Innsjekking på flyreiser til
utlandet stenger 60 minutter før flyavgang. Klager kontaktet Solfaktor først på sms kl.
15:08 på avreisedagen lørdag 21. juli, da var det allerede for sent å veilede klager til riktig
innsjekkingsskranke.

Solfaktor har refundert hele reisens pris, kr. 40.433. I tillegg har de refundert klagers
utlegg til parkering ved flyplassen, samt kostnaden for kjøp av visum til Tyrkia, totalt kr.
853. Reisegiganten har også gitt klager et gavekort på kr. 4.000 som et plaster på såret.

Solfaktor kan ikke se at det foreligger grunnlag for ytterligere kompensasjon.

Det vises for øvrig til korrespondanse fra Solfaktor/Reisegiganten AS.

Nemnda bemerker

Klageren skulle sammen med sin familie reise på en ukes ferie til Tyrkia.  Arrangøren
hadde imidlertid oppgitt feilaktig tidspunkt for flyavgangen samt uriktig flyoperatør
på billetten.  Feilen medførte at klageren, til tross for hjelp fra skrankepersonalet hos
Norwegian, ikke fikk sjekket inn.  Han har i ettertid fått refundert det som ble betalt for
feriereisen samt andre direkte utgifter, slik som utgifter til parkering.  Han har videre fått
et gavekort på kr. 4.000. Klageren krever imidlertid også tapt arbeidsfortjeneste for den
uken han hadde avsatt til ferieturen.

Klageren har ikke vedlagt noen lønnsslipp eller dokumentasjon for inntekt, men har
krevd "minst kr. 30.000".

Nemnda bemerker at det er klageren som må dokumentere et eventuelt tap som
kreves erstattet.  I nemndas standardinformasjon opplyses det om at all relevant
dokumentasjon må fremlegges. Det er ikke gjort i denne saken, slik at kravet fremstår
som udokumentert. En henvisning til at en lønnsslipp er sendt inn til arrangøren er ikke
tilstrekkelig dokumentasjon.  

Nemnda har likevel på generelt grunnlag vurdert klagerens erstatningskrav. 

Nemnda bemerker at klageren i den foreliggende situasjon var forpliktet til å begrense et
eventuelt tap.  Klageren fikk ut på ettermiddagen/kvelden 21. juni bekreftet at han ville
få refundert alle utgifter han hadde hatt i forbindelse med reisen. Klageren kunne for
eksempel ha henvendt seg til sin arbeidsgiver med forespørsel om å få flytte ferieuken. 

Etter nemndas syn har klageren i dette tilfellet forsømt sin tapsbegrensningsplikt.

Vedtak

Pakkereisenemnda kan ikke anbefale at det gis ytterligere erstatning.