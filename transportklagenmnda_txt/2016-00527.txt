Vedtak i Transportklagenemnda - Fly

Sammendrag

Krav om refusjon av billettpris som følge av at Norwegians
kundebehandler bestilte nye billetter i stedet for å booke om klager.

Dato
21.03.2017

Saksnummer
2016-00527

Tjenesteytere
Norwegian

Klager har i det vesentlige anført

Klager skulle reise fra Oslo til Paris 28. desember 2015 med DY1496 og returnere til Oslo
med DY1497 1. januar 2016. 

Som følge av terrorangrepet i Paris 13. november 2015, gikk Norwegian ut i mediene
og tilbød deres kunder ombooking av reiser til Paris. Klager bestemte seg for å booke
om billettene, og kontaktet Norwegians kundeservice 10. desember 2015. Norwegians
kundebehandler informerte klager om at klager ikke kunne få billettprisen refundert,
men at klager kunne bookes om til en annen destinasjon. Klager valgte derfor å reise til
Alicante i det samme tidsrommet med D85501 (28. desember) og D85500 (1. januar). 

Norwegians kundebehandler bestilte nye billetter i stedet for å booke om klager, og
kroner 4 200 ble i denne forbindelse trukket fra klagers konto. Da klager aldri reiste til
Paris og uttrykkelig ba om ombooking av billettene, krever klager refusjon på kroner 4
200 for flybillettene til Paris.

Tjenesteyterne har i det vesentlige anført
Passasjeren hadde opprinnelig utreise med DY1496 fra Oslo til Paris 28. desember 2015,
med retur fra Paris til Oslo 1. januar 2016. 

Etter terrorangrepet i Paris 13. november 2015 ønsket ikke klager å reise til Paris.
Klager tok derfor kontakt med Norwegians kundesenter 10. desember 2015, og foretok
en endring av reisen, med avreise og retur til samme datoer, men med en annen
destinasjon. Klager hevder at de ble lovet av Norwegian at endringen skulle skje
vederlagsfritt grunnet terrorangrepet. De ble belastet kroner 4 254 for endringen. Dette
er ikke kostnader for nye billetter, men en endringskostnad som inkluderer en fast
endringsavgift, samt differanse mellom gammel og ny billett. 

Etter terrorangrepet i Paris 13. november 2015 ga Norwegian retningslinjer til sitt
kundesenter om hva de skulle videreformidle til passasjerer som potensielt ville ringe
inn og ha spørsmål knyttet til sine reiser i etterkant av angrepet. Norwegian viser til
kommunikasjonsskriv til kundesenteret. 

Kunder som tok kontakt med Norwegian og skulle reise innen 48 timer skulle få full
refusjon av billetten. Alternativ kunne de booke om billettene til og med uke 47. Full
refusjon skulle videre tilbys de som hadde opprinnelig reise til og med mandag 16.
november 2015. Denne ble så utvidet til de som hadde opprinnelig reise til og med
søndag 22. november 2015. Disse kunne alternativt booke om til ny reise/destinasjon
med avreise innen 6. desember 2015. 

Klagers opprinnelige utreise skulle ha funnet sted i uke 53 med retur i uke 1. Klagers
reise faller derfor utenfor kriteriene for å få endret sine billetter vederlagsfritt. Endringen
av klagers billetter ble gjort og fullført etter eget ønske. Datoer for ny reise, pris for
endringer, samt regler og vilkår for reisen ble repetert overfor passasjeren, og dette er
notert av kundebehandleren som gjennomførte endringen over telefon. 

Skulle en individuell avtale ha blitt gjort mellom klager og kundebehandler i løpet av
telefonsamtalen, ville kundebehandleren ha notert dette i bookingen, slik vedkommende
gjorde når det ble notert datoer for ny reise, pris for endringer, samt regler og vilkår for
reisen. Det har ikke blitt gjort slike notater i klagers booking. 

Norwegian bestrider på dette grunnlag at en individuell avtale mellom klager og
kundebehandler har funnet sted, da en vederlagsfri endring av reisen ville vært i strid
med de retningslinjer kundesenteret fikk i forbindelse med håndteringen av situasjonen.
Norwegian bestrider derfor klagers krav om refusjon.

Nemnda bemerker

Nemnda legger til grunn at det har oppstått en misforståelse mellom klager og
Norwegians kundebehandler under bestillingen. 

Det fremstår for nemnda som lite sannsynlig at klager har ment å bestille nye billetter til
samme avreisedag, og pådra seg et endringsgebyr og en nesten dobbel så høy regning i
forhold til de opprinnelige flybilletter. Flyselskapets policy for refusjon av billett til Paris,
herunder i hvilket tidsrom tilbudet gjaldt, er forholdsvis komplisert, og er tydeligvis ikke
blitt oppfattet av klager. Klager har opplyst at hun påpekte at det var en misforståelse
allerede i samme telefonsamtale 10. desember, men at kundebehandler da mente at
kjøpet var bekreftet, og at det var for sent å gjøre om på bestillingen.

Nemnda mener at Norwegian burde ha vært mer fleksibel i denne situasjonen, slik at det
lot seg gjøre for klager å avbestille de nye billettene i løpet av samtalen, da klager forsto
at totalregningen ble på over kroner 8 000. Nemnda anbefaler derfor at Norwegian
tilbakebetaler kroner 4 254 til klager, som er det beløp som klager ble belastet for
endringen.

Vedtak

Transportklagenemnda - fly anbefaler at Norwegian tilbakebetaler tilleggsgebyret på
kroner 4 254 til klager.