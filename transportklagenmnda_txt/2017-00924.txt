Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
22.08.2017

Saksnummer
2017-00924

Tjenesteytere
Ruter

Klager har i det vesentlige anført

22. april tok klager trikken fra Torshov til Oslo S, for å skifte skjerm på sin mobiltelefon.
Under kontrollen kunne hun derfor ikke  vise sin billett, men tilbød seg å vise frem
kvittering for betalt månedskort. Dette ble imidlertid avvist av kontrolløren. Klager har
automatisk fornying av månedskort i sin telefon. 

Klager har hørt om flere som har fått slettet gebyret ved henvendelse til Ruter, og fikk
dette bekreftet da hun oppsøkte Ruters kontor. Gebyret ble allikevel ikke frafalt. 

Klager krever gebyrer slettet.

Tjenesteyterne har i det vesentlige anført
Viser til gebyr klager ble ilagt på trikken 22.april.  Gebyret ble ilagt fordi klager ikke kunne
fremvise gyldig billett i kontrollen. Når du begynner å bruke billettappen så godtar du
vilkårene for appen. Den reisende er selv ansvarlig for at billetten kan fremvises. Dette
innebærer at telefonen må fungere og skjermen må være leselig. Alle Ruters billetter er
upersonlige og ikke knyttet mot person eller telefon på noen måte. Ruter  vet ikke hvem
som bruker de ulike app-id'ene. Billetten må derfor alltid være med og kunne fremvises i
en kontroll.  

På bakgrunn av dette, kan Ruter ikke se noen grunn til å endre sitt standpunkt i denne
saken. I følge klager hadde hun en gyldig periodebillett i mobilappen. Nemnda finner
likevel ikke at dette gir grunnlag for å anbefale at gebyret frafalles.

Nemnda bemerker

Klager kunne ved billettkontroll på trikken den 24. april 2017 ikke vise  billett da
mobiltelefonen ikke fungerte og ble ilagt gebyr. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda bemerker at det er den reisendes ansvar at mobiltelefoner virker slik at
elektroniske billetter kan vises. Nemnda legger til grunn at  klager før reisen var klar over
at billetten ikke kunne vises da telefonen skulle repareres. Hun burde i en slik situasjon
har kjøpt en enkeltbillett. 

Vilkårene for ileggelse av gebyr var til stede. 

I følge klager hadde hun en gyldig periodebillett i mobilappen. Nemnda finner likevel
ikke at dette gir grunnlag for å anbefale at gebyret frafalles. Periodebillettene er
upersonlig.  App-ID'en er knyttet til applikasjonen og ikke en person.  Det er av hensyn til
reiseforetakene nødvendig å ha en konsekvent praksis.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.