Vedtak i Pakkereisenemnda

Sammendrag

Krav om prisavslag da hotellet ikke lå nær strand og ikke svarte
til det klager hadde forventet av et hotell for en sol- og badeferie.

Dato
11.11.2016

Saksnummer
79/16P

Tjenesteyter
Ticket Feriereiser

Saken gjelder:

Krav om prisavslag da hotellet ikke lå nær strand og ikke svarte til det klager hadde forventet
av et hotell for en sol- og badeferie.

Klager har i det vesentlige anført:

Klager bestilte flyreise og hotellopphold på Hotel Axel Beach Maspalomas for seg og sitt
reisefølge til Maspalomas, Gran Canaria. Men pga. sykdom måtte hennes reisefølge avbestille.
Klager fikk endret flybillettene slik at hun fikk reist med barnebarnet på nesten 15 år. Hotellet
hun opprinnelig hadde bestilt var kun for voksne og det eneste alternativet var Hotel Atlanta i
Las Palmas, Gran Canaria den samme perioden 20.02.16 - 05.03.16.

Klager mener hun ble tilbudt hotell på stranden i Las Palmas. Men hotellet lå i en bakgate og
ikke på stranden som opplyst av Ticket. De hadde utsikt mot en fabrikk som lå 4 meter fra
vinduet. Atlanta var et overnattingshotell uten fasiliteter. For å spise frokost måtte de ut på
gaten og ned til en liten kafé. Klager bestilte et hotell for sol- og badeferie og fikk ikke det hun
hadde forventet.

Den 26.02.16 fikk de tilbud om et nytt hotell mot å betale tillegg i prisen. Klager mener Ticket
burde ha funnet et rimeligere hotellalternativ eller forklart at det ikke var mulig å finne et
tilsvarende hotell til den prisen de opprinnelig hadde betalt for reisen til Maspalomas. Da
kunne klager ha hatt beløpet til gode til en senere tur eller fått tilbakebetalt det innbetalte
beløpet for innkvarteringen.

Klager krever at de skal betale for de reelle utgiftene.

Det vises for øvrig til klagers brev.

Ticket har i det vesentlige anført:

Klager kontaktet Ticket den 18.02.16 fordi hennes reisefølge var blitt syk og ikke kunne reise.
Klager ønsket at hennes barnebarn på 15 skulle være med istedenfor.

I og med at det hotellet klager opprinnelig hadde bestilt, kun var for voksne, måtte Ticket se
om det var andre muligheter for overnatting. Det var ingen muligheter i Maspalomas i den
samme prisklassen som klager opprinnelig hadde bestilt. Det eneste alternativet Ticket fikk
opp var Hotel Atlanta i Las Palmas. Tickets selger understreket at hun ikke kjente hotellet
personlig og at hun ikke hadde flere opplysninger om hotellet enn det som var beskrevet fra
leverandøren. Beskrivelsen av hotellet ble sendt klager og Ticket ba henne lese beskrivelsen
for å se om hotellet passet for klager.

Ticket informerte klager om at hotellet lå 150 meter fra stranden, noe som også fremgikk av
hotellbeskrivelsen som klager fikk oversendt den 18.02.16.

Ticket er et reisebyrå, ikke en turoperatør. De har ikke guider eller representanter på
reisemålene. Ticket kan kontaktes via telefon eller e-post under oppholdet, samt at deres
hotelleverandør kan kontaktes per telefon 24. timer i døgnet. Telefonnummeret fremgår på
kundens voucher.

Ticket ble kontaktet den 23.02.16 med informasjon om at klager ikke ønsket å bo på Hotel
Atlanta fordi hotellet kun hadde forretningskunder og manglet fasiliteter som restaurant og
basseng. Ticket viste til at klager allerede hadde fått informasjonen om hotellet oversendt og
hadde akseptert det som fremgikk av hotellbeskrivelsen.

Ticket fant et annet alternativ til klager f.o.m. 26.02.16, Exe Las Canteras Hotel mot et
mellomlegg på kr 5.508. Klager valgte å flytte dit.

Klager stod fritt til å avbestille reisen da reisefølget ble syk og få tilbake deler av det innbetalte
beløpet, bortsett fra flyreisen som ikke var refunderbar. Klager valgte imidlertid å takke ja til
innkvartering på Hotel Atlanta. Ticket kan ikke se at det foreligger grunnlag for refusjon.

Det vises for øvrig til brev fra Ticket.

Nemnda bemerker:

Hvis man har privat reiseforsikring kan som hovedregel en tur avbestilles ved sykdomsforfall.
Utlegget blir som regel refundert i sin helhet hvis den man skal reise sammen med blir syk.
Nemnda vet ikke om klageren hadde slik forsikringsdekning. Det er et faktum at hun valgte
gjennomføre reisen, og at hun som reisefølge tok med sitt barnebarn på 15 år.

Ticket har opplyst at hotellbestillingen ikke kunne opprettholdes, da Axel hoteller kun er for
voksne gjester. Klageren fikk oversendt detaljer om det hotellet som var tilgjengelig, nemlig
hotell Atlanta i Las Palmas. Ticket opplyste om at de ikke hadde noen nærmere kjennskap til
stedet enn det som fremgikk at det prospektet klageren fikk tilsendt. Etter dette valgte hun å
bestille opphold på det hotellet hun senere har uttrykt misnøye med. Nemnda er enig med
Ticket i at det tydelig fremgår av hotellets nettside at dette er et hotell som er beliggende til en
gate og ikke til en strand, og at det ikke er avbildet noe svømmebasseng. Etter nemndas syn
har klageren fått det hotellet hun betalte for.

På grunn av misnøye med hotellet, ba klageren Ticket om å finne et annet hotell de
siste dagene av oppholdet. Det ble funnet et hotell som var dyrere. Det var klageren i
utgangspunktet innforstått med. Ticket har i ettertid satt opp et økonomisk oversikt som viser
hva som er betalt for de forskjellige elementene i reisen.

Klageren har valgt å bestille reise og opphold gjennom reisebyrået Ticket og har i og med
dette valgt å betale de priser reisebyrået oppnår gjennom sine kontakter. Prisene var oppgitt
før hun bestilte reisen. At det er mulig å få et rimeligere opphold ved å bestille hotellrom på
stedet eller gjennom andre nettsteder gir ikke et relevant sammenligningsgrunnlag. Nemnda
kan etter dette ikke se at klageren har krav på refusjon av noe av det innbetalte beløp.

Vedtak:

Pakkereisenemnda kan ikke anbefale at klageren gis refusjon.

Vedtaket er enstemmig.