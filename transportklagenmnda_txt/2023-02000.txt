Vedtak i Pakkereisenemnda

Sammendrag

Krav om prisavslag grunnet endring fra direktefly til mellomlanding på utreisen.

Dato
11.04.2024

Saksnummer
2024-00128

Tjenesteytere
Ving Norge AS

Klager har i det vesentlige anført

Klagen gjelder en pakkereise for en person med innkvartering i en 1-romsleilighet SMALL
FAMILY, balkong mot havet på hotell Sunwing Arguineguin Seafront, Arguineguin, Gran
Canaria i perioden 24.11.2023 - 01.12.2023. Totalpris 17 473 kroner.

Den 2. august 2023 bestilte klager reisen med direktefly med Braathens BIX1504 fra
Kristiansand - Gran Canaria. Den 1. november 2023 fikk klager beskjed fra Ving om at
avgangstiden ble endret fra kl. 11:40 til kl. 09:45. Det ville bli lagt inn en mellomlanding
på utreisen. Alle passasjerene kunne bli sittende i flyet i løpet av mellomlandingen som
førte til ca. 2 timer lengre reisetid. 

Klager har anført at hun ville ha valgt en annen reise dersom hun hadde vært klar over
at flyreisen skulle ta mer enn 7 timer. Klager skriver til Ving den 6. november 2023 at hun
har ryggproblemer og at endringen vil få stor, ubehagelig konsekvens for klager. 

Klager skriver at det ikke ble opplyst at det kunne gjøres endringer og at det ikke ble tatt
forbehold om mellomlanding da klager bestilte reisen. Klager mener at Ving måtte ha
vært klar over at den flytypen de hadde valgt ikke kunne lette fra Kjevik med full vekt, og
at de derfor ikke skulle ha solgt turen som en direkteflyvning. 

Klagers krav: Prisavslag etter nemndas skjønn.

Det vises for øvrig til korrespondanse fra klager.

Tjenesteyterne har i det vesentlige anført
Ving har anført at endringen er i tråd med det de har anledning til i henhold til
pakkereiseloven og dens bestemmelser om programendringer. 

Ving kan ikke se at det foreligger grunnlag for kompensasjon.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for en person med innkvartering i en 1-romsleilighet SMALL
FAMILY, balkong mot havet på hotell Sunwing Arguineguin Seafront, Arguineguin, Gran
Canaria i perioden 24.11.2023 - 01.12.2023. Totalpris 17 473 kroner.

Den 2. august 2023 bestilte klager reisen med direktefly med Braathens BIX1504 fra
Kristiansand - Gran Canaria. Den 1. november 2023 fikk klager beskjed fra Ving om at
avgangstiden ble endret fra kl. 11:40 til kl. 09:45. Det ville bli lagt inn en mellomlanding
på utreisen. Alle passasjerene kunne bli sittende i flyet i løpet av mellomlandingen
som førte til ca. 2 timer lengre reisetid. Det følger av pakkereiseloven § 20 at Ving kan
gjøre uvesentlige endringer i pakkereiseavtalen når det er tatt forbehold om dette
og arrangøren underretter den reisende om det. Reisen ble her to timer lengre enn
forventet og klager måtte mellomlande. Dette mener nemnda rent objektivt må anses
som uvesentlige endringer. I dette tilfellet har Ving tatt forbehold om endringer av
reisetidspunktet. Klager ble videre orientert om endringen i forkant av avreisen. Etter
nemndas syn kan Ving derfor gjøre disse endringene etter pakkeloven § 20 uten at dette
medfører prisavslag til den reisende. Pakkereisenemnda anbefaler at klager ikke gis
medhold.

Vedtak

Klager gis ikke medhold.