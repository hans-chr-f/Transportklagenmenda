Vedtak i Transportklagenemnda - Fly

Sammendrag

Krav om standarderstatning og refusjon av billett.

Dato
17.02.2023

Saksnummer
2022-01463

Tjenesteytere
Kiwi.com
Bangkok Airways
Bangkok Airways

Klager har i det vesentlige anført

Klager skulle reise den 25. januar 2002 fra Phnom Penh til Kristiansand via Bangkok,
Istanbul og Oslo. Flyvningene skulle gå med Bangkok Airlines fra Phnom Penh til
Bangkok, med Turkish Airlines fra Bangkok via Istanbul til Oslo, og med SAS fra Oslo til
Kristiansand. Reisen ble kjøpt gjennom Kiwi.com.

Klager mottok melding fra Kiwi.com den 25. januar 2022 om at transportselskapet
har endret reiseruten, slik at den opprinnelige ruten ikke lenger var mulig. Klager ble
anmodet om å trykke «sjekk alternativene», og der ble det informert om at flyvningen
mellom Bangkok og Istanbul var kansellert. Klager ble ikke tilbudt alternativ reise.  

Turkish Airlines har bekreftet at de sendte refusjon til Kiwi.com den 25. januar 2022. Ved
henvendelser til Kiwi.com, mottar klager kun automatisk svar. 

Klager krever standarderstatning og refusjon av billetten, da reisen ikke kunne
gjennomføres.

Tjenesteyterne har i det vesentlige anført
Turkish Airlines har anført følgende: 

Klager må kontakte sitt reisebyrå.

Verken Kiwi.com, SAS eller Bangkok Airways har inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS, Bangkok
Airways og Kiwi.com har ikke avgitt uttalelse til nemnda.

Nemnda oppfatter klagers booking hos Kiwi.com som en sammenhengende reise,
med samme samme PNR/reservasjonsnummer. (Phnom Penh-Bangkok (PG936),
Bangkok-Istanbul (TK69) og Istanbul-Oslo (TK1751)). Slik nemnda oppfatter det var
billettene skrevet ut på Turkish Airlines-dokument (prefix 235). Reisen med SAS fra Oslo
til Kristiansand (SK215) var imidlertid på et annet PNR/reservasjonsnummer og var ikke
sammenhengende med de førstnevnte tre flyvningene. 

Basert på klagers forklaring legger nemnda til grunn at det var flyvningen mellom
Bangkok og Istanbul den 25.-26. januar 2022 som ble innstilt/kansellert (Turkish Airlines
flyvning TK69). 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.
Kansellering gir også rett på valget mellom refusjon av reisen eller omruting, jf. artikkel 8.
Reisen med Bangkok Airways og Turkish Airlines mellom Phnom Penh og Oslo omfattes
imidlertid ikke av EU-forordning 261/2004. Forordningen får bare anvendelse for
flygninger innen EU-/ EØS-området, flygninger fra EU-/ EØS-området til en tredjestat og
flygninger fra en tredjestat hvis det "transporterende luftfartsselskap for flygningen er et
EF-luftfartsselskap", jf artikkel 3 punkt 1 bokstav b). Nemnda kan med dette ikke anbefale
at klager får medhold i noe krav etter EU-forordning 261/2004.

Spørsmålet er om klager har rett på refusjon av billettene på annet juridisk grunnlag.  

Nemnda mener at Turkish Airlines er ansvarlig for klagers tap på kontraktsrettslig
grunnlag. Han kjøpte en billett som ikke kunne benyttes grunnet forhold på flyselskapets
side, og har da krav på refusjon av billettutgiftene. 

Turkish Airlines kan ikke sies å ha godtgjort at det har tatt alle forholdsregler som med
rimelighet kan kreves for å unngå tapet. Selskapet er dermed ansvarlig for det tap klager
led som følge av kanselleringen.

Nemnda anbefaler etter dette at Turkish Airlines refunderer klagers ubenyttede
flybilletter mellom Phnom Penh og Oslo til klager. Turkish Airlines har uttalt at klager må
få refusjon gjennom reisebyrået Kiwi.com. Dersom Turkish Airlines mener de allerede
har refundert til Kiwi.com, som er en formidler, anbefales Turkish Airlines å kreve beløpet
tilbake fra reisebyrået i etterkant. 

Når det gjelder reisen med SAS fra Oslo til Kristiansand kommer EU-forordning 261/2004
til anvendelse. Nemnda kan imidlertid ikke se noe som tyder på at denne flyvningen var
innstilt/kansellert.  Klager har med dette ikke rett på refusjon av denne i henhold til EU-
forordning 261/2004, som forutsetter at flyvningen er innstilt eller forsinket mer enn
fem timer før klager kan kreve refusjon av billettene.  Passasjeren har imidlertid alltid
rett på refusjon av refunderbare skatter og avgifter. Nemnda anbefaler med dette at SAS
refunderer refunderbare skatter og avgifter for den ubenyttede flyvningen.

Vedtak

Transportklagenemnda anbefaler at Turkish Airlines refunderer klagers flybilletter
mellom Phnom Penh og Oslo (via Bangkok og Istanbul). SAS anbefales å utbetale
refunderbare skatter og avgifter på segmentet mellom Oslo og Kristiansand.