Vedtak i Transportklagenemnda - Fly

Sammendrag

Krav om erstatning for stjålet bagasje.

Dato
02.10.2015

Saksnummer
0096/15F

Tjenesteyter
Türkish Airlines

Klager har i det vesentlige anført:

Klager reiste fra Lagos til Oslo via Istanbul den 2. august 2014 med TK626 og TK1751. Hun
hadde separat billett med SAS videre til Stavanger. Ved ankomst Gardermoen oppdaget klager
at kofferten var skadet og at innholdet var stjålet.

Da Türkish Airlines ikke har ankomstservice i Norge fikk klager beskjed om å melde skaden og
tyveriet hos SAS. Her fikk hun skaderapport.

Klager krever erstatning for stjålet bagasje, til sammen kroner 27 570 samt USD 221.

Det vises for øvrig til klagers brev.

Türkish Airkines har i det vesentlige anført:

Da klagers siste flystrekning var med SAS bes han henvende seg til SAS.

Nemnda bemerker:

Blir reisegods skadet eller går det helt eller delvis tapt, er flyselskapet ansvarlig såfremt
hendelsen som har forårsaket skaden er inntruffet på flyet eller mens godset var i
flyselskapets varetekt, jf. Montreal-konvensjonen artikkel17 nr. 2.

Nemnda legger på bakgrunn av de foreliggende opplysninger til grunn at klagers bagasje ble
skadet/stjålet under reisen med Türkish Airlines fra Lagos til Oslo via Istanbul. Det er således
Türkish Airlines som er ansvarlig for klagers tap. Klagers videreforbindelse fra Oslo med SAS
på separate billetter har ikke noe med saken å gjøre.

Nemnda anbefaler at Türkish Airlines erstatter klagers dokumenterte tap. Ansvaret er
begrenset til 1 131 SDR, jf. Montralkonvensjonen artikkel 22.

Vedtak:

Transportklagenemnda-fly anbefaler at Türkish Airlines erstatter klagers tap oppad begrenset
til SDR 1 131.

Vedtaket var enstemmig.