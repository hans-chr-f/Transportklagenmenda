Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.10.2013

Saksnummer
185/13F

Tjenesteyter
British Airways

Klager har i det vesentlige anført:

Klager skulle reise fra Stavanger til New York via London den 23. mars 2013. BA745 ble
forsinket slik at klager mistet sin videreforbindelse med BA189.

Klager stod 8 timer i kø før hun ble booket om til neste dag kl. 13:10. Klager ble deretter
innlosjert på hotell. British Airways mener værforholdene var årsak til forsinkelsen, klager
påpeker at det var fine værforhold den dagen.

Klager mistet en dag av ferien sin, og forsøkte å endre returflighten til et senere fly. Dette lot
seg ikke gjøre da flyene var fullbooket.

Klager krever standarderstatning i henhold til EU-forordning 261/2004.

British Airways har i det vesentlige anført:

BA745 ble forsinket under to timer som følge av værforhold, det vises til fremlagt rapport.
Forsinkelsen er ikke kompensasjonsberettiget i henhold til EU-forordning 261/2004, da
hendelsen var ekstraordinær og utenfor British Airways kontroll.

Klager ble booket om til dagen etter og ble oppgradert fra World Traveller Plus (økonomi
ekstra) til Business Class. Klager ble tilbudt care i ventetiden på Heathrow, og ble innlosjert på
hotell.

Dersom klager mistet en dag av ferien, ville hun hatt mulighet til å booke om sin returflight
kostnadsfritt.

British Airways har bevist at hendelsen var utenfor flyselskapets kontroll, og kan av den grunn
ikke imøtekomme klagers krav om standarderstatning.

Det vises for øvrig til British Airways brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen
skyldtes værforholdene i Stavanger og London med påfølgende endringer i reguleringen av
luftrommet (slot). Forholdet er etter nemndas vurdering å betrakte som en ekstraordinær
omstendighet, og forsinkelsen var ikke til å unngå selv om alle rimelige tiltak var truffet.

Forholdet gir følgelig ikke rett til standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.