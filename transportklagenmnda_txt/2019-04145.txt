Vedtak i Transportklagenemnda
- Kollektivreiser

Sammendrag

Manglende billett / klagerett til selskapet

Dato
17.01.2020

Saksnummer
2019-04145

Tjenesteytere
Ruter

Klager har i det vesentlige anført

Klager reiste med T-banen fra Økern til Stortinget den 23.september 2019 da hun
ble ilagt et gebyr. Klager forklarer at hun hadde vært sykmeldt i over en måned og
kjøpte periodebillett samme dagen hun skulle tilbake på jobb den 5.september 2019.
Deretter validerte hun reisekortet før hun gikk om bord på T-banen og trodde det var
periodebilletten som var blitt aktivert. 

Klager forklarer at hun hadde glemt at det lå en ubrukt enkeltbillett på reisekortet.
Hadde hun visst dette ville hun ikke kjøpt periodebillett, da ville hun ventet med dette
og brukt enkeltbilletten. På grunn av klagers helsemessige situasjon ville hun nødig gjort
noe som kunne forårsake stress og håper på forståelse. 

Klager krever frafall av gebyr.

Tjenesteyterne har i det vesentlige anført
Klager ble ilagt gebyr den 23.september 2019 fordi hun reiste med et reisekort uten en
aktivert billett. Billetten må være bekreftet og nedtellingen startet før man går om bord.

Klager trodde hun hadde aktivert en 30-dagers billett den 5.september, men det var
kun en enkeltbillett som var blitt aktivert. Dersom klager hadde sett på skjermen da hun
validerte billetten ville hun ha sett utløpstidspunktet for billetten. 

30-dagers billetten som var kjøpt den 5.september var ikke aktivert og ble aktivert
før etter kontrollen den 23.september. Den siste gyldige billetten på reisekortet var
enkeltbilletten fra 5. september. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 23.september 2019 fordi hun reiste uten gyldig billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klager i reisekortet sitt hadde kjøpt en enkeltbillett 19. august
og en 30 dagers billett den 5. september 2019. 
Da hun aktiverte kortet etter det siste kjøpet, ble enkeltbilletten aktivert og ikke 30
dagers billetten. 

Nemnda bemerker at det er den reisendes ansvar å sikre at man har gyldig billett. Ved
aktivering vises billettens gyldighet og det vil ses at periodebilletten ikke var aktivert. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.