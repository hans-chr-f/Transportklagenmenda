Vedtak i Transportklagenemnda - Fly

Sammendrag

Krav om refusjon av nye flybilletter ved kansellering.

Dato
17.04.2018

Saksnummer
2017-00939

Tjenesteytere
Norwegian

Klager har i det vesentlige anført

Klager skulle reise fra Stavanger via Oslo til København 24. februar 2017. Da hun ankom
Oslo, ble flyvning DY3222 til København kansellert. 

Klager kjøpte nye billetter med SAS til kroner 3 199. Hun har fremsatt krav om refusjon
av disse flybillettene.

Tjenesteyterne har i det vesentlige anført
Norwegians flyvning DY3222 fra Oslo lufthavn til København 24. februar 2017 ble
kansellert. Klager har blitt tilbudt standardkompensasjon i henhold til EU-forordning
261/2004 på 250 euro.

Selskapet er forpliktet til å tilby omruting eller refusjon av flybilletten ved kanselleringer.
Denne dagen hadde Norwegian adgang til å booke passasjerene om til en senere avgang
til København samme dag. Klager valgte å kjøpe nye billetter med SAS på eget initiativ.
Norwegian anser at kjøp av nye billetter med SAS er et nødvendig kjøp, da Norwegian
tilbød omruting samme dag. Passasjeren bør derfor ta den økonomiske byrden selv.
Klagers flybilletter med Norwegian er allerede refundert i henhold til EU-forordning
261/2004. 

Norwegian avviser på ovennevnte bakgrunn klagers refusjonskrav.

Nemnda bemerker

Norwegians flyvning DY3222 fra Oslo lufthavn til København 24. februar 2017 ble
kansellert.

Klager er tilbudt standarderstatning i henhold til forordning 261/2004 med 250 euro.
Klagers gjenstående krav er refusjon av SAS-billett på kroner 3 199 til København,
fratrukket allerede refundert beløp for ikke-benyttet billett. Kravet utgjør derfor kroner 2
772.

Norwegian har ikke villet dekke klagers utgifter til SAS-billett, da klager hadde mulighet
til å bli omrutet med Norwegian samme dag. Klager har anført at hun hadde en
konsultasjonstime i København samme dag kl. 11.15, som hun ikke ville ha rukket med
Norwegians tilbud om omruting kl. 18.40.

Ved kansellering har passasjeren valget mellom omruting snarest mulig, på tilsvarende
transportvilkår, til bestemmelsesstedet, eller refusjon av hele billettprisen. jf.
forordningen artikkel 5 jf. artikkel 8.

Flyselskapet plikter å bistå passasjeren med å skaffe en alternativ flyvning som vil sikre at
forsinkelsen blir minst mulig. Det må foretas en helhetsvurdering, der flere forhold spiller
inn, slik som tid, kostnader, tilgjengelig transport og passasjerens individuelle behov for
å ankomme til et bestemt sted til et bestemt tidspunkt. Nemnda mener at tilbudet om
omruting senere samme dag etter omstendighetene ikke tilfredsstiller vilkåret "snarest
mulig". Nemnda viser til klagers behov for å være i København kl. 11.15 samme dag. 

Nemnda mener derfor at Norwegian skal dekke klagers ekstrautgifter til alternativ
transport med kroner 2 772, samt standarderstatning på 250 euro i den grad den ikke
allerede er utbetalt.

Vedtak

Transportklagenemnda - fly anbefaler at Norwegian dekker klagers utgifter til alternativ
transport med kroner 2 772.