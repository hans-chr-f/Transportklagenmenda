Vedtak i Transportklagenemnda - Fly

Sammendrag

Krav om erstatning grunnet personskade. 

Dato
28.11.2016

Saksnummer
2016-00221

Tjenesteytere
Norwegian

Klager har i det vesentlige anført

På flyvningen fra Oslo til Roma den 7. juni 2015 med DY1872 ble klagers sønn skadet.
Flyvertinnen på flyvningen satte kannen med varmt vann feil på trallen. Dette resulterte
i at klagers sønn fikk andregrads forbrenning på armen og kroppen. Klagers sønn ble
behandlet, men det var veldig lite salve om bord til bruk for brannskader. 

Klager fikk informasjon om at det fantes et sykehus på flyplassen i Roma, men å få en
sykebil til flyet ville ta langt tid. Klager og familie tok seg til sykehuset uten å få hjelp
fra Norwegian. Klagers sønn ble behandlet og skrevet ut samme dag. Han hadde store
smerter og ferieturen ble ødelagt. 

Klager krever erstatning på 12 500 USD som turen kostet. 

Tjenesteyterne har i det vesentlige anført
Norwegian beklager hendelsen på flyvningen DY1872 fra Oslo til Roma 7. juni 2015 hvor
en flyvertinne sølte varmt vann på en passasjer som satt i sete. 
Rapporten til besetningen om bord forklarer at de ga rask hjelp til passasjeren og fulgte
prosedyren. Passasjeren mottok førstehjelp fra besetningen og de behandlet skaden
med vann og gele på det skadede området. 

Norwegian har refundert billetten fra Oslo til Roma til det kredittkort som det ble betalt
med. Flyselskapet refunderer også for utgifter til medisinsk forpleining mot kvitteringer. 

Norwegian kan ikke imøtekomme klagers krav om refusjon av hele ferien. 

Nemnda bemerker

Norwegian er ansvarlig for skade passasjeren blir påført om bord i flyet med mindre
passasjeren ved egen skyld har medvirket til skaden, jf. luftfartsloven § 10-17, jf. § 10-21.

En samlet nemnd er av den oppfatning at dette for det første innebærer at Norwegian er
ansvarlig for å erstatte de utgifter/økonomisk tap som er en direkte følge av skaden, slik
som utgifter til medisiner mv.

Klagerne har krevd erstattet hele turens kostnad. Nemnda finner på bakgrunn av de
foreliggende opplysninger ikke sannsynliggjort at hele reisen ble ødelagt. Nemnda kan
således ikke se at det er grunnlag for erstatning av hele reisens/feriens utgifter og finner
ikke å kunne anbefale at klager gis medhold i sitt krav.

Nemndas flertall, lederen og forbrukernes representanter, er av den oppfatning at
personskade også kan gi rett til erstatning av ikke-økonomisk tap. Flertallet viser
til EU-domstolens dom av 6. mai 2010, Walz-Clickair, der retten slår fast at den
beløpsbegrensning i fraktførers ansvar som er angitt i Montrealkonvensjonen, gjelder
så vel for økonomisk som ikke-økonomisk tap. Dommen gjelder erstatning etter
Montrealkonvensjonen.  Luftfartsloven bygger på Montrealkonvensjonen, og flertallet er
av den oppfatning at dommen også må få virkning for forståelsen av luftfartsloven.

Forbrukernes representanter finner det klart at uhellet førte til redusert utbytte av
ferien for så vel klager som klagers familie. Forbrukernes representanter anbefaler at
Norwegian utbetaler en erstatning for ikke-økonomisk tap på 5 000 kroner.

Nemndas leder er av den oppfatning at saken reiser bevisspørsmål som vanskelig kan
klarlegges under saksbehandlingen. Saken reiser også vanskelige avgrensningsspørsmål
av juridisk art. Nemndas leder er derfor etter en samlet vurdering av den oppfatning at
denne del av saken ikke egner seg for behandling i nemnda, og at den bør avvises, jf.
Transportklagenemndforsikrifen § 6-2. 

Mindretallet, flyselskapenes representanter, er den oppfatning at det ikke er grunnlag
for ikke-økonomisk erstatning. Mindretallet viser til at norske domstoler har vært
tilbakeholdne med å tilkjenne erstatning for "non-material damage" eller "tort og svie" i
kontraktsforhold, og basert på denne praksisen mener nemndas mindretall at det ikke er
grunnlag for å tilkjenne ulempeerstatning i dette tilfellet.

Nemnda traff etter dette slikt 

Vedtak

Transportklagenemnda-fly finner ikke å kunne anbefale at klager gis medhold i sitt krav
om å få erstattet hele reisens kostnad.