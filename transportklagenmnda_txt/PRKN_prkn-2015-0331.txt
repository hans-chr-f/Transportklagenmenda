Vedtak i Pakkereisenemnda

Sammendrag

Krav om prisavslag fordi klager ikke var klar over at det ikke var mulig å bestille
to leiligheter i samme bestilling, men at dette måtte gjøres i to omganger.

Dato
03.06.2016

Saksnummer
331/15P

Tjenesteyter
Ving Norge AS

Saken gjelder:

Krav om prisavslag fordi klager ikke var klar over at det ikke var mulig å bestille to leiligheter i
samme bestilling, men at dette måtte gjøres i to omganger.

Klager har i det vesentlige anført:

Klager bestilte en reise for 3 personer med innkvartering i et dobbeltrom på Gran Hotel Bahia
del Duque Resort i Playa de Las Americas, Tenerife i perioden 20.10.15 - 27.10.15.

Klager ønsket å bestille to rom for 3 personer i tilknytning til hverandre, men skjemaet på
Vings side åpnet ikke for dette. Hele poenget med turen var at de tre skulle kunne få bo i to
værelser tilknyttet hverandre.

Til tross for telefonsamtale før bestilling og underveis i bestillingen via nett fikk klager ingen
informasjon om at det i bestillingsskjemaet på nettsidene ikke er mulig å bestille to leiligheter/
rom for tre personer i samme bestilling. Da må man lage to separate bestillinger.

I forkant av bestilling snakket klager med en ansatt i Ving og fikk informasjon om å sikre
romplassering ved siden av hverandre i forkant av reisen. Klager sendte en e-post til hotellet
og fikk bekreftelse på dette tilbake fra hotellet.

Ved ankomst fikk klager kun et rom på hotellet. Ving forsøkte å ordne opp, men hotellet var
fullt. Klager bekreftet både til Ving og vertene at de var villig til å gå ned i standard og bytte
hotell for å få to værelser. Å bo på samme rom som hhv. mor og svigermor, sammen med
ektefelle, var ikke det de hadde planlagt.

I tillegg ble en koffert mer enn 48 timer forsinket. Som kompensasjon fikk de 100 euro onsdag
ettermiddag, etter ankomst lørdag.

Klager forsøkte å gjøre det beste ut av situasjonen da de visste at dette sannsynligvis var
morens/svigermorens siste reise til utlandet.

Klager krever en refusjon på 50% av grunnprisen for alle tre reisende, totalt kr 24.892,50.

Det vises for øvrig til klagers brev.

Ving har i det vesentlige anført:

Klager skriver i sin henvendelse til Pakkereisenemnda at Ving.no ikke åpner for mulighet for
å bestille to boenheter. Ving påpeker at det ikke var to boenheter ledig og muligheten for å
bestille dette var da ikke til stede. Ved kontakt med Ving ble dette bekreftet og klager fikk råd
om å kontakte hotellet på egenhånd for å få kjøpe en ekstra boenhet.

Klager skriver e-post til hotellet 1. september. I e-post skriver klager at før bestilling via Ving
legges inn, vil hun ha garanti for at hun kan få to boenheter side ved side. Ving leser videre at
hotellet vil oppfylle klagers ønske. Ving vil legge vekt på at det ikke kommer frem i e-posten til
hotellet at klager ikke kommer til å bestille to boenheter, kun en.

Klager bestiller reise til Tenerife, hotell Gran Hotel Bahia del Duque Resort via Ving.no den 3.
september på formiddagen. På reisebeviset sendt til kunden samme dag bekreftes det at det
er bestilt 1 stk. dobbeltrom med havutsikt til tre personer.

Klager kontakter Ving via Chat på ettermiddagen samme dag. Under chatsamtale gjentar
kundebehandler på nytt at klager har bestilt en boenhet og at Ving ikke kan garantere at de vil
få to boenheter, da hun kun har bestilt en.

Ving kan ikke påta seg et økonomisk ansvar for private avtaler som inngås. Ving påpeker også
at klager aldri har bestilt et ekstra rom direkte av hotellet, kun lagt frem et ønske om rom ved
siden av hverandre som hadde blitt oppfylt dersom to boenheter hadde blitt bestilt.

Vings kundebehandler har informert klager om at deres bestilling er på en boenhet, og at de
derfor må endre reisen dersom de skal få det de ønsker.

Ving kan ikke se at det foreligger grunnlag for prisavslag.

Det vises for øvrig til brev fra Ving.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

På klagerens reisebevis/billett står det: «1 stk. Dobbeltrom, havutsikt». Billetten er skrevet ut 3.
september 2015 kl.09.57. Samme dato kl. 10.45 oversendte Ving kopi av chatsamtale mellom
klageren og Ving support v/ A. I løpet av samtalen skriver A: «Som jeg (k)an se her, så dere i
dag bestilt et vanlig dobbeltrom med havutsikt ... ... ... vi kan ikke gi den garantien at dere vil få
to rom, men om hotellet kan det, er det jo veldig fint.»

Slik nemnda forstår denne samtalen, ble det som sto på billetten bekreftet, nemlig at det kun
var bestilt et dobbeltrom. Hvis klageren greide å få bestilt et rom til ved å kontakte hotellet
direkte, syntes Ving support (A) at det var fint.

Det er videre lagt ved en mail fra hotellet til klageren, datert 3. september kl. 13.50. der det
takkes for bestillingen.

Ving opplyser i brev av 30. november 2015 at det ikke var flere ledige rom enn det ene som
var bestilt. Likevel er det generelt mulig å få rom, fordi selv om Vings kvote ved dette hotellet
var oppbrukt, behøver det ikke bety at hotellet er fullbooket. Ving har sannsynligvis antatt at
klageren har inngått en privat avtale med hotellet, selv om det ikke foreligger noen bekreftelse
fra hotellets side på at det er bestilt et rom til.

Nemnda kan etter en samlet vurdering av det som er fremlagt ikke se at forvirringen rundt
bestillingen kan føre til erstatningsansvar for Ving. Det fremgår svært tydelig av reisebeviset/
billetten at det kun er bestilt et dobbeltrom til tre personer med halvpensjon. Den reisende
plikter å sette seg inn i de dokumentene som blir tilsendt i forbindelse med reisen.

Forsinket bagasje er en forsikringssak.

Vedtak:

Pakkereisenemnda kan ikke anbefale at det blir gitt noen erstatning i dette tilfellet.

Vedtaket er enstemmig.