Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig sonebillett.

Dato
15.03.2018

Saksnummer
2018-00450

Tjenesteytere
Ruter

Klager har i det vesentlige anført

Klager ble ilagt gebyr bussen som følge av av manglende gyldig billett.

Klager viser til at han tidligere har brukt å kjøpe en tilleggs billett til periodebilletten
til bruk når han benyttet kollektivtransport i sone 1. Etter at klager ble informert av
en Ruter ansatt om at dette ikke var nødvendig fordi periodebilletten han hadde for
strekningen Mjøndal - Oslo gjaldt for over tre soner, sluttet klager å kjøpe ekstra billett
for sone 1. Klager informerer at han har blitt stoppet i kontroll rundt 15 - 20 ganger hvor
han har vist kun periodebilletten, og ingen kontrollører har nevnt at klager har hatt feil
billett. 

Klager mener derfor det er feil at han skal lide for at en kontrollør har gitt han feil
informasjon, og krever derfor at Ruter frafaller det ilagte gebyret.

Tjenesteyterne har i det vesentlige anført
Ruter viser til henvendelse fra klager angående et gebyr han ble ilagt på bussen den 18.
januar 2018.

På gebyret så står det ingenting om hva som er årsak til gebyret, men klager har ikke hatt
noen gyldig billett å vise frem, og derfor blitt ilagt et gebyr.

Klager forklarer selv at dette skyldes at han har reist med en NSB billett som gjelder
mellom Mjøndalen og Oslo S. NSB sine billetter gjelder for den strekningen den er kjøpt
for, du kan ikke bruke andre selskapers linjer innenfor de områdene som togbilletten
gjelder for. Derfor tilbys det overgangsbilletter i både Buskerud og i Oslo, i vedlegget
'NSB app tillegg' så kommer dette tilvalget tydelig frem når man kjøper billett.

Klager hevder at han har fått informasjon av en kontrollør om at billetten hans kunne
brukes i Oslo, Ruter vet ikke når, hvor eller hvem som har gitt denne informasjonen, så
det er vanskelig for selskapet å kommentere. Ruter understreker at reglene for dette
alltid har vært slik, så at noen skulle misforstått eller husket feil synes å virke litt rart.

Klager hevder også at han er stoppet mange ganger av Ruters kontrollører uten at de
har sagt noe om at hans billett var ugyldig, og han har derfor vært i god tro. Ruters
kontrollører vil få en tydelig beskjed når de skanner en NSB billett uten en gyldig tilleggs
billett(se vedlegg kontrollapp ukjent produkt). En slik billett vil komme opp med at det
er et ukjent produkt, fordi den ikke er gyldig på Ruters linjer. Ruter finner det derfor
merkelig at dette ikke skal ha vært oppdaget i en kontroll.

Det er kunden som har ansvaret for å ha gyldig billett for hele strekningen de reiser.
Dette innebærer å sette seg inn i hvilke regler som gjelder. At du må ha tilleggsbillett for
kunne bruke Ruters linjer dersom du har periodebillett hos NSB står på Ruters nettsider.

På bakgrunn av dette kan ikke Ruter se noen grunn til å endre standpunkt i denne saken.

Nemnda bemerker

Klager ble ved kontroll på busslinje 37 ilagt gebyr da han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager hadde periodebillett for reise med NSB fra Mjøndalen til Oslo, men hadde ikke
Ruterbillett for reise innen sone 1 i Oslo.  

Vilkårene for å ilegge gebyr var til stede.

Klager hevder at han på et tidspunkt fikk opplyst av en ansatt i Ruter at han kunne bruke
NSB billetten også på Ruter bussen. Han sluttet derfor å kjøpe Ruter billett i tillegg.
Hevder også å ha vist kun NSB billetten ved en rekke kontroller uten at det ble reagert på
dette. 

Nemnda finner ikke tilstrekkelig sannsynliggjort at klager har fått slike opplysninger
fra en Ruteransatt. Det er videre lite sannsynlig at klager har vært i Ruter kontroll en
rekke ganger uten at det er reagert. Ved den elektroniske kontrollen som foretas, vil NSB
billetten ikke blitt godtatt.  Nemnda viser også til at det på NSB appen tydelig fremgår at
det er mulighet for tilleggsvalg for Ruter sone 1 til kr 586 ved kjøp av NSB billetten.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.