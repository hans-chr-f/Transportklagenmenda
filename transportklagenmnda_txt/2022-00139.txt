Vedtak i Transportklagenemnda - Sjø

Sammendrag

Krav om rettelse av uriktig registrering av AutoPass brikke.

Dato
05.04.2022

Saksnummer
2022-00139

Tjenesteytere
Skyttel AS

Klager har i det vesentlige anført

Klager registrerte sin gamle AutoPASS brikke på ny bil den 19. oktober 2021. Klager har
vært i kontakt med Fremtind service hvor de forklarer at brikken var aktiv fra og med den
20. oktober 2021. 

Den 20. oktober 2021 reiser klager sørover fra Bodø for å hente ny bil. På veien ble det
tre fergepasseringer og noen veistasjoner med AutoPASS. Passeringene langs veien ble
registrert, men på fergene tok de bare bilde av bilens registreringsnummer. 

Klager har vært i kontakt med Skyttel som mener at klagers bil ikke hadde aktiv brikke,
mener at den ikke var registrert i databasen de bruker.

Tjenesteyterne har i det vesentlige anført
Skyttel anfører at de har en brikkeliste der vi kan søke opp ønsket bil/brikke for å se
status, uansett hvilket selskap brikken er fra. Denne oppdateres hver dag og kalles en
statusliste. 

Statuslisten viser om en bil har en gyldig brikke eller ikke, i tillegg til å vise når brikken og
bil er koblet sammen og aktiv. Den viser også historikk på når biler og brikker var koblet
sammen tidligere og når brikke ble stoppet på en aktuell bil. Det vises til vedlegg om
statuslisten som viser at brikke: xx93 var knyttet til gammel bil: ZT frem til 29.11.2021,
mens ny bil: YF ikke var koblet til brikke før 30.11.2021. Da det ikke var en avtale på bil på
passeringstidpunkt blir det sendt fullprisfaktura. Hadde Skyttel sett i ettertid når klager
første gang henvendte seg til Skyttel AS, at brikke var gyldig på passeringstidpunktet
kunne vi i ettertid ha flyttet passeringer til brikkeavtale, men systemet tillater ikke dette
så lenge ikke brikke var gyldig på denne bil på passeringstidspunktet.

Klager skal ha fått bekreftet av Fremtind Service AS at ny bil og brikke var koblet opp mot
hverandre19.10.21. Statuslisten viser ikke at dette har gått i orden. Det er også sjekket
opp at systemene var oppdaterte og at Skyttel hadde den nyeste informasjonen. Det
vises til vedlegg på faktura xx78 som klager har mottatt fra Fremtind Service AS. Denne
fakturaen viser at gammel bil fremdeles står registrert på klager avtale ved senere dato i
november. 

I mailkorrespondanse mellom Skyttel og klager er det lagt frem at brikke ikke var koblet
til bilen klager reiste med, og at selv om brikken var fysisk i bilen er det skrevet: «Det
er som tidligere nevnt ikke tilstrekkelig at brikken befinner seg i bilen. Brikken må også
tilhøre det aktuelle registreringsnummeret brikken benyttes på. Det har ikke vært tilfellet
her.»

Det er deretter skrevet: «Dersom det har vært feil i databasen hos Fremtind Service,
anbefales du å søke om refusjon av manglende rabatt hos dem. Vi må forholde oss til
status på brikken på passeringstidspunktet og ved passering 20.10.21 tilhørte brikke
xx93 ikke reg.nr YF.» Skyttel viser videre til side 10 i vedlegget fra klager, at Fremtind har
sagt de skal refundere de 10% som kunde skulle ha hatt om passeringene var belastet
brikke.

Klager hevder at AutoPASS for ferje ikke har oppdaterte systemer. Fergene klager har
tatt brukte AutoPASS ferjekort som betalingsmåte frem til før Coronatiltak kom til Norge.
Fra og med 06.04.2020 har disse fergene gått over til bildegjenkjenning og bruker ikke
brikke som et fysisk betalingsmiddel. Signalet fra brikken blir ikke lest slik som i en
bomstasjon. Det blir istedenfor tatt bilde av skilt og fergepassering går til den avtalen
som er registrert på bilen. Er ikke bil registrert på en brikkeavtale eller en fergeavtale vil
det bli sendt fullprisfaktura til eier av kjøretøyet. Viser til lov om midlertidig billettering:
https://lovdata.no/dokument/LTI/lov/2020-05-26-55

§ 2. Billettering
Billettering etter denne lov kan gjennomføres ved identifikasjon av kjøretøyet gjennom
registrering av kjennemerke eller AutoPASS-brikke.

Skyttel har forklart i mailkorrespondanse til klager: «Det stemmer at ferjestrekningen
fakturaen gjelder, Forøy - Ågskaret, er et ferjekortsamband. Nå som ikke ferjekortene
fysisk tas imot på ferjen blir det tatt bilde av skiltet, og det sjekkes deretter opp om
bilen har noen avtale. Dersom bilen har enten brikke eller ferjeavtale belastes dette.
Finnes det ingen avtale sendes det fullprisfaktura. YF hadde ingen gyldig avtale ved
passeringstidspunktet, og det er derfor sendt faktura.»

Skyttel AS har svart klager i mailkorrespondanse på hvorfor det er sendt fullprisfaktura,
noe vi legger frem her i tilsvaret, og viser også til at det er rett at passeringer er sendt slik
og ikke gått via brikkeavtalen.

Nemnda bemerker

Klager ble belastet for fullpris på ferge og ikke gjennom AutoPASS brikke, og fikk da ikke
10% rabatt på passeringen.

Skyttel har bemerket at på flere ferger brukes skiltavlesning som betalingsløsning.
De har en brikkeliste der de kan søke opp ønsket bil/brikke for å se status, uansett
hvilket selskap brikken er fra. Denne oppdateres hver dag og den kalles en statusliste.
Statuslisten viser om en bil har en gyldig brikke eller ikke, i tillegg til å vise når brikken og
bil er koblet sammen og aktiv. Den viser også historikk på når biler og brikker var koblet
sammen tidligere og når brikke ble stoppet på
en aktuell bil. 

Når et reg.nr blir avlest sjekkes det opp mot en
statusliste. Dersom reg.nr ikke har en gyldig AutoPASS avtale ved passering kan ikke
passeringen belastes i avtalen, og således ikke gis avtalt rabatt. Statuslisten viste at
klagers brikke var koblet til gammel bil frem til 29.11.2021, og han ble således fakturert
for fullt beløp. 

Nemnda kan ikke se at det har blitt gjort noen feil fra Skyttel sin side. De har forholdt seg
til den informasjonen som har vært tilgjengelig. Feilen synes å måtte ligge hos Fremtind.

Det er videre noe uklart hva klager krever, men nemnda forstår klager dit hen at han
krever beløpet mellom full pris og rabattert pris som anført i e-post av 3. februar 2022. 

Det fremgår av e-postkorrespondanse mellom klager og Fremtind, at Fremtind vil
refundere klager rabatten på 10%. Klager har således ikke hatt noen ekstra kostnader
ved dette, og det er ikke grunnlag for refusjon.

Vedtak

Transportklagenemnda sjø finner ikke å anbefale at klager gis medhold.