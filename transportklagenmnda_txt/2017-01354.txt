Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-01354

Tjenesteytere
Wizz Air

Klager har i det vesentlige anført

Klager skulle reise fra Kristiansand til Gdansk den 14. juli 2016 kl 20.25 med flight
W6 1770. Avgangen ble kansellert. Klager har ikke fremlagt informasjon om han ble
ombooket eller om han valgte å avbryte reisen. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
W6 1770 ble kansellert som følge av dårlige værforhold, kraftig regn og sterk vind i
Gdansk, det vises til fremlagt dokumentasjon.   

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Wizz Airs kontroll.

Wizz Air kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Wizz Air har lagt frem dokumentasjon som skal vise at klagers flygning den 14. juli
2017 ble kansellert som følge av kraftig regn og sterk vind. I følge klager ble avgangen
imidlertid kansellert allerede tre dager i forveien, 11. juli 2017 kl. 12.00. Wizz Air har ved
brev av 7. mai 2018 blitt bedt om å kommentere denne påstanden, men selskapet har
ikke svart innen fristen. Mye taler for at klager har lagt inn feil dato, men da selskapet
ikke har svart  legger nemnda klagers anførsel til grunn. Selskapet kan dermed ikke
anses å ha godtgjort at kanselleringen skyldtes kraftig regn og sterk vind.   

Klager har etter dette rett til standarderstatning på 250 euro per person.

Vedtak

Transportklagenemnda - fly anbefaler at klageren gis medhold.