Vedtak i Transportklagenemnda - Fly

Sammendrag

Krav om refusjon av ødelagt koffert.

Dato
08.10.2019

Saksnummer
2018-03456

Tjenesteytere
Widerøe

Klager har i det vesentlige anført

Klager reiste fra Bergen til Aberdeen den 3. august 2018 med WF392. Ved ankomst
oppdaget hun at den innsjekkede kofferten var totalt ødelagt; hull tvers igjennom den
ene siden, og håndtaket hang og slang. Hjulene var ubrukelige fordi de var slått inn i
kofferten. Klager viser til fremlagt bilde. Klager måtte gå til innkjøp av ny koffert, pris GBP
119. 

Kofferten hadde klager fått i gave og den var brukt to ganger da hendelsen oppstod.

Klager krever full refusjon av utgifter til ny koffert, GBP 119.

Tjenesteyterne har i det vesentlige anført
Widerøe erstatter i første omgang utgifter til reparasjon av skadet bagasje. I tilfeller der
skaden ikke lar seg reparere vil flyselskapet dekke erstatning av skadet bagasje i henhold
til gjeldende regler. Widerøe har 10% avskriving i erstatningsansvar per år i alder på
skadet bagasje. Klager må sende kvittering og nødvendig informasjon og dokumentasjon
inn til Widerøe sammen med kontonummer.

Informasjonen som kreves fra klager er følgende:

Typiske slitasjeskader som riper, bulker eller skade på glidelås etc erstattes ikke
Forhandler må skriftlig bekrefte alder og verdi på skadet bagasje
Forhandler må skriftlig bekrefte at skade ikke lar seg reparere
Forhandler må skriftlig bekrefte at skadet bagasje er levert inn til destruksjon
Skaderapport skrevet ut på flyplass skal alltid foreligge/forevises forhandler

Da klager ikke har sendt inn noen av dokumentasjonen ovenfor erstatter Widerøe
minstebeløp kroner 500.

Widerøe kan ikke imøtekomme klagers krav utover det som allerede er tilbudt.

Nemnda bemerker

Etter luftfartsloven § 10-18/Montralkonvensjonen artikkel 17 nr. 2 er flyselskapet
ansvarlig for skade på bagasje mens den er i dets varetekt. 

Widerøe har akseptert å betale for skaden, men har bedt klager dokumentere alder og
verdi på kofferten, og at skaden ikke lar seg reparere og er levert til destruksjon. Klager
har ikke besvart Widerøes henvendelse. Nemnda har henvendt seg til klager og bedt om
samme dokumentasjon. Hun har heller ikke svart nemnda. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden.

Det er passasjeren som må sannsynliggjøre hvilket tap hun har lidt. I dette tilfelle har
klager ikke fremlagt noen dokumentasjon for tapet hun hevder å ha lidt tapet på tross av
flere muligheter til å gjøre dette. Nemnda setter da erstatningen til kr 500 slik Widerøe
har tilbudt.

Vedtak

Transportklagenemnda - fly anbefaler at Widerøe betaler kr 500 til klager.