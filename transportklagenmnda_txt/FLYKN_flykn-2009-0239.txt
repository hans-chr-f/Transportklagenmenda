Vedtak i Transportklagenemnda - Fly

Sammendrag

Klager krever erstatning for et turkjelesett som ble skadet i bagasjen under transport.

Dato
24.03.2010

Saksnummer
239/09F

Tjenesteyter
SAS

Klager krever erstatning for et turkjelesett som ble skadet i bagasjen under transport.

Klager har i det vesentlige anført:

Klagers samboer reiste søndag 28. juni 2009 fra Værnes til Gardermoen. I bagasjen hadde
hun et turkjelesett. Dette var pakket i en ryggsekk, sekken ble sendt som bagasje. Da sekken
ble pakket opp, mandag, ble det oppdaget skade på turkjelesettet. Det var bulket slik at
det nesten var umulig å få delene fra hverandre. De var så skadet at de var ubrukelige som
kokeredskap. Klager krever erstatning for skaden på bagasjen / turkjelesettet som er oppstått
under transporten.

SAS har i det vesentlige anført:

SAS avviser klagers krav da de mener at hele saken faller på at turkjelesettet ikke egner seg for
å bli fraktet som bagasje i en myk ryggsekk. Settet burde ha vært pakket i «hard» emballasje.

Nemnda bemerker:

I henhold til luftfartsloven § 10-18 er SAS ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Bagasje som fraktes med fly utsettes for relativt store belastninger ved transport på
bagasjebånd, omlasting til traller, lasting/lossing av flyet osv. Bagasjen må således tåle ytre
påkjenninger i rimelig utstrekning.

Det er ikke bestridt at kjelesett ble skadet under transporten. Kjelesetter var pakket i en
ryggsekk. Det er opplyst at settes var inntullet i en genser. Det er videre opplyst at kjelesettet
hadde lokk/stekepanne.

Når settet er pakket og ikke er i bruk, antar nemnda at lokket i ikke uvesentlig grad stiver opp
kjelene, og gjør de mer motstanddyktige mot ytre påvirkninger. På den annen side gir en
ryggsekk svært liten beskyttelse mot ytre påvirkninger.

Nemnda er av den oppfatning at klager i dette tilfellet må bære ansvaret for at turkjelesettet
ble skadet, og nemnda finner ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Rolf Forsdahl, Reiselivsdirektør, HSH