Vedtak i Transportklagenemnda
- Kollektivreiser

Sammendrag

Krav om dekning av utgifter til alternativ transport
som følge av frakjøring. Klager hadde ikke kjøpt billett.

Dato
27.06.2024

Saksnummer
2024-00692

Tjenesteytere
NOR-WAY Bussekspress

Klager har i det vesentlige anført

Klager og medreisende skulle reise med buss fra Skulestad skule til Bergen busstasjon
den 13. januar 2024.

Klager anfører at buss NW162 skulle komme kl. 16:08, men at den kjørte forbi kl. 16:05
uten å stoppe, selv om det stod tre vinkende personer på perrongen med synlig bagasje.
Klager anfører at de stod på bussholdeplassen Skulestad skule fra kl. 15:00 til 16:45,
og at det overhodet ikke kom en buss kl. 16:12, slik selskapet hevder. Klager anfører
at det på et tidspunkt kom to busser rett etter hverandre, uten noen merking utover
«skyss.no», men at ingen av dem stoppet. Klager anfører at det ikke var flere avganger
den dagen, og at han og hans medreisende etter en halvtimes venting måtte ta drosje til
Voss sentrum, og deretter tog videre til Bergen for å rekke en avtale. 

Klager anfører at de så at bussen stoppet på holdeplassen etter Skulestad skule,
Skulestadmo E16, og at det er ingen tvil om at sjåføren må ha sett dem. Klager anfører
at det er lett å snu mellom Skulestadmo E16 og Skulestad skule, og at det med tanke
på at bussen kunne vært tilbake på holdeplassen de stod og ventet ved før oppsatt
avgangstid, er grunn til å mistenke at det enten var en svikt i systemene til selskapet
(bussjåføren trodde hen skulle stoppe ved Skulestadmo E16 og ikke Skulestad skule) eller
at bussjåføren rett og slett ga blaffen.

Klager anfører at NOR-WAY Bussekspress tilbyr en helt konkret tjeneste, herunder en
bussavgang som går til en gitt tid, med mulighet til å betale for seg ombord i bussen.
Klager anfører at reiseplanleggeren er en bindende avtale, og at det er et avtalebrudd fra
selskapets side at bussen kjørte forbi tre minutter før oppsatt tid i reiseplanleggeren. 

Klager anfører at han kjøper periodebillett hver måned, og at planen var å kjøpe
tilleggsbillett på bussen. Klager anfører at hans medreisende trodde han kunne kjøpe
billett for hele reisen gjennom Skyss-appen, og at han derfor kjøpte enkeltbillett for de
aktuelle sonene hos Skyss. Klager anfører at dersom medreisende hadde fått mulighet
til å vise billetten til bussjåføren, og fått informasjon det var feil billett, hadde han
selvfølgelig kjøpt ny. Klager anfører at de ikke hadde kjøpt billett med NOR-WAY-appen
fordi de ikke hadde appen og fordi klager er vant til å spørre bussjåføren om hvilket
tillegg han til enhver tid trenger til sin periodebillett.

Klager anfører at NOR-WAY Bussekspress lyver i korrespondanse på e-post og sier at
bussen ikke kjørte før oppsatt avgangstid. Klager anfører at etter at han og medreisende
reagerte på løgnen, begynte medarbeideren i selskapet å henge seg opp i at klager og
medreisende ikke hadde gyldig billett for reisen og dermed ikke krav på refusjon. 

Klager anfører at NOR-WAY Bussekspress selv påpeker at billetter kan kjøpes ombord i
bussen, og at klager dessuten hadde periodebillett fra Skyss, som medarbeideren tidlig
i korrespondansen påpekte var gyldig. Klager anfører at da han senere påpekte at han
hadde gyldig billett, endret medarbeideren standpunkt og hevdet at de måtte ha bestilt
billetter direkte gjennom NOR-WAY Bussekspress for å reservere seg mot å bli frakjørt av
bussen. Klager anfører at det ble stille da han påpekte at det er et direkte avtalebrudd å
proklamere på nettsidene at bussen kjører til en gitt tid og at det er mulighet for å kjøpe
billett om bord i bussen, for så å kjøre forbi angitt holdeplass før tiden.

Klager anfører at NOR-WAY Bussekspress viser en ekstrem mangel på kundeservice,
ispedd løgn om at bussen de skulle ta stoppet på den forhåndsannonserte
holdeplassen. 

Klager krever å få dekket utgifter til alternativ transport i form av drosje og tog, totalt 653
kroner.

Tjenesteyterne har i det vesentlige anført
Tjenesteyter har ikke inngitt tilsvar til nemnda.

I svar til klager av 17. januar 2024 skriver NOR-WAY Bussekspress følgende:
«Vi har snakket med drift om denne avgangen.

Bussen denne dagen var ved holdeplassen klokken 16:12. Dermed var bussen ikke kjørt
før oppsatt rutetider.

Som nevnt per telefon, enkeltbilletter kjøpt hos skyss er dessverre ikke gyldige billettere
hos oss. Kun periodebilletter for 30 eller 180 dager er gyldig.

Vi kan derfor ikke imøtekomme ditt ønske om refusjon av billetter og alternativ
transport.»

I svar til klager av 18. januar 2024 skriver NOR-WAY Bussekspress følgende:
«Som nevnt tidligere i telefonsamtale gjelder ikke skyss enkeltbillett eller periodebillett
for 24 timer som var kjøpt for denne reisen. Det er mulig å benytte seg av periodebillett
30 eller 180 dager på våre busser.

Viser til vilkår:
Skyss periodekort på ekspressbuss i Vestland
Som kunde med Skyss periodekort kan du nå reise fritt innenfor den sonen billetten
din gjelder både med rutebuss og ekspressbuss i hele Vestland fylke. Les mer om Skyss
soner.

• Benytter du deg av Skyss 30- eller 180- dagers periodebillett, kan du reise fritt med
ekspressbuss i den sonen periodekortet ditt dekker.
• For deg med Skyss 30- dagers ungdomsbillett kan du reise fritt i alle soner.

NOR-WAY Bussekspress har en reisegaranti som forplikter oss til å gjøre vårt beste
for at du kommer frem. Denne reisegarantien gjelder kun dersom det er opprettet et
kundeforhold ved kjøp av billett. For å opprette et kundeforhold hos oss når en benytter
seg av Skyss periodebillett kan en reservere plass på bussen for 29kr. Den gjelder
ikke dersom det kun er intensjon om å benytte seg av tjenesten. Ettersom det ikke er
opprettet et kundeforhold hos oss vil ikke reisegarantien inntreffe.

Vi kan på bakgrunn av dette ikke imøtekomme ditt ønske om refusjon eller
kompensasjon.»

I svar til klager av 27. januar 2024 skriver NOR-WAY Bussekspress følgende:
«Som nevnt tidligere må det være opprettet et kundeforhold for at reisegaranten skal
inntreffe.

Her er definisjonen som NOR-WAY Bussekspress har for hva en kunde er:
En kunde er en som kjøper varer eller tjenester av en selger, og kan være en
privatperson eller en bedrit. En kunde er altså hun eller han som kjøper noe, i form av
varer eller tjenester, fra den som selger disse varene og tjenestene. Kunder kan være
privatpersoner eller bedrifter. 

Reisegarantien vår gjelder kun for de som er kunde hos NOR-WAY Bussekspress. Om
du bare har en intensjon om å benytte deg av tjenesten, men ikke har kjøpt et produkt i
forkant vil ikke reisegarantien inntreffe.

Denne er definert slik da vi dessverre har opplevd misbruk av reisegarantien.

Vi anser denne saken som avsluttet fra vår side.»

Nemnda bemerker

Klager har fremsatt krav om dekning av utgifter til drosje og tog som følge av at bussen
han og medreisende hadde planlagt å reise med fra Skulestad skule til Bergen busstasjon
kjørte forbi bussholdeplassen uten å stoppe. 

Nemnda bemerker innledningsvis at det er uheldig at NOR-WAY Bussekspress ikke har
inngitt tilsvar i saken.

Det følger av NOR-WAY Bussekspress’ reisegaranti at dokumenterte utlegg til alternativ
transport vil refunderes med inntil 825 kroner dersom den reisende blir mer enn 40
minutter forsinket på reiser mellom én og tre timer. 

Nemndas flertall, forbrukerrepresentantene og bransjerepresentanten fra Ruter, mener
at NOR-WAY Bussekspress' reisegaranti kommer til anvendelse i dette tilfellet selv om
klager ikke hadde inngått en transportavtale. Klager hadde ikke forhåndskjøpt billett, og
årsaken til at han ikke fikk kjøpt billett om bord som planlagt var at bussen kjørte forbi
holdeplassen før tiden. 

Reisegarantien inneholder ingen vilkår om at billett må være kjøpt på forhånd. Etter
flertallets oppfatning fremstår det som en tilfeldig fordel for NOR-WAY Bussekspress om
de på grunn av manglende billett skulle fritas fra ansvar for avvik i transporttilbudet. I
tillegg er det urimelig overfor ikke-digitale passasjerer at reisegarantien i praksis aldri vil
gjelde for dem. Flertallet mener at klager har krav på erstatning for alternativ transport
med fratrekk for en enkeltbillett med bussen.

Mindretallet, nemndsleder og bransjerepresentanten fra NHO, bemerker at klager ikke
hadde kjøpt billett til bussavgangen, og det var dermed ikke inngått noen transportavtale
mellom klager og NOR-WAY Bussekspress. Etter mindretallets syn oppstår det først et
kontraktsforhold ved at billett kjøpes. Det er da reisegarantien kommer til anvendelse.
Mindretallet kan således ikke se at det foreligger grunnlag for erstatning i dette tilfellet.

Vedtak

Transportklagenemnda anbefaler at klager gis medhold. Dissens.