Vedtak i Transportklagenemnda - Fly

Sammendrag

Krav om refusjon av billett grunnet sykdom.

Dato
27.04.2012

Saksnummer
493/11F

Tjenesteyter
Ryanair

Krav om refusjon av billett grunnet sykdom.

Klager har i det vesentlige anført:

Klager bestilte en billett fra Torp til Madrid den 29. april 2011. Klager ble syk og måtte
kansellere reisen. Klager har legeerklæring, og fylte ut refusjonsskjema på Ryanairs nettside.

Klager krever refusjon av billetten, kroner 1 712,52.

Ryanair har i det vesentlige anført:

I henhold til Ryanairs regler og vilkår er det ingen refusjon på flyselskapets billetter.

Ryanair kan på grunnlag av dette dessverre ikke imøtekomme klagers krav.

Nemnda bemerker:

Bestemmelser om refusjon, endringer og avbestillinger er inntatt i Ryanairs vilkår. Den
reisende må akseptere vilkårene før en får bestilt billett. Vilkårene er å anse som en del av
avtalen mellom passasjeren og Ryanair.

Nemnda legger på bakgrunn av de foreliggende opplysninger til grunn at klager ikke kunne
benytte seg av billettene pga. sykdom. I henhold til vilkårene har klager ikke rett til refusjon av
ubenyttede billetter i et slikt tilfelle.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren
faktisk velger å reise. Klager har således rett til å få refundert slike offentlige skatter og
flyplassavgifter med fradrag av Ryanairs behandlingsgebyr. Dersom skatter og avgifter ikke er
tilbakebetalt, anbefales dette gjort.

Nemnda bemerker avslutningsvis at reisen ble betalt med Eurocard. Det er følgelig mulig at
klager kan få dekket sitt tap gjennom reiseforsikringen tilknyttet dette kortet.

Vedtak:

Transportklagenemnda-fly finner ikke å kunne anbefale at klager refunderes billettutgiftene.
Dersom skatter og avgifter ikke er tilbakebetalt, anbefales det gjort.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøes Flyveselskap AS

Olav Grøttland, SAS