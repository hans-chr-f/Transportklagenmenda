Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.02.2020

Saksnummer
2019-01569

Tjenesteytere
Widerøe

Klager har i det vesentlige anført

Klager skulle reise fra Oslo kl. 12:10 til Florø med ankomst kl. 13:20 den 16. januar 2019
med WF135. Denne flyvningen ble først forsinket, og til slutt innstilt grunnet personell-
mangel. Klager ble booket om til SK273 kl. 16:10 fra Oslo til Bergen og så videre med
WF110 fra Bergen til Florø med ankomst Florø kl. 18:20

Klager hadde en full flex billett og ønsket å benytte innlandsloungen på OSL, men fikk
beskjed om at siden han hadde en Widerøe-billett så var ikke det mulig. Klager reagerer
på at det reklameres med at man har tilgang til loungen når det ikke er tilfellet. 

Klager krever standarderstatning på 250 euro i henhold til EU-forordningen 261/2004.

Tjenesteyterne har i det vesentlige anført
I dette tilfellet skapte tett snøfall en del problemer for flytrafikken. Værforholdene
medførte lange køer, og klokken 14.21 ble Widerøe dessverre nødt til å kansellere
flygningen da arbeidstiden til crewet var i ferd med å gå ut. Widerøe anfører at det da var
mer hensiktsmessig å kansellere flygningen og omrute til andre avganger, da det ville tatt
svært lang tid å få inn reservepersonell.

Kunde ble booket om via Bergen med SAS, så videre med Widerøe igjen til Florø med
ankomst kl. 18:20.

Widerøe viser til fremlagt dokumentasjon som skal dokumentere den ekstraordinære
hendelsen.

Nemnda bemerker

Klagers flyvning ble kansellert. Han ble omrutet, og ankom sitt endelige
bestemmelsessted ca. fem timer forsinket.

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger et slikt spesielt tilfelle. Det kreves ikke
at værforholdene er den direkte utløsende årsaken. Det er tilstrekkelig at de vanskelige
værforholdene utgjør en indirekte årsak til kanselleringen.

Ifølge fremlagt METAR-rapport var det lett snø på Oslo Lufthavn. Ut fra dokumentasjonen
medførte dette lengre deicing-køer på flyplassen, samt forsinkelser. Besetningen som
skulle fly WF135 var i ferd med å gå ut på lovlig arbeidstid.  

Nemnda ser det slik at klagers flyvning, WF135 ble innstilt grunnet snøværet på Oslo
lufthavn som medførte lang deice-kø og forsinkelser som igjen gjorde  at besetningen var
i ferd med å gå ut på lovlig arbeidstid. Nemnda legger til grunn at det ville tatt lang tid å
få inn reservepersonell, og at det var bedre å booke om klager til en annen avgang. 

Etter dette er det nemndas syn at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Nemnda anbefaler ikke at klager gis medhold.

Vedtak

Transportklagenemnda-fly anbefaler ikke at klager gis medhold.