Vedtak i Transportklagenemnda - Fly

Sammendrag

Krav om refusjon av flybilletter etter avbestilling. Covid-19.

Dato
08.04.2021

Saksnummer
2020-02790

Tjenesteytere
SAS

Klager har i det vesentlige anført

Klager har vist til at hun i oktober 2019 bestilte en reise fra Oslo til Split den 09. juli
2020 med SK4733. Planlagt returreise var den 16. juli 2020. Klager bestilte samtidig en
avbestillingsforsikring. Klager avbestilte reisen i mai 2020 på grunn av Covid-19, og søkte
deretter om refusjon. Klager fikk beskjed om at refusjonen ble innvilget og at hun i løpet
av kort tid ville motta pengene på konto. 

Da klager ikke mottok pengene, forsøkte hun gjentatte ganger å kontakte kundeservice
hos SAS. Den 09. september ble hun henvist til en side hvor hun skulle melde inn saken,
med alt av dokumenter og kvitteringer. Den 11. september mottok hun avslag på
refusjonssøknaden.

Klager kan ikke forstå hvordan refusjonssøknaden kan bli avslått, særlig med tanke på at
hun hadde betalt for avbestillingsforsikring. Klager kontaktet også forsikringsselskapet
hun hadde kjøpt forsikringen fra, men saken ble avvist hos dem.

Klager krever refusjon av flybilletter pålydende NOK 6 998.

Tjenesteyterne har i det vesentlige anført
SAS har vist til at klager hadde kjøpt en ikke-refunderbar billett og bestrider kravet med
henvisning til selskapets generelle befordringsvilkår og billettregler artikkel 4.1.3 og 41.4
(a) som klager aksepterte ved billettkjøpet. 

Med henvisning til de nevnte artikler plikter SAS å tilbakebetale refunderbare
tilleggsavgifter – slike som er myndighetspålagte – når passasjeren kansellerer en
flybillett som ikke er refunderbar. I tilfeller hvor en passasjer er forhindret fra å fly som
følge av en force majeure-situasjon, gir SAS passasjeren en særlig rett hvoretter – ved
passasjerens rettidige reklamasjon – SAS etter eget skjønn refunderer billettprisen

(med unntak av refunderbare tilleggsavgifter) eller tilbyr en verdikupong (voucher) med
tilsvarende verdi.

Uansett vilkårene i selskapets befordringsvilkår, har SAS i perioden fra 13. mars 2020
gitt passasjerer ytterligere rettigheter ved å betrakte alle kanselleringer som om de er
gjort som følge av force majeure, og ikke ved å ettergå om passasjeren har oppfylt sin
reklamasjonsplikt eller ikke.

SAS henviser til EU-kommisjonens veileder «Commission Notice Interpretative Guidelines
on EU passenger rights regulations in the context of the developing situation with
Covid-19» som bekrefter ovenstående synspunkt, se punkt 2.2:
«The EU’s passenger rights regulations do not address situations where passengers
cannot travel or want to cancel a trip on their own initative. Whether or not a passenger
is reimbursed in such cases depends on the type of ticket (reimbursable, possibility to
rebook) as specified in the carrier’s terms & conditions.».

SAS anfører at de nevnte regler og vilkår gjelder uavhengig av om SAS kansellerer en
flyvning i ettertid. SAS anfører videre at i tilfeller hvor passasjeren har kansellert sin
billett, vil det ikke lenger foreligge en avtale eller gyldig billett som passasjeren kan
påberope seg mot SAS, herunder heller ikke om SAS kansellerer en flyvning i ettertid av
passasjerens kansellering.

På eget initiativ valgte klager den 08. april å avbestille sin reise. På dette tidspunktet
var ikke flyvningene SK4733 og SK840 ennå innstilt. Klager er dermed berettiget til
refunderbare tilleggsavgifter på kr 363 per person.

Klager anfører at hun har kjøpt en avbestillingsforsikring som gir henne rett til full
refusjon av billettene. Klager har vært i kontakt med forsikringsselskapet der forsikringen
er kjøpt, og fått avslag på bakgrunn av at flyselskapet innstilte reisen. SAS viser til at
flyvningene ikke var kansellert på tidspunktet da klager kansellerte. Det vil i denne saken
ikke være avgjørende og det vises i den forbindelse til forsikringsvilkårene. Det fremgår
av vilkårene at forsikringen kun gjelder i tilfeller der en av personene i bookingen dør,
blir alvorlig syk eller skadet i en ulykke. Det fremgår tydelig at forsikringen ikke gjelder
avbestilling på grunn av epidemi i landet man skal reise til.

Klager har oppgitt at årsaken til avbestillingen var Covid-19, noe som medfører
at forsikringen ikke har dekning. SAS bemerker at vilkårene dukker opp i selve
bestillingsprosessen der det må hukes av for at vilkårene er lest og forstått. SAS anfører
videre at vilkårene for denne tilleggstjenesten må anses å være lettfattelige.

Klager har fått refundert skatter og avgifter pålydende kr 363 per person den 09.
september 2020. Utover dette vil ikke SAS imøtekomme klagers krav.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon eller omruting. En forutsetning
for at forordningen skal gjelde er at passasjeren har en bekreftet reservasjon på den
aktuelle flyvningen jf. artikkel 3 nr. 2 bokstav a jf. nr. 1

I dette tilfellet har SAS informert om at klager kansellerte sin reise den 08. april. Av
PNR-historikken fremgår det at billetten ble kansellert den 22. mai. Nemnda legger til
grunn at sistnevnte dato er den riktige datoen, da dette også stemmer overens med
klagers forklaring. Uavhengig av hvilken dato som legges til grunn, er det klart at på
tidspunktet for når SAS kansellerte flyvningene den 31. juni/01. juli, hadde ikke klager
lenger en bekreftet reservasjon på den aktuelle flyvningen. Dette underbygges også av
EU-kommisjonens
fortolkningsveiledning av EU-passasjerrettigheter i kontekst av covid-19, hvor det
fremgår av artikkel 2.2. at EUs passasjerrettigheter ikke omhandler situasjoner
hvor passasjeren ikke kan reise eller ønsker å kansellere en reise på eget initiativ.
Forordningen vil derfor ikke komme til anvendelse.

Klager hadde kjøpt en ikke-refunderbar billett, og klager har derfor ikke krav på refusjon
utover refusjon av skatter og avgifter. 

Hva gjelder avbestillingsforsikringen, kan ikke nemnda se at forsikringsvilkårene er
oppfylt. Det fremgår uttrykkelig at avbestilling kun dekkes dersom en av personene som
reiser dør, blir alvorlig syk eller alvorlig skadet i ulykke. Videre fremgår det at epidemi i
landet som er reisemålet er utelukket fra garantien. Dette innebærer at forsikringen ikke
vil gjelde i dette tilfellet.

Nemnda kan på ovennevnte grunnlag ikke se at klager har rett til få full refusjon av
billettene.

Vedtak

Transportklagenemnda anbefaler ikke at klager gis medhold.