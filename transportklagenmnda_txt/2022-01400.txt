Vedtak i Transportklagenemnda - Fly

Sammendrag

Krav om standarderstatning og refusjon av utgifter til leiebil.

Dato
23.11.2022

Saksnummer
2022-01400

Tjenesteytere
SAS

Klager har i det vesentlige anført

Fire personer skulle reise den 24. juni 2022 fra Oslo til Malaga med SK4679. Avgang kl.
06:00, ankomst kl. 10:10. Klager mottok beskjed om kansellering den 23. juni, og ble
booket om til ny reise 24. juni fra Oslo via Barcelona og Palma til Malaga. Avgang kl.
06:55, med ankomst kl. 20:05.

Klager hadde forhåndsbetalt 438 EUR for leiebil uten kanselleringsmulighet i Malaga.
Bilen skulle hentes kl. 1130. I henhold til Goldcars regler kansellerer de kundens
bestilling uten refusjon om kunde ikke henter sin reservasjon innen 6 timer etter
bestillingstidspunkt. Klager hadde bestillingstidspunkt tilpasset opprinnelig flygning med
SAS. Som følge av kansellering av SAS og forsinket ankomst, ble den forhåndsbetalte
leiebil hos Goldcar kansellert uten refusjon. Dette i henhold til Goldcars «terms and
conditions»

Klager krever standarderstatning i tillegg til at SAS refunderer utgifter til leiebil. Samlet
krav er 2038 EUR.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Retten
til standarderstatning faller bort dersom passasjeren får beskjed om innstillingen mer
enn to uker før planlagt avgang. 

Klager ble informert om kanselleringen dagen før planlagt avgang. SAS har til klager
opplyst at kanselleringen skyldes problemer med tidligere flyavgang, men har ikke
dokumentert dette nærmere. Nemnda mener at SAS dermed ikke har godtgjort at
innstillingen skyldes ekstraordinære omstendigheter. Klager har krav på 400 EUR i
standarderstatning pr. person, til sammen 1600 EUR.

Klager har opplyst at de har hatt utgifter til leiebil (438,08 EUR) som de ikke fikk benyttet
på grunn av forsinkelsen. Slike utgifter kan i utgangspunktet kreves dekket etter
luftfartsloven § 10-20, men standarderstatningen som klager får (400 EUR pr. person)
er typisk ment å dekke slike utgifter, og det følger av praksis at slike utgifter samordnes
med standarderstatningen, jf. art. 12.

Vedtak

Transportklagenemnda anbefaler at SAS utbetaler standarderstatning på 400 EUR pr.
person.