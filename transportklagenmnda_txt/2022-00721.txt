Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
09.09.2022

Saksnummer
2022-00721

Tjenesteytere
Skyss

Klager har i det vesentlige anført

Klager ble ilagt gebyr 15. februar 2022. Klager forklarer at han hadde blitt kjørt til
tannlegen for en operasjon og etter operasjonen måtte han ta bussen. Klager anfører
at han var fortsatt under påvirkning av medikamentene fra operasjonen da han gikk om
bord på bussen og derfor glemte å kjøpe billett. Videre forklarer klager at han kjøpte
billett med en gang billettkontrollørene gikk om bord, men at dette var for sent. 

Klager håper at gebyret kan frafalles siden det er ganske mye penger for klager akkurat
nå. Klager anfører at han alltid sørger for å kjøpe billetter, bortsett fra en forglemmelse
noe tid tilbake. 

Klager krever frafall av gebyret.

Tjenesteyterne har i det vesentlige anført
Skyss har, til tross for purring fra sekretariatet, ikke kommet med uttalelse i saken ut over
svaret til klager.

Nemnda bemerker

Klager ble ilagt gebyr 15. februar 2022 fordi han ikke kunne fremvise gyldig billett under
billettkontrollen. 

Skyss har ikke fremmet tilsvar til nemnda. Nemnda kan treffe vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 (3). 

Det fremgår av Skyss sine transportvilkår punkt 3 at den reisende skal kjøpe billett før
eller ved påstigning, og er selv ansvarlig for å inneha gyldig billett under hele reisen.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Klager har erkjent at han kjøpte billett da billettkontrollørene kom om bord fordi han
glemte å kjøpe billett før ombordstigning, så vilkårene for å ilegge gebyr var dermed til
stede. 

Klager har blant annet forklart at han hadde hatt en operasjon hos tannlegen. Han har
anført at han fortsatt var under påvirkning av medikamentene fra operasjonen da han
gikk om bord på bussen og derfor glemte å kjøpe billett. Videre har han forklart at han
kjøpte billett med en gang billettkontrollen gikk om bord.  

Det er den reisendes ansvar å sørge for gyldig billett ved reise med kollektiv transport.
Nemnda bemerker at en billett som er kjøpt etter ombordstigning ikke anses som gyldig
billett. 

Nemnda har vurdert en rekke saker hvor manglende billettkjøp eller sent billettkjøp
er begrunnet med sykdom og medisiner. Nemnda har ikke funnet at slike grunner
er tilstrekkelig til å anbefale frafall av gebyr. Nemnda har forståelse for at dette kan
oppleves strengt. Av hensyn til reiseforetakene er det imidlertid nødvendig å ha en
konsekvent praksis da det er ulike årsaker til at reisende ikke har gyldig billett eller billett
kjøpt for sent.

Vedtak

Transportklagenemnda finner ikke å kunne anbefale at klager gis medhold.