Vedtak i Transportklagenemnda - Fly

Sammendrag

Krav om kompensasjon for for liten beinplass på erstatningsfly.

Dato
20.06.2018

Saksnummer
2017-02980

Tjenesteytere
Norwegian

Klager har i det vesentlige anført

Klager reiste med Norwegians flyvning DY1873 fra Roma (FCO) til Oslo lufthavn (OSL) 18.
september 2017. 

Flyvningen ble operert av Titan Airways, og klager opplevde at flyvningen ble svært
ubehagelig som følge av for liten beinplass. Han har fremsatt krav om kompensasjon på
kroner 250 for ubehaget.

Tjenesteyterne har i det vesentlige anført
Klager reiste med Norwegians flyvning DY1873 fra Roma til Oslo 18. september 2017.
Han har fremsatt krav om kompensasjon på kroner 250 da han opplevde flyturen
ubehagelig som følge av dårlig beinplass. 

Det var nødvendig å leie inn en flymaskin for å unngå kansellering av DY1873 denne
dagen. Flymaskinen som ble innleid var en Airbus A320-233 fra Titan Airways.
Erstatningsflyet benyttes av svært mange flyselskaper og tilfredsstiller alle tekniske og
sikkerhetsmessige krav, samt krav til komfort, som stilles til flytyper som benyttes til
denne typen flyvninger. Flyvningen ble gjennomført uten forsinkelse. 

Det følger av befordringsavtalen mellom selskapet og passasjeren at selskapet har
anledning til å foreta endringer. Norwegian kan ikke se at klager hadde setereservasjon
eller bestilt andre tilleggstjenester. Norwegian avviser på dette grunnlag klagers krav om
refusjon eller kompensasjon av kroner 250.

Nemnda bemerker

Klager reiste med Norwegians flyvning DY1873 fra Roma til Oslo 18. september
2017. Norwegian har opplyst at det var nødvendig å leie inn en flymaskin for å unngå
kansellering av DY1873 denne dagen. Flymaskinen som ble innleid var en Airbus
A320-233 fra Titan Airways.

Klager har krevd kompensasjon på kroner 250 for dårlig beinplass. Han har opplyst at
han er av normal høyde, men at han hadde så liten plass til bena at han hadde vondt
under hele flyvningen til Roma. 

Det er vedlagt bilder av klager i sitt sete, der det tydelig fremgår at klagers ben går
helt inn i setet foran. Nemnda er enig i at beinplassen virker usedvanlig liten, og har
forståelse for at flyturen må ha vært ubehagelig for klager. 

Norwegian har imidlertid opplyst at erstatningsflyet benyttes av svært mange
flyselskaper, og at det tilfredsstiller alle tekniske- og sikkerhetsmessige krav samt
krav til komfort som stilles til fly som benyttes til denne type flyvninger. Det følger av
befordringsavtalen mellom flyselskapet og passasjerene at selskapet har anledning til å
foreta endringer, noe som også omfatter flytype. 

Nemnda kan derfor vanskelig se at det er tilstrekkelig grunnlag for kompensasjon i dette
tilfellet.

Vedtak

Transportklagenemnda - fly anbefaler ikke at klager gis medhold.