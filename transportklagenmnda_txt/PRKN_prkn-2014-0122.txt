Vedtak i Pakkereisenemnda

Sammendrag

Krav om prisavslag på grunn av mangler ved hotellrommets
beliggenhet, samt forsinkelser både på ut- og hjemreisen.

Dato
08.10.2014

Saksnummer
122/14P

Tjenesteyter
Ving Norge AS

Saken gjelder:

Krav om prisavslag på grunn av mangler ved hotellrommets beliggenhet, samt forsinkelser
både på ut- og hjemreisen.

Klager har i det vesentlige anført:

Utreisen fra Oslo var forsinket og de kom ikke til hotellet før kl. 15.30 lokal tid.

Klager og hennes familie hadde bestilt et dobbeltrom med privat basseng på hotell Avra
Imperial Beach Resort and Spa og hadde planlagt å benytte bassenget daglig med barna. Det
var imidlertid minimalt med sol på verandaen og bassenget lå i skyggen hele dagen. De klaget
til resepsjonen, men fikk beskjed om at det ikke var andre rom ledige. Etter et par dager klaget
de til Ving. Heller ikke de kunne hjelpe. Det eneste alternativet som fantes var å betale kr 250
euro pr. natt for et annet rom.

På hjemreisen var det også en forsinkelse. Da de ankom flyplassen ble de bedt om å vente
i innsjekkingsområdet for nærmere informasjon. Der satt de og ventet i 2 timer. Etter
hvert spurte de om det var mulig å gå gjennom sikkerhetskontrollen og om det var lenge
igjen å vente. De fikk passere sikkerhetskontrollen, men Vings reiseledere hadde ikke
ytterligere informasjon om forsinkelsen. Etter å ha handlet taxfreevarer fikk de beskjed over
høyttaleranlegget at flyet var ytterligere forsinket og at det ville bli servert mat i restauranten
utenfor flyplassen. De valgte å dra ut fra flyplassen, men måtte gi fra seg taxfreevarene og
disse fikk de ikke igjen før avreise.

De fikk ikke den ferien de hadde bestilt og krever et prisavslag eller alternativt en rabatt på en
ny reise.

Ving har i det vesentlige anført:

I Vings reiseinformasjon på www.ving.no, som er en del av avtalen mellom Ving og kunden,
står det under «Standard»: «Beliggenheten kan også variere og noen har bedre beliggenhet i
forhold til utsikt, soltilgang og eventuelle forstyrrelser. Rom/leiligheter som vender mot havet
har ikke alltid havutsikt. Mindre attraktiv beliggenhet berettiger ikke til prisavslag.» Det er
naturlig at ikke alle rom på et hotell kan ha soltilgang hele dagen og dette er heller ikke noe
Ving lover som en del av avtalen. Dersom man ikke er fornøyd med en beliggenhet, vil alltid
Vings representanter være behjelpelige med å forsøke å arrangere et bytte.

Det eneste alternativet som var mulig på klagers hotell var en oppgradering til en annen
leilighetstype.

Det er beklagelig at klagers ferie startet og sluttet med en flyforsinkelse. Flyselskapene
vil alltid forsøke å gjøre sitt ytterste for å unngå forsinkelser, men av og til kan det oppstå
situasjoner der forsinkelser er uunngåelige. Ving beklager at klager opplevde informasjonen
som mangelfull på flyplassen på Kreta.

I henhold til fremlagt logg fra Ving ble forsinkelsen på hjemreisen på 2 timer og 35 minutter.
Ving viser til rapport fra reisemålet vedrørende forsinkelsen på hjemreisen.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Reklamasjonsnemnda for pakkereiser legger til grunn at klageren fikk den romkategori som
var bestilt. Nemnda har forståelse for at det er skuffende å få et rom med en beliggenhet
som ikke har gode solforhold, spesielt når man har betalt for privat basseng. Det fremgår
imidlertid av opplysninger på Vings hjemmesider at beliggenhet i forhold til sol ikke kan
garanteres. Det er i for seg et naturlig forbehold da det alltid vil være rom på et hotell som
ikke ligger på solsiden.

Beliggenheten innebærer etter nemndas syn ingen mangel.

Forsinkelse både på ut- og hjemreise er ikke noen optimal start og avslutning på en ferie.
Forsinkelsene var imidlertid ikke av en varighet som gir rett til kompensasjon. Nemnda har
merket seg at arrangøren har tilbudt seg å betale utgifter til mat etc. mot kvitteringer. Når det
gjelder tapet av taxfreevarene, fremgår det at klagerne selv valgte å forlate flyplassen for å
spise, til tross for at de da måtte passere sikkerhetskontrollen og gi fra seg taxfreevarene.

Vedtak:

Reklamasjonsnemnda kan ikke anbefale at det gis noen kompensasjon i dette tilfellet.

Vedtaket er enstemmig.