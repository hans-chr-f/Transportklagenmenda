Vedtak i Pakkereisenemnda

Sammendrag

Krav om prisavslag og erstatning for utgifter som følge av mangler ved hotellet.

Dato
08.10.2014

Saksnummer
117/14P

Tjenesteyter
Ving Norge AS

Saken gjelder:

Krav om prisavslag og erstatning for utgifter som følge av mangler ved hotellet.

Klager har i det vesentlige anført:

Klager og hennes mann hadde bestilt en ukes opphold på hotell Teidemar i Santa Cruz på
Tenerife for seg og sin baby. Ved bestilling la klager vekt på at de skulle ha gode senger da
hennes mann har dårlig rygg, god plass til babyen og finkornet strand. Dette fikk de ikke.
Madrassene var gamle og dårlige og man kunne kjenne fjærene mot kroppen. De fikk, etter å
ha purret flere ganger via reiselederen, madrasser de kunne legge oppå sengene uten at dette
hjalp. Babysengen var det ikke plass til i nærheten av de voksnes seng. De ble matforgiftet
av maten på hotellet og fikk som følge av dette refundert noe av det de hadde betalt for
halvpensjon ved hotellet.

De ba om at manglene ved hotellet skulle ordnes, men det endte med at de måtte bytte til
et annet hotell. Det nye hotellet hadde samme klassifisering som det første. Bytte av hotell
medførte utgifter til transport mellom hotellene. Matserveringen på flyet var dårlig organisert
og barnematen kom samtidig med de voksnes mat til tross for at de spurte om å få den noe
tidligere. De måtte betale kr 50 for å ha med barnetrillen på flyet, noe som på forhånd var
opplyst til å være gratis.

Forholdene ble tatt opp med Vings representant på reisemålet, uten at manglene ble
tilfredsstillende utbedret. På bakgrunn av dette krever klager et prisavslag, jf. pakkereiseloven
§ 6-2, på kr 2.000.

Det at mangelen ikke ble tilfredsstillende ordnet, jf. pakkereiseloven § 6-4, førte til at klager
fikk utgifter på kr 4.637 i forsøk på å ordne mangelen selv.

Dette kreves erstattet. Etter klagers syn utgjorde manglene en vesentlig ulempe for klager og
hennes familie og de krever derfor en kompensasjon på kr 2.000 i tillegg.

Ving har i det vesentlige anført:

Ving har ikke lovet gode senger eller finkornet strand til disse gjestene før avreise. Klager
har chattet med reiserådgiver og fått e-post adressen til hotellet for å spørre hotellet direkte
hvilken type senger de har. Stranden er aldri nevnt. Reisen ble bestilt den 27.02.14. Chatten
der klager spør om sengene er datert den 28.02.14.

Ving har aldri lovet at babysenger kan stå inntil foreldrenes senger og klager har heller aldri
spurt om dette. Leiligheter kan ha forskjellig romløsning og Vings reiserådgivere har ikke
oversikt over alle leiligheters romløsninger.

Klager ba sitt kortselskap om å stoppe betalingen for hotellbyttet. Ving har derfor aldri mottatt
betalingen for hotellbyttet. Ving har ikke gitt feil informasjon om klagers hotell og det er ikke
påvist noen andre tilfeller av matforgiftning ved hotell Teidemar, så det har etter Vings syn
ikke foreligget mangler ved hotellet.

Klager skulle selv betalt for å bytte hotell i dette tilfellet. Det vises til utskrift av chattene.

Det er gratis å medbringe barnevogn av normal størrelse flyet. Man har da mulighet til å kjøpe
en beskyttelsespose av sterkere plast ved innsjekkingen. Det er antagelig denne posen klager
har kjøpt. De har ikke betalt for å få med barnevognen.

Ving finner ikke grunnlag for prisavslag eller erstatning til klager i dette tilfellet.

Nemnda bemerker:

Det fremgår av klagerens egen fremstilling at kr 50, som ble betalt i forbindelse med at
barnevognen ble sendt, ikke er betaling for forsendelsen, men betaling for en forsterket
plastpose til å ha rundt barnevognen ved forsendelse. Når det ellers gjelder servicen på
flyturen finner nemnda at det er meget forståelig at en kabinbesetning - som skal servere mat
til alle passasjerer - ikke kan gi spesialservice i forhold til barnemat.

Når det gjelder problemene som er tatt opp på reisemålet med rom etc. fremgår det av den
chatten klageren har påberopt seg at hun ikke har fått noe løfte om rom med myke madrasser
og plass til barneseng inntil dobbeltsengen. Hun har heller ikke fått noe løfte om sandstrand,
men ble tvert i mot bedt om å ta kontakt med reisemålet for å sjekke dette selv. Hun fikk
oppgitt to web-adresser til dette formål. Når det gjelder påstand om matforgiftning er det ikke
registrert slike problemer ved hotellet.

Gjester med halvpensjon inntar normalt måltider også utenfor hotellet.

Klageren fikk imidlertid igjen det hun hadde betalt for halvpensjon for de dagene som gjensto
da hun selv valgte å flytte fra hotellet.

Klagenemnda legger til grunn at klageren har fått det hun betalte for.

Bytte av hotell og transport i forbindelse med dette skal da betales av klageren.

Det skrev hun også under på at hun skulle gjøre, men stanset senere bankoverførselen ved å
kontakte sin bank. Ving har derfor ikke mottatt 132 euro som var differansen hun skulle betale
for å flytte til et annet hotell.

Vedtak:

Reklamasjonsnemnda for pakkereiser kan ikke anbefale at klageren får prisavslag eller
erstatning i dette tilfellet.

Vedtaket er enstemmig.