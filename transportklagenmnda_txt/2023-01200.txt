Vedtak i Transportklagenemnda
- Kollektivreiser

Sammendrag

Krav om dekning av drosjeutgifter i henhold til reisegarantien for passasjer
som ikke hadde kjøpt billett. Bussen var mer enn 30 minutter forsinket.

Dato
11.09.2023

Saksnummer
2023-01200

Tjenesteytere
Ruter

Klager har i det vesentlige anført

Klager skulle ta bussen fra Oslo bussterminal til Liabråten i 3-tiden den 26. mars 2023.
Bussen var imidlertid mer enn 30 minutter forsinket, og klager tok derfor drosje sammen
med en annen passasjer. Drosjeregningen kom på 2013 kroner.

Klager anfører at den andre passasjeren ikke hadde gyldig billett for reisen, siden han
skulle kjøpe denne på bussen. Klager anfører at passasjeren ikke hadde strøm på
mobilen, og det eneste stedet i nærheten for å kjøpe billett hadde vært på bussen. Klager
anfører at dette var midt på natten, kl. 03.25. Klager anfører at Ruter nekter å refundere
750 kroner for medpassasjeren, siden vedkommende ikke hadde gyldig billett. Klager
anfører at det var han selv som la ut for hele reisen, og det er derfor han har søkt om
refusjon for begge.

Klager anfører at i henhold til reisegarantien krever Ruter at begge passasjerene som tok
drosje hadde gyldig billett. Klager anfører at han selv hadde månedskort for alle soner,
så han fikk innvilget refusjon for seg selv. Klager anfører at siden den andre passasjeren
ikke hadde kjøpt billett, hadde ikke klager noen billett å legge ved fra ham.

Klager anfører at han mener dette er totalt urimelig, da medpassasjeren ikke hadde
mulighet til å kjøpe billett på stedet. Klager anfører at reisegarantien er lite verdt hvis det
kreves at passasjeren må kjøpe billett på et sted der det ikke selges billett. Klager anfører
at det kan ikke være et krav å ha mobiltelefon tilgjengelig til alle tidspunkter.

Klager anfører at han mener at reisegarantiens krav er urimelige, da man umulig kan
kjøpe billett om bussen ikke dukker opp. Klager anfører at når reisegarantien brukes
i markedsføring, vil han påstå at dette er villedende markedsføring om kravet ikke
innvilges.

Klager krever at Ruter utbetaler ytterligere 750 kroner for den andre passasjeren i tillegg
til de 750 kronene han allerede har fått utbetalt.

Tjenesteyterne har i det vesentlige anført
Den 26. mars 2023 oppsto det et avvik grunner overgang til sommertid. Bussen ble
dermed forsinket, og klager fikk innvilget 750 kroner for utlegg til drosje. I Ruters
reisegaranti står det som følger: «Blir du mer enn 20 minutter forsinket fordi vi ikke
er i rute, refunderer vi dokumenterte utlegg med inntil 750 kroner dersom vilkårene
nedenfor er oppfylt.»

Klager hevder at de var to passasjerer som reiste sammen, men han har ikke
oppfylt kravene til dokumentasjon for begge reisende, da klager kun har fremlagt
dokumentasjon for én billett.

Ruter står derfor fast ved avgjørelsen om å kun dekke 750 kroner.

Nemnda bemerker

Klager har fremsatt krav om at Ruter dekker ytterligere 750 kroner for drosjeutgiftene
han pådro seg siden bussen fra Oslo bussterminal til Liabråten i 3-tiden den 26. mars
2023 var mer enn 30 minutter forsinket. Klager har anført at han reiste sammen med en
annen passasjer, men at han kun har fått dekket 750 kroner for seg selv.

Det følger av Ruters reisegaranti at passasjeren ved forsinkelser på mer enn 20 minutter
kan ha rett på å få dekket utgifter til alternativ transport, som drosjeutgifter. Det fremgår
imidlertid også som følger: «Hvis det også kreves refusjon for flere passasjerer må det
dokumenteres at passasjeren(e) hadde gyldig billett for reisen.»

Klager har ikke fremlagt dokumentasjon på at den andre passasjeren hadde gyldig
billett. Det fremgår heller ikke av taxi-kvitteringen noe om antall passasjerer. Nemnda
kan dermed ikke se at klager har rett på ytterligere kompensasjon i henhold til
reisegarantien.

Vedtak

Transportklagenemnda kan ikke anbefale at klager gis medhold.