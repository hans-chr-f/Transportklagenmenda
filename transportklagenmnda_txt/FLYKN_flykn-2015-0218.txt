Vedtak i Transportklagenemnda - Fly

Sammendrag

Krav om erstatning av utgifter grunnet forsinkelse.

Dato
28.08.2015

Saksnummer
0218/15F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Oslo til Trondheim den 21. desember 2014 kl. 13:20 med DY754. Avgangen
ble forsinket nesten en time. I tillegg måtte han vente lenge på bagasjen. Klager skulle på jobb
samme kveld og måtte ta drosje fra Værnes Lufthavn til båtterminalen for å rekke siste båt
hjem til Hitra, pris kroner 850.

Klager hadde fått betraktelig høyere utgifter i form av hotell og tapt arbeidsfortjeneste
dersom han hadde mistet båten, ca. kroner 5 900.

Klager krever refusjon av drosjeutgift kroner 850.

Det vises for øvrig til klagers brev.

Norwegian har i det vesentlige anført:

DY754 ble forsinket 53 minutter grunnet sent ankommet fly til Værnes.

Norwegian mener klager har beregnet for kort tid fra ankomst Værnes til avgang med båt kl.
16:15. DY754 skulle etter ruteplanen lande kl. 14:15. Deretter skal man ut av flyet, hente ut
bagasje og det må samkjøres med rutetabellen til offentlig transport fra Værnes til Trondheim.
Værnes-Ekspressen går med 20 minutters intervaller.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Flyet ankom Værnes 53 minutter forsinket. Flyforsinkelsen førte til at klager ikke rakk
flybussen for å nå sin videreforbindelse med båt fra Trondheim til Hitra. Klager måtte ta drosje
og ble påført en utgift på 850 kroner.

Norwegian er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Erstatningen skal settes ned eller falle bort dersom flyselskapet godtgjør at passasjeren ved
egen skyld har medvirket til skaden, jf. luftfartsloven § 10-21.

Forsinkelser i flytrafikken er ikke uvanlig. Det er heller ikke uvanlig at bagasjeutlevering blir
forsinket. Passasjer må i rimelig utstrekning være forberedt på å bli berørt av dette. Dersom
man skal videre med annet kommunikasjonsmiddel eller det av andre grunner er viktig å
komme frem innen et bestemt tidspunkt, må man ta høyde for at vanlige forsinkelser kan
oppstå og eventuelt ta et tidligere fly dersom tiden blir knapp.

Det er ingen opplysninger om årsaken til forsinkelsen. Norwegian har følgelig ikke godtgjort
at forsinkelsen ikke kunne vært unngått selv om alle rimelige tiltak var truffet. Forsinkelsen gir
således i utgangspunktet rett til erstatning.

Nemnda har ved den videre vurdering delt seg i et flertall og et mindretall. Flertallet,
lederen og flyselskapenes representanter, er av den oppfatning at klager selv har
medvirket til skadet ved å beregne for kort tid mellom ankomst Værnes og båtavgang
fra Trondheim sentrum. Klager hadde båtavgang to timer etter planlagt landing på
Værnes. Etter at flyet hadde parkert, skulle han av flyet, hente bagasje og nå bussen
samt kjøre til Trondheim. Det skulle ikke store flyforsinkelsen til før han ikke nådde
båten.

Klager rakk båten ved å ta drosje fra flyplassen. Flertallet er av den oppfatning at klager selv
må bære utgiftene til drosje.

Mindretallet, forbrukernes representanter, har lagt til grunn at klager hadde rukket
båten fra Trondheim sentrum med inntil 40 minutters samlet forsinkelse. Mindretallet
er av den oppfatning at klager har beregnet god nok tid mellom ankomst på Værnes og
båtavgang fra Trondheim sentrum, og mener Norwegian bør dekke klagers utgifter til
drosje

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.