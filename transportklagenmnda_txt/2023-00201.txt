Tjenesteyter følger ikke vedtaket i saken (27.06.2023)
Kommentar fra tjenesteyter:

Turkish Airlines har opplyst om at de ikke vil utbetale erstatning eller refusjon, og henviser
klager til reisebyrået. 

Vedtak i Transportklagenemnda - Fly

Sammendrag

Krav om refusjon av flybilletter grunnet kansellering.

Dato
22.06.2023

Saksnummer
2023-00201

Tjenesteytere
Turkish Airlines
Supersaver

Klager har i det vesentlige anført

Klager (fire personer) hadde bestilt flybilletter hos Supersaver med Türkish Airlines t/r
Oslo - Tunis via Istanbul 24. juni - 28. juli 2022.

Klager ble nektet ombordstigning, da passet til klagers sønn ikke var gyldig minst
seks måneder etter at reisen var fullført. Flyselskapet kansellerte reisen ved
innsjekkingsskranken. Klager ringte Supersaver, men fikk ikke kontakt. 

I ettertid har klager blitt avkrevd et gebyr for ikke å ha møtt opp til flyavgangene. Klager
stiller seg uforstående til dette, da han møtte til innsjekk. 

Klager krever full refusjon av de tapte flybillettene med NOK 29 634. Klager mener videre
at han ikke skal betale no show-gebyr med NOK 644 per person.

Tjenesteyterne har i det vesentlige anført
Türkish Airlines har i det vesentlige uttalt:

Klager bes henvende seg til reisebyrået hvor han har kjøpt flybillettene. 

Supersaver har i det vesentlige uttalt: 

Klager betalte NOK 29 634 for sin flybillett. Supersaver har mottatt NOK 2 387 i refusjon
av skatter og avgifter fra Türkish Airlines. Av godvilje har ikke Supersaver krevet sitt
administrasjonsgebyr fra klager. NOK 2 387 er derfor tilbakebetalt til klager.

Nemnda bemerker

Passasjerene plikter selv å sørge for å ha nødvendige reisedokumenter, herunder
gyldig pass. Ugyldig pass kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. Selskapet må videre besørge retur
av passasjeren. 

Da selskapet kontrollerte reisedokumentene på Gardermoen og fant at klagers sønn
hadde et pass som ikke var gyldig mer enn seks måneder etter hjemkomst, var det
korrekt å nekte ham ombordstigning.

Før klager fikk fullført sin bestilling måtte han krysse av for å ha lest regler og vilkår. Her
kommer det frem at det er den reisendes ansvar å kontrollere at alle reisedokumenter er
korrekte og i tråd med reglementet.

I forholdet mellom passasjeren og flyselskapet eller reiseselskapet, er det etter nemndas
vurdering passasjeren som har ansvaret for å ha gyldige reisedokumenter. Dersom dette
kravet ikke er oppfylt, har selskapet rett til å nekte ombordstigning. 

Nemnda legger til grunn at klager hadde gyldig pass, men at dette ikke var gyldig i mer
enn 6 måneder etter hjemkomst. Nemnda legger videre til grunn at dette var grunnen til
at ombordstigning ble nektet. 

Flyselskapet har bevisbyrden for at nektet ombordstigning skjer på et korrekt faktisk
grunnlag. I denne saken har selskapet ikke fremlagt dokumentasjon viser at det faktisk
gjaldt et krav om gyldig pass i mer enn 6 måneder etter hjemreise ved innreise til
Tunisia. 

Nemnda legger derfor til grunn at ombordstigning ble nektet uten rimelig grunn, jf.
forordningens artikkel 2 bokstav j) og artikkel 4. 

Klager har dermed krav på full refusjon av billettene som de ikke fikk benyttet. 

Klager har videre krav på standarderstatning, jf. forordningens artikkel 4 jf. artikkel 7.
Denne utgjør 400 Euro per betalende passasjer.  

Nemnda kan heller ikke se at det er grunnlag for å kreve et gebyr for "no show" i denne
saken.

Vedtak

Transportklagenemnda anbefaler at Turkish Airlines betaler standarderstatning med 400
EUR per betalende passasjer, og refunderer klagers ubenyttede billetter med NOK 29
634. Det anbefales videre at klager ikke belastes "no show"-gebyr.