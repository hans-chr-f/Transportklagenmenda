Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.12.2013

Saksnummer
405/13F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Berlin til Kristiansand via København kl. 15:50 den 5. mai 2013. SK680
fra Berlin til København ble forsinket slik at klager mistet sin videreforbindelse.

Klager ankom bestemmelsesstedet mer enn fem timer forsinket, og krever standarderstatning
250 euro per person i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK680 ble forsinket 20 minutter som følge av forsinkelse på innkommet fly. Det innkomne
flyet ble forsinket 29 minutter da bagasje på flyet måtte losses av siden en passasjer med
innsjekket bagasje ikke møtte til avgang. En slik hendelse er ekstraordinær og var utenfor SAS
kontroll.

SAS kan dessverre ikke imøtekomme klagers krav.

Det vises for øvrig til SAS brev.

Nemnda bemerker:

Klager hadde en gjennomgående SAS-billett fra Berlin til Kristiansand via København.
Det fremkommer av billetten at det er Widerøe som opererer strekningen København -
Kristiansand. Nemnda legger på bakgrunn av de foreliggende opplysninger til grunn at
klagerne kom frem til Kristiansand mer enn fem timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6, jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-403/07) og i sak Nelson m.fl. av 23. oktober 2012 (C-581/10).

Det er forsinkelsen på det endelige bestemmelsesstedet som er avgjørende. Nemnda er av
den oppfatning at dette i utgangspunktet også gjelder selv om flygningen opereres av flere
selskap så lenge passasjeren har en gjennomgående billett med ett selskap.

SAS har opplyst at flygningen fra Berlin ble forsinket som følge av at flyet kom sent til Berlin
etter at bagasjen på flyet måtte losses som følge av at en passasjer med innsjekket bagasje
ikke møtte til avgang. Dette er underbygget ved den fremlagte dokumentasjonen.

Nemnda er av den oppfatning at dette er å anse som en ekstraordinær omstendighet. Tiden i
København ble veldig kort, og nemnda finner etter en samlet vurdering godtgjort at SAS med
rimelige tiltak ikke kunne unngått at klagerne ikke rakk videreforbindelsen. Det var ikke mulig
å holde Widerøe-flyet litt tilbake, da det kunne ført til tap av slot-tid og store forsinkelser for
mange.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.