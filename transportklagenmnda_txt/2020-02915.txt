Vedtak i Pakkereisenemnda

Sammendrag

Krav om refusjon nye flybilletter ved tidligere
hjemreise og avbestillingsgebyr grunnet Covid-19.

Dato
09.12.2020

Saksnummer
2020-02915

Tjenesteytere
Solgruppen

Klager har i det vesentlige anført

Klagen dreier seg om to ulike klager på pakkereiser. 

Klage 1: To personer Albir Playa Hotel & Spa, Albir, Alicante, Spania 08.02.2020 –
28.03.2020. Totalpris 89 336 kroner.
Klage 2: Tre personer Albir Playa Hotel & Spa, Albir, Alicante, Spania 14.03.2020 -
28.03.2020. Totalpris 37 770 kroner.

Klage 1:
Klager anfører at hotellet ble stengt med en times varsel grunnet Covid-19 den
18.03.2020. Klager fikk tildelt en annen leilighet fra Solgruppen, uten mulighet for å kjøpe
mat. Klager reiste hjem på Solgruppens anbefaling påfølgende dag den 19.03.2020.

I Solgruppens tilsvar kommenteres det at klager har fått 11 216 kroner i erstatning fra
forsikringsselskapet, men ifølge klager stemmer ikke dette. Klager har ikke fått refundert
utlegg for ekstra hjemtransport fra forsikringsselskapet, men fikk refundert de ekstra
kostnadene på 1 736 kroner som merkostnad på den andre hjemreisen som ble bestilt.
Klager mener Solgruppen er pliktig å tilbakebetale de resterende 9 480 kroner. 

Klage 2: Klager anfører at han ikke ble gjort kjent med at det kun var reiseråd fra UD som
var grunnlag for avbestilling i situasjonen som oppstod, og mener derfor
Solgruppens argumenter knyttet til dette ikke er gjeldende.

Solgruppen henviser til pakkereiseloven paragraf 22 og påpeker at det ikke var farlig ved
destinasjonsstedet før den 14. mars. Klager vil allikevel påpeke at pakkereiseloven også
lyder "...som i vesentlig grad påvirke gjennomføringen av pakkereisen,.." Klager mener
det i dette tilfellet ikke er noen tvil om at reisen ble vesentlig påvirket, da klager ble flyttet
til ny lokasjon, samt ikke hadde muligheten til å ha halvpensjon på det nye bostedet.
Videre var de fleste serveringssteder stengte og det var begrenset til ingen mulighet
til å skaffe seg mat. Klager mener dette i vesentlig grad påvirket gjennomføringen av
pakkereisen.

Klager har søkt forsikringsselskap om dekning/erstatning. Gjensidige har dekket 1 736
kroner. 

Klagers krav: 
Klage 1: Ekstrautgifter for nye flybilletter ved tidligere hjemreise for to personer 11 216
kroner, fratrukket beløpet Gjensidige allerede har refundert, 1 736, totalt 9 480 kroner.
samt tapte feriedager ved tidligere hjemreise.
Klage 2: Refusjon av avbestillingsgebyret.

Det vises for øvrig til korrespondanse fra klager.

Tjenesteyterne har i det vesentlige anført
Solgruppen forstår det slik at klagen gjelder to ulike forhold.
Klage 1: To personer Albir 08.02.2020 – 28.03.2020.
Klage 2: Tre personer Albir 14.03.2020 - 28.03.2020.

Klage 1: Som følge av Covid-19 utbruddet verden over, ble reisende oppfordret av norske
myndigheter til å reise hjem tidligere enn planlagt. Klager ønsket en tidligere hjemreise
og den 16.03.2020 ble hjemreisen endret til ny hjemreisedato 24.03.20, i enighet med
klager. 

Flybillettene som ble kjøpt til hjemreise 24.03.20, ble kansellert av flyselskapet.
Solgruppen anfører at klager har fått refundert kostnadene for disse flybillettene, totalt 9
480 kroner.

Den 18.03.20 ble det kjøpt nye flybilletter til ny hjemreise 19.03.2020. Solgruppen
forstår det slik at klager har fått refundert utlegg for ekstra hjemtransport fra sitt
forsikringsselskap, pålydende 11 216 kroner.
.
Klager og reisefølge måtte flytte bosted siste døgnet, 18.03.2020, da Albir Playa Hotel
& Spa måtte stenge. Solgruppen anfører at hotellet ikke ble stengt på 1 times varsel,
slik klager opplyser. Gjestene ble hentet av Solgruppen sine ansatte på ettermiddag /
kveld 18.03.2020, og de ble hjulpet med bagasje og innsjekk på nytt bosted, leiligheter
Albir Azul. På grunn av den ekstraordinære situasjonen kunne Solgruppen ikke tilby
tilsvarende overnatting på hotell inkludert halvpensjon.

Solgruppen anfører at det fremgår av pakkereiseloven at reisende som allerede er på
destinasjonen på tidspunktet for UDs råd, ikke har rett til å kansellere den gjenværende
delen av turen. Den reisende har ikke krav på refusjon av delene av pakkereisen som
ikke er brukt. Arrangøren har en forpliktelse til å hjelpe disse reisende med å finne nye
hjemreiser, men har ingen plikt til å dekke kostnadene for nye billetter. Solgruppen
mener de har fulgt sin plikt jf. pakkereiseloven. 

Klage 2: Denne reisen ble kansellert av kunden selv den 10.03.2020. På dette tidspunktet
var det ingen offisielle reiseråd fra UD til destinasjonen, Albir. Solgruppen forholder seg
til de til enhver tid gyldige reiseråd fra Utenriksdepartementet. UD utstedte reiseråd
for regionene Madrid, Baskerland og La Rioja på fastlands Spania den 12.03.2020.
Reiserådet ble utvidet til å gjelde hele verden først den 14.03.2020. 

Solgruppen forstår de reisendes frykt for å reise, men anser dette som en sak for
forsikringsselskapet da ingen reiseråd fra UD var gitt til destinasjonen den 10.03.2020.
Solgruppen anfører at det ikke var grunnlag for å kansellere reisen og ingen kunne
forutse situasjonens utvikling. Uten reiseråd til destinasjonen på tidspunkt for
avbestilling gjaldt Solgruppens alminnelige avbestillingsregler. Dette ga kunden ingen
rett på refusjon fra Solgruppen og kunden ble henvist til sitt forsikringsselskap.

Det vises for øvrig til korrespondanse fra Solgruppen.

Nemnda bemerker

Klage 1: To personer Albir Playa Hotel & Spa, Albir, Alicante, Spania 08.02.2020 –
28.03.2020. Totalpris 89 336 kroner.
Klage 2: Tre personer Albir Playa Hotel & Spa, Albir, Alicante, Spania 14.03.2020 -
28.03.2020. Totalpris 37 770 kroner.

Klagers krav: 
Klage 1: Ekstrautgifter for nye flybilletter ved tidligere hjemreise for to personer 11 216
kroner, fratrukket beløpet Gjensidige allerede har refundert, 1 736, totalt 9 480 kroner,
samt tapte feriedager ved tidligere hjemreise.
Klage 2: Refusjon av avbestillingsgebyret.

Klage 1: For denne reisen ønsket klager å reise hjem tidligere begrunnet i Covid-19.
Utenriksdepartementet anbefalte den 14. mars alle nordmenn å returnere til Norge, i
samråd med sitt reisebyrå. Reiserådet ble iverksatt mens klager var på reise. Dersom
reisen forkortes ved at arrangøren eller kunden avbryter den pga. slike forhold, vil
kunden likevel ha krav på et forholdsmessig prisavslag. Covid-19 er klart en slik hindring
utenfor arrangørens kontroll og forholdet medfører ikke erstatningsansvar etter
pakkereiseloven § 32. Klagers hotell ble nedstengt 18.03.2020 og pandemien medfører
således at pakkereisen har en mangel hvor klager skal tilkjennes et prisavslag. 

Klager krever erstattet ekstrautgifter for flyreise samt tapte feriedager. Som nevnt
ovenfor er det ikke grunnlag for erstatning og prisavslaget fastsettes skjønnsmessig til
9 480 kroner. Pakkereisenemnda anbefaler at tjenesteyter utbetaler prisavslag på 9 480
kroner. Klager gis delvis medhold. 

Klage 2: Reisen ble kansellert av klager den 10.03.2020 begrunnet i Covid-19.  

Nemnda har i klage 2 delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven
§ 22 ikke kommer til anvendelse den 10.03.2020. Det var først den 14.03.2020 hvor
den offisielle anbefalingen kom fra UD. Etter flertallet sin vurdering er det likevel
anledning til å avbestille reisen etter pakkereiseloven § 21 også etter fristene som følger
av alminnelige reisevilkår punkt 5.2. Dette innebærer at klager skal ha anledning til å
avbestille mot et rimelig avbestillingsgebyr. Dersom dette ikke er konkretisert i avtalen,
som er tilfellet i denne saken, skal det settes til arrangørens kostnader ved å booke
reisen. Dette vil i realiteten innebære at kostnadene kan settes til arrangørens tap ved en
avbestilling kort tid før avreise jf. alminnelige vilkår for pakkereiser punkt 5.2 fjerde ledd.
Flertallet anbefaler derfor at klager ikke gis medhold i klage 2.

Mindretallet, forbrukerrepresentanten, er av den oppfatning at frarådingen fra UD om
ikke å reise utenlands den 14.03.2020 ikke kan være det avgjørende tidspunkt for når
klager kan avbestille sin pakkereise gebyrfritt. Pakkereiseloven § 3 forbyr vilkår som
fratar de reisende rettigheter etter loven, og verken § 22 eller Alminnelige vilkår for
pakkereiser punkt 6.2 åpner opp for at klagers gebyrfrie avbestilling skal begrenses
av UD sin fraråding. Slik mindretallets ser det må derfor myndighetenes reiseråd
kun ses som veiledende på linje med andre relevante momenter. Det avgjørende
må være situasjonen mht. Coronasmitte-risiko på den aktuelle destinasjonen på
avbestillingstidspunket, og i hvilken grad smitten vil kunne få betydning for de
reisende relatert til hjemlige/nasjonale forhold. Det må også kunne tillegges vekt på
risikobildet som fremgår av relevante informasjonskanaler som media og internett. På
avbestillingstidspunktet den 10. mars var Covid19 på rask fremmarsj mange steder i
Europa, deriblant i Spania. Danmark hadde derfor allerede den 6.mars frarådet reiser til
bl.a. Spania, og pandemien var langt framme i mediebildet. Etter mindretallets syn må
klager har krav på full refusjon av sine reiseutgifter i medhold av pakkereiseloven § 22.

Vedtak i klage 2 blir etter dette truffet i samsvar med flertallets syn.

Vedtak

Klage 1: 
Pakkereisenemnda anbefaler at klager gis delvis medhold.

Klage 2:
Pakkereisenemnda anbefaler at klager ikke gis medhold.

Vedtaket er fattet med den dissens som fremgår ovenfor.