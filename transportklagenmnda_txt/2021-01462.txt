Vedtak i Transportklagenemnda - Fly

Sammendrag

Krav om refusjon av gebyr betalt for overvekt. Anført at klager er blitt
belastet for mye i henhold til flyselskapets regler for innsjekket bagasje.

Dato
06.12.2021

Saksnummer
2021-01462

Tjenesteytere
Emirates

Klager har i det vesentlige anført

Klager hadde kjøpt billetter med Emirates for å reise fra Oslo til Accra via Dubai den 13.
juli 2021. I billetten inngikk innsjekket bagasje på 25 kilo. Klager ønsket å ta med mer
bagasje og forsøkte å legge dette til i bestillingen, men klarte ikke å få det til. Klager
anfører at en feil på Emirates' nettsider førte til at det ikke var mulig siden nettsiden
hele tiden hang seg opp. Hun anfører at hun også forsøkte å ringe et nummer som var
oppgitt på nettsiden, men dette nummeret var ikke i bruk. Klager bestemte seg for å
heller betale for den ekstra bagasjen på flyplassen ved avreise.

Klager hadde med seg to ekstra kolli og anfører at dette kostet 200 dollar per stk. Videre
ble klager belastet 325 dollar per kolli for overvekt, noe klager anfører var feil, da korrekt
gebyr var 275 dollar per kolli. Klager anfører at korrekt gebyr således skulle være 950
dollar totalt. Imidlertid betalte klager 13 572 kroner, noe som tilsvarer 1566 dollar. Klager
anfører at Emirates i ettertid har innrømmet at det skjedde en feil, og de har refundert
2610 kroner som følge av dette.

Klager krever 4462 kroner refundert.

Tjenesteyterne har i det vesentlige anført
Emirates har i det vesentlige anført følgende:

Klager kjøpte en billett med Emirates via et reisebyrå, etter å ha akseptert vilkårene for
kjøpet. Klagers billett viser at det var tillatt å ta med innsjekket bagasje på 25 kilo på
billetten.

Den 13. juli møtte klager opp til innsjekking ved Emirates' skranke på Oslo lufthavn, med
bagasje på totalt 77 kilo. Som følge av dette ble klager ilagt gebyr for 52 kilo overvekt.

Som følge av en systemfeil ble klager beklageligvis belastet med 16 182 kroner i stedet
for 13 572 kroner. Emirates har derfor refundert 2610 kroner til kredittkortet som ble
brukt.

Klager fikk oppgitt en link til Emirates' nettsider, der prisene for overvekt fremgår. En e-
post med forklaring ble sendt til klager. Det vises til fremlagt dokumentasjon.

Nemnda bemerker

På bakgrunn av sakens opplysninger legger nemnda til grunn at klager hadde 25 kilo
innsjekket bagasje inkludert i billetten sin. Klager ønsket imidlertid å ta med ytterligere
bagasje.

Klager har ikke bestridt Emirates' anførsel om at hun hadde med seg 52 kilo ekstra
bagasje. Klager har imidlertid bestridt utregningen av gebyret. Basert på fremlagt
dokumentasjon på gjeldende regler for overvekt som betales på flyplassen, er nemnda
av den oppfatning at gebyrets størrelse, 1560 dollar, i dette tilfellet er korrekt. Videre
legger nemnda til grunn at klager ble belastet 2610 kroner for mye på flyplassen, men at
dette beløpet er blitt refundert til klager.

Klager har for nemnda opplyst at det var en feil med Emirates' nettsider som gjorde
at hun ikke fikk lagt til bagasje på nettet før avreise. Nemnda er av den oppfatning at
klager ville ha betalt mindre dersom hun hadde lagt til bagasje i bestillingen på nettet
på forhånd. Spørsmålet er derfor om Emirates kan lastes for at klager måtte betale mer
som følge av at hun ikke fikk lagt til bagasje på forhånd.

Det er uklart for nemnda om problemene med bruken av nettsiden skyldes forhold på
Emirates' eller klagers side i dette tilfellet. Nemnda mener at saken reiser bevisspørsmål
som vanskelig kan klarlegges under saksbehandlingen. Saken avvises derfor, jf.
transportklagenemndforskriften § 6-2 d.

Vedtak

Saken avvises.