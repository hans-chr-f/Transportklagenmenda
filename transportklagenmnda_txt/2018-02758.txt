Vedtak i Pakkereisenemnda

Sammendrag

Krav om refusjon av avbestillingsgebyr.

Dato
18.10.2018

Saksnummer
2018-02758

Tjenesteytere
Ving Norge AS

Klager har i det vesentlige anført

Klager bestilte en pakkereise for to voksne, ett barn og et spedbarn til Ocean Beach Club,
Playa del Cura, Gran Canaria i perioden 10.11.2018 - 17.11.2018. Totalpris kr. 36.897.

Klager kjøpte avbestillingsforsikring som ekstraprodukt fra Ving. 

Klager måtte avbestille reisen av ikke-medisinske grunner. Basert på informasjonen om
avbestillingsforsikringen som oppgis ved bestilling, mener klager at den burde gjelde i
dette tilfellet. Klager mener derfor at de ikke har fått det produktet de bestilte og ber om
at Ving tilbakebetaler avbestillingsgebyret. 

Klager mener de hadde grunn til å tro at avbestillingsforsikringen ville gjelde
generelt, og ikke bare medisinske tilfeller basert på informasjonen de fikk om
avbestillingsforsikringen ved bestillingen. Spesielt om 180 dagers åpent kjøp da
klager kjøpte reisen mer enn 180 dager før avreise og tilhørende eksempel "Vi pleier
alltid å bestille sommerferien i januar for å være sikre på å få favorittrommet vårt.
I mars var vi så uheldige å få en vannskade på kjøkkenet. I sammenheng med å
bytte rør byttet vi også ut det gamle kjøkkenet. Ettersom vi hadde avbestillings- og
endringsforsikring kunne vi avbestille reisen og bruke pengene på kjøkkenet i stedet.".
Klager mener dette også understrekes av navnet «avbestillingsforsikring» og referansen
på informasjonssiden om at denne forsikringer går ut over vanlige reiseforsikringer.
Klager mener at pris, navn på forsikring og annen informasjon på informasjonssiden
forsterker dette inntrykket. 

Klager krever refusjon av avbestillingsgebyret på kr. 1.500 kroner basert på
informasjonen som gis om forsikringen på ving.no og ved bestilling. Klager har fått
refundert kr. 34.590 fra Ving.

Det vises for øvrig til korrespondanse fra klager.

Tjenesteyterne har i det vesentlige anført
Klager hevder at han har rett til å få tilbake avbestillingsgebyret på kr. 1.500 i anledning
avbestilling av reise.  

Klager bestilte reisen på internett den 03.05.2018. med avreise 10.11.2018. Samme dato
bestilte han en avbestilling- og endringsforsikring. Prisen for en slik forsikring er kr.
299 for voksne og kr. 209 for barn. Ytelsen inneholder rett til avbestilling ved sykdom
eller sykdom i nærmeste familie, samt også andre uventede og alvorlige hendelser som
oppsigelse. Forsikringen dekker også en gratis endring av reisen uten endringsgebyr opp
til 30 dager før avreise. Ved kjøp av forsikringen lengre enn 180 dager til avreise får man
et åpent kjøp i en periode på 3 måneder. 

Under bestillingen av reisen huket klager av for å ha lest og forstått reisevilkårene. I
reisevilkårene punkt 4.1, særlige forhold knyttet til avtalen, informerer Ving om hva som
gjelder ved en avbestilling. Her kan man lese videre i reisevilkårene punkt 5.3 at kunden
plikter å gi formidler eller arrangør beskjed om avbestilling så snart som mulig etter
at han er kjent med de forhold som berettiger avbestillingen etter dette punkt, samt å
fremskaffe tilstrekkelig dokumentasjon for sykdommen fra lege, eller den hindrende
omstendighet f.eks. ved attest fra politimyndighet eller forsikringsselskap.

Klager hadde i anledning avtalen som var inngått åpent kjøp frem til 03.08.2018. Den
29.08.2018, etter at perioden for åpent kjøp var ute, chattet klager med en reiserådgiver
og ønsket å avbestille sin reise. Fordi klager ikke lenger hadde rett til åpent kjøp var det
vilkårene i pkt. 5.3 som gjaldt. Avbestillingen ble gjort av reiserådgiver. Klager fikk her
beskjed om at det ville tilkomme gebyr ved avbestilling av reisen hvis det ikke ble sendt
inn gyldig dokumentasjon. Se også klagers eget innlegg i samtalen. Ving har vedlagt
samtalen hvor klager skriver at han har misforstått og føler at forsikringen er bortkastet. 

Klager har med et punkt om reklame for forsikringen på ving.no og har lagt med
dokumentasjon på dette. Følgende fremgår av reklamen: "Vi pleier alltid å bestille
sommerferien i januar for å være sikre på å få favorittrommet vårt. I mars var vi så
uheldige å få en vannskade på kjøkkenet. I sammenheng med å bytte rør byttet vi også
ut det gamle kjøkkenet. Ettersom vi hadde avbestillings- og endringsforsikring kunne vi
avbestille reisen og bruke pengene på kjøkkenet i stedet." Sitatet er lagt inn under Vings
garanti ved åpent kjøp.  

Klager skriver i sin henvendelse til Pakkereisenemnda at dette ikke kommer frem i
reisedokumentet hvor de kan lese reisevilkårene. Ving gjør oppmerksom på at klagers
vedlegg av Ving sin informasjon om avbestilling- og endringsforsikringen på ving.no viser
til at kansellering kun gjelder ved sykdom eller oppsigelse. 

Ving har refundert kr. 34.590 og kr. 2.407 er beholdt som avbestillingsgebyr, kostand
for avbestillings- og endringsforsikring, kortgebyr og avbestillingskostand på kr. 500 per
person over 2 år. 

Klager har ikke opplyst til Ving hvorfor avbestillingen ble gjennomført og Ving har
derfor avslått klagers krav. Dersom klager kan fremlegge gyldig dokumentasjon
for avbestillingen i henhold til Vings vilkår, kan klager få utbetalt resterende
kanselleringsgebyret.

Det vises for øvrig til korrespondanse fra Ving Norge AS.

Nemnda bemerker

Reglene om avbestilling av pakkereiser fremgår av pakkereiseloven § 4-2.  

Det er utarbeidet Alminnelige vilkår for pakkereiser. Vilkårene bygger på
pakkereiselovens bestemmelser og regulerer forholdet mellom reisearrangør og
forbruker.

I medhold av vilkårene punkt 5.2 kan kunden avbestille reisen mot et rimelig vederlag
(gebyr) som etter avtale er satt til kr. 500 frem til det er 42 dager igjen til avreisedøgnet
starter. 

Det er mulig å tegne en utvidet avbestillings- og endringsforsikring gjennom
reisearrangøren.  Forsikringsvilkårene fremgår på arrangørens nettsider og utgjør
avtalegrunnlaget mellom partene. 

I tillegg til avbestilling ved sykdom, som dekkes av en vanlig reiseforsikring, fremgår
det av forsikringsvilkårene i avbestillings- og endringsforsikringen at den forsikrede
har åpent kjøp i tre måneder hvis reisen bestilles minst 180 dager før avreise.  Reisen
kan endres gratis til en annen dato frem til 30 dager før avreise.  Man kan bytte navn
på personer i reisefølget uten ekstra kostnad og reisen kan avbestilles hvis man blir
oppsagt. 

Andre årsaker som fører til at man ikke kan reise gir ikke utvidet rett til gratis avbestilling,
men følger reglene i pakkereiseloven og pakkereisevilkårene. 

I medhold av disse bestemmelsene påløper det et avbestillingsgebyr på kr. 500 per
person.  I tillegg kommer eventuelt kredittkortgebyr og utgifter i forbindelse med kjøp av
avbestillings- og endringsforsikringen.

Vedtak

Pakkereisenemnda kan ikke anbefale at klageren gis medhold i sitt krav om refusjon av
avbestillingsgebyret.