Vedtak i Transportklagenemnda - Fly

Sammendrag

Krav om refusjon grunnet endret rutetid.

Dato
12.05.2020

Saksnummer
2019-04272

Tjenesteytere
Wizz Air

Klager har i det vesentlige anført

Klager bestilte  i oktober 2018 reise for seg og sitt reisefølge på fem personer med Wizz
Air fra Bergen til Budapest med avreise den 30. juni 2019. Wizz Air la i mars 2019 ned
ruten mellom Bergen og Budapest.  Klager ble da overført til ruten mellom Stavanger og
Budapest med avreise den 29. juni 2019. Klager fikk ingen melding om denne endringen.
Circa ti dager før avreise oppdaget klager at billettene var endret. Klager tok kontakt
med Wizz Air den 21. juni og ble fortalt at e-posten om endringene ble sendt klager
den 14. mars. Alle innbokser blir sjekket, men  klager fant ingen  e-post fra Wizz Air om
endringer. 

Klager fikk mulighet til å kansellere bestillingen, men det var kort tid til avreise så det
var ikke noe alternativ for klagerne. Wizz Air ville heller ikke dekke de ekstra kostnadene
klagerne ville få. 

Klager krever å få dekket kroner 14 388 som er for seks flybilletter fra Bergen til
Stavanger, en ekstra natt i Budapest, samt mat kroner 1800.

Tjenesteyterne har i det vesentlige anført
Wizz Air endret klagers utreise fra den 30. juni 2019 til 29. juni 2019, samt at utreise
flyplass ble endret fra Bergen til Stavanger. 

Endringen har blitt sendt til klager og Wizz Air har dokumentert dette. Den første e-
posten ble sendt den 31. mars 2019. Da flyselskapet har gitt beskjed til klager mer enn to
uker før avreise vil de ikke utbetale erstatning og viser til EU-forordning 261/2004.
Artikkel 5 
Innstilling
1. Dersom en flyging innstilles, skal de berørte passasjerene:
c) ha rett til erstatning fra det transporterende luftfartsselskap i samsvar med artikkel 7,
med mindre: i) de opplyses om innstillingen minst to uker før planlagt avgangstid, eller
Wizz Air viser også til sine egne reisevilkår. 

Flyselskapet har gitt klager mulighet til å endre, kansellere eller ombooke. De er villige til
å refundere for matutgifter klager måtte ha hatt mot kvitteringer.

Wizz Air kan ikke imøtekomme klagers krav om refusjon av flybilletter fra Bergen til
Stavanger eller for ekstra natt på hotell.

Nemnda bemerker

Klager bestilte  i oktober 2018 reise for seg og sitt reisefølge på fem personer med Wizz
Air fra Bergen til Budapest med avreise den 30. juni 2019. Wizz Air la i mars 2019 ned
ruten mellom Bergen og Budapest.  Klager ble da overført til ruten mellom Stavanger og
Budapest med avreise den 29. juni 2019. Klager måtte kjøpe billetter mellom Bergen og
Stavanger på egenhånd og endringen medførte en ekstra hotellnatt i Budapest.

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet Wizz Air informerte klager om ruteendring på flight W6 2420 den 31.
mars 2018 som var mer enn to uker før avreise. Kanselleringen gir følgelig ingen rett
til standarderstatning i henhold til EU forordning 261/2004. Dette er heller ikke krevet.
Forordningen er imidlertid ikke til hinder for ansvar på annet grunnlag, jf. forordningen
artikkel 12.

Klager krever refusjon av utgifter til nye flybilletter mellom Bergen og Stavanger samt
hotell i Budapest. 

Ruteendringer forekommer hos de fleste flyselskap fra tid til annen. De fleste
flyselskap forbeholder seg også retten til ruteendring. Nemnda anser dette kjent for
de fleste. Nemnda legger etter dette til grunn at selskapet hadde anledning til å endre
avgangstiden.

Ruteendringer vil kunne skape problemer og tap for den reisende, og flyselskapet må i
henhold til nemndspraksis være ansvarlig for påregnelig tap som følge av ruteendring,
jf. blant annet 410/12F og Morten Kjelland "Flypassasjerers rettigheter ved forsinkelse
og kansellering" side 72 flg. Praksis har også lagt til grunn at det ikke er anledning til å
begrense dette ansvaret i vilkårene. 

På bakgrunn av ovennevnte er nemnda kommet til at Wizz Air må dekke klagers krav på
dekning av utgifter til nye flybilletter mellom Bergen og Stavanger samt hotell i Budapest
hotell som følge av ruteendringen med NOK 12588. I tillegg kr 1800 for mat som Wizz Air
har tilbudt å refundere klager.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda - fly anbefaler at Wizz Air betaler til klager NOK 12 588 med
tillegg av NOK 1800 for mat dersom dette ikke allerede er betalt.