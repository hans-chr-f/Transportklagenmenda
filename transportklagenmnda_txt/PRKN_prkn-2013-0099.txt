Vedtak i Pakkereisenemnda

Sammendrag

Saken gjelder støy og ulempe på grunn av karneval, Gran Canaria.

Dato
..

Saksnummer
99/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Gran Canaria

Antall reisende: 2

Reisens pris: 25.080,-

Tidsrom: 150213 - 080313

Saken gjelder:

Saken gjelder støy og ulempe på grunn av karneval, Gran Canaria.

Klager anfører at de bestilte reisen hos Ticket, hvor de ble fortalt at dette hotellet
passet for godt voksne selv om det kunne være trafikkstøy. De fikk ikke vite noe om
at den årlige karnevalfestival foregikk mens de var der. De opplevde 9 dager med
søvnmangel på grunn av fyll, høy musikk og bråk fra kl.2000 til kl.0430 hver natt.

De siste 12 dagene gikk som forventet. De ønsker refusjon for de første 9 dagene.

Ving har anført at mange av deres bosteder er berørt av karnevalet og det gis derfor
informasjon om det på nettsidene. Som reisende er man pliktig til å sette seg inn i
omtalen av bostedet. De som selger reisene gir også alltid den informasjon som er
angitt om bostedet. Om dette hotellet er det bl.a. opplyst følgende:

«Utelivet er forstyrrende. Det årlige karnevalet i Maspalomas/Playa del Ingles går av stabelen
15.-24.februar 2013 og er en stor folkefest. Musikk og uteliv kan være forstyrrende». Det er
derfor ikke grunnlag for prisavslag.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettet inngår som en del av avtalen.
Mangler kan gi grunnlag for prisavslag med mindre de avhjelpes innen rimelig tid etter at
gjesten har meldt fra om problemet.

Uvanlig mye eller høy støy kan etter omstendighetene utgjøre en mangel ved reisen. I dette
tilfelle har Ving på sine nettsider gitt fyldige opplysninger om karnevalet og tidspunktet for
det. Nemnda forstår Tickets brev av 27. mai 2013 slik at denne informasjonen også ble gitt til
kunden i forbindelse med bestillingen.

Kunden selv benekter å ha fått slik informasjon. Nemnda kan ikke ta stilling til hva Tickets
selger konkret har opplyst. Informasjon om hotellet på nettsidene er imidlertid å anse som en
del av avtalen mellom kunden og turarrangør.

Dertil kommer at kunden i dette tilfelle først etter 8 dager, nest siste dag av karnevalet, tok
kontakt med Vings lokale guide.

Ving fikk dermed heller ikke anledning til å avhjelpe problemet ved f.eks. å tilby rombytte eller
hotellbytte

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.