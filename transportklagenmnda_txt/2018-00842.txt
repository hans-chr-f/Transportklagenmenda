Vedtak i Pakkereisenemnda

Sammendrag

Krav om prisavslag grunnet støy fra demonstrasjoner.

Dato
21.06.2018

Saksnummer
2018-00842

Tjenesteytere
TUI Norge AS

Klager har i det vesentlige anført

Klager bestilte en pakkereise for to personer med innkvartering i en 2-romsleilighet på
Yaiza Sol, Puerto Rico, Gran Canaria i perioden 31.01.2018 - 14.02.2018. Totalpris kr.
22.651.

Klager valgte hotell Yaiza Sol fordi det er solgt som et "nyoppusset hotell med høy og
rolig beliggenhet".

Klager opplevde konstant og voldsom støy fra nabohotellet Atlantic, fra kl. 08 til ca. kl.
18.00. Støyen ble laget av en gruppe menn, ca. 10-15 stk., som slo på blikklokk, skrek,
tutet og på alle mulige måter lagde høyest mulige ubehagelige lyder. Det var umulig å
sitte ute på terrassen på grunn av støyen. Det ødela klagers ferie. 

Mye av grunnen til at de valgte å reise, var for å kunne kose seg på terrassen og nyte
utsikten. De fikk ikke sove lenger enn til kl. 08.00 og de kunne ikke oppholde seg på
rommet før på kvelden og måtte ut tidlig på morgenen og først komme tilbake til
rommet sent på ettermiddagen. Klager ble fortalt at de hadde holdt på i flere uker. 

Klager mener de burde fått muligheten til å avbestille, siden de aldri ville ha reist dersom
de hadde visst om hva slags forhold det var der nede. 

Klager forsøkte å få snakke med representanten fra TUI, men det tok flere dager å få svar
på telefonen, og da de endelig fikk svar så sa de at de ikke kunne gjøre noe med støyen
og at klager kunne klage etter hjemkomst. 

Både nabohotellet G Nachosol Atlantic og Yaiza Sol deler resepsjon, og resepsjonisten sa
at de som laget støy, var misfornøyde arbeidere, som ikke hadde fått lønn på 2,5 måned
for utført oppussing av hotellet. Resepsjonisten informerte klager om at de allerede
hadde sittet der i flere dager før klager ankom. Klager mener TUI hadde hatt muligheten
til å advare klager før avreise eller tilby klager et annet bosted mens de ferierte på Gran
Canaria, men de gjorde ingen av delene. TUI skriver at støyen ikke var ille nok til å heve
kjøpet, og tilbød først kr. 849 kr i kompensasjon. TUI skriver også at de ikke kan lastes
for demonstrasjonen. Det føler klager er en bagatelIisering av, og ansvarsfraskrivelse fra,
klagers ødelagte ferie. I tillegg virker det ikke som at de har tatt seg bryet med å sjekke
faktaene så nøye, siden
de antok at støyen startet 7. februar. Det kan være den datoen klager endelig fikk tak i en
representant, men klager gjorde det klart for representanten at de hadde prøvd å få tak
i dem i flere dager. Klager fikk sin informasjon fra resepsjonisten som tydeligvis var godt
informert. Klager finner det merkelig at ikke TUI har vært bedre informert om støyen.

Klagen omhandler et ulidelig høyt støynivå, forårsaket av en gjeng voksne menn, som
satt utenfor hotellet med det formålet å lage ubehagelig støy. Støyen varte under
hele oppholdet, fra tidlig om morgenen til kvelden. Det var så høyt at det var umulig å
oppholde seg på rommet. Klagen omhandler ikke byggestøy. Klager trodde de skulle
få hjelp av TUI på stedet da noe av tryggheten ved å velge en pakkereise jo er at man
skal bli noe ivaretatt dersom det oppstår situasjoner hvor man trenger lokal ekspertise.
Klager føler det utrygt når det viser seg at representanten er utilgjengelig og ikke engang
prøver å finne en bedre løsning i løpet av oppholdet.

Klager krever heving av kjøpet og kr. 22.651 refundert.

Det vises for øvrig til korrespondanse fra klager.

Tjenesteyterne har i det vesentlige anført
TUI anfører at demonstrasjonene ble utløst etter en intern sak mellom et byggefirma og
deres arbeidere. De involverte hotellene har betalt for byggingen/renoveringen, og det
er derfor en intern sak mellom byggefirmaet og deres arbeidere. Hverken TUI eller hotell
Yaiza Sol har hatt noe med demonstrasjonene å gjøre og dette forholdet var utenfor
deres kontroll. TUI kan følgelig ikke se at de kan stilles til ansvar i denne saken. 

TUI anfører at de først fikk høre om demonstrasjonene den 07.02.2018 og de har
derfor gått ut fra at dette var den første dagen med demonstrasjon. TUI har forstått at
demonstrasjonene var forstyrrende for klager og tilbød prisavslag ut i fra at forholdene
startet den 07.02.2018. Da klager gjorde TUI oppmerksom på at det hadde vært
demonstrasjoner fra de ankom Gran Canaria den 31.01.2018, har de høynet sitt tilbud
om prisavslag.

TUI informerer om at hotellene i Puerto Rico ligger veldig tett. Under hotellteksten på
TUIs nettsider fremgår blant annet følgende: 
Yaiza Sol er et barnefritt hotell med høy og rolig beliggenhet i solsikre Puerto Rico-
dalen. Hotellet har bare 19 leiligheter. Hotellområde med lokaltrafikk. I 2018 pågår det
byggearbeid i nærheten av hotellet mandag–lørdag kl. 8–19, som til tider kan oppleves
forstyrrende.

Under TUIs generelle informasjon fremgår følgende under Forstyrrelser: "Mange av våre
hoteller ligger i populære ferieområder med folkeliv og aktiviteter både om dagen og om
kvelden. Lydnivå og uroligheter kontrolleres av de lokale myndighetene Dagliglivet går
sin gang også i turistsesongen. Du kan derfor oppleve henting av søppel, vareleveranser,
aggregater til luftkondisjonering. Har hotellet bar må du regne med at noen rom kan
forstyrres av musikk og støy fra andre gjester. I muslimske land kan utropene fra
moskeene høres fra de fleste hotellene. Våre hotellkontrakter inngås året i forveien.
Det kan derfor i mellomtiden ha startet byggearbeider. Byggearbeid er for øvrig vanlig i
turistområder, så du bør være forberedt på det. Byggearbeider på hotellet er det mulig å
regulere, men utenfor hotellet er det vanskelig å styre."

TUI har tilbudt klager 20% av dagsandel for de berørte dagene. Videre mener TUI at
nevnte støy ikke gir grunnlag for å heve kjøpet og tilbakebetale hele reisens kostnad. 

Klager fikk tilbud om kr. 2.500 i prisavslag eller et reisegavekort på kr. 5.000. TUI
utbetalte et prisavslag til klager den 20. mars 2018 på kr. 2.500. 

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2. 

Nemnda legger til grunn at støyen, som er beskrevet i klagen, varte i de 14 dagene
klageren oppholdt seg på Gran Canaria.  Etter nemndas syn faller støyen ikke inn under
noen av de forbeholdene som er tatt i arrangørens spesielle vilkår.  Spørsmålet blir etter
dette om noen kan holdes ansvarlig når støyen med overlegg utføres av misfornøyde
bygningsarbeidere som etter det som er beskrevet ikke hadde fått utbetalt lønn.

Etter nemndas syn burde det ha vært mulig å få stanset demonstrasjonen hvis man
hadde gått inn for det.  Etter situasjonsbeskrivelsen klageren gir var det tilnærmet umulig
å få kontakt med arrangørens stedlige representant før det hadde gått flere dager.  Det
var derfor ikke mulig å få lagt press på hotellet.  I et land som Spania med et meget godt
utbygd politikorps både lokalt og regionalt fremstår det som rart at demonstrasjonen
fikk fortsette uten at politiet grep inn.  Politiet må imidlertid tilkalles, og det er mulig at
hotellet ikke ville gjøre det, spesielt fordi det ser ut til at reisearrangøren ikke ba om at
dette ble gjort.

Nemnda finner etter en samlet vurdering at reisen led av mangler, og at arrangøren ikke
gjorde tilstrekkelig for å avverge følgene, verken ved å tilby annet hotell eller legge press
på hotellet for å få en slutt på tilstanden. 

Nemnda kan imidlertid ikke se at forholdet ligger slik an at avtalen kan heves på grunn
av manglene, jfr. pakkereiseloven § 6-3. Formålet med en feriereise er stort sett ikke å
oppholde seg på et hotellrom på dagtid, men nemnda er enig i at det er en stor ulempe
ikke å kunne benytte terrassen om ettermiddagen eller få mulighet til å sove litt lenger
enn til kr. 08.00 om morgenen.

Nemndas flertall, lederen og de to forbrukerrepresentantene, anbefaler etter samlet
vurdering at det gis et prisavslag på 40% av reisens pris, avrundet til kr. 9.100.

Nemndas mindretall, reiselivsrepresentantene finner at prisavslaget  passende kan
settes til 20%.

Vedtak blir truffet i samsvar med flertallets syn.

Vedtak

Pakkereisenemnda anbefaler at det gis et prisavslag på 40% av reisens pris, avrundet til
kr. 9.100.  Kr. 2.500, som allerede er utbetalt, går til fradrag.

Vedtaket er truffet med den dissens som fremgår ovenfor.