Vedtak i Transportklagenemnda - Fly

Sammendrag

Krav om å få kjøpt reisen til opprinnelig pris som ble bekreftet i bestillingsprosessen.

Dato
01.12.2020

Saksnummer
2020-00180

Tjenesteytere
SAS

Klager har i det vesentlige anført

Den 11. januar 2020 bestilte klager billetter på SAS' nettsider for seg og sin familie, to
voksne og ett barn, for en reise tur/retur fra Trondheim til Malaga i mai 2020. Etter å ha
valgt dato og tid fikk han opp en total pris NOK 6919. Da han skulle betale for billettene
fikk han beskjed om at billettene var tatt. Han trykket  for betaling igjen og etter 5
sekunder fikk han samme beskjed og at ny pris nå var NOK 8408. Deretter kom det enda
en endring i prisen og klager måtte til slutt betale NOK 9096 for billettene. Klager mener
det må ha vært en feil i bestillingssystemet da det ikke kan være riktig at prisen skal
kunne endre seg tre ganger slik han opplevde. 

Klager krever prisdifferansen på NOK 2177 refundert.

Tjenesteyterne har i det vesentlige anført
SAS har tross oppfordring ikke inngitt tilsvar i saken. 

I svaret til klager har SAS svart at prisen ikke skal endres når man har kommet frem til
steget i bestillingsprosessen der man skriver inn navn og gjennomfører betalingen. De
har bedt klager fremlegge skjermbilder av hva som skjedde og svart at de kan sjekke hva
som har skjedd. I et annet svar til klager har de skrevet at prisene endres kontinuerlig
og at det er ikke noe som SAS kan påvirke. De har i sitt siste svar til klager tilbudt 2000
Eurobonus poeng som en kompensasjon.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

For at SAS skal holdes ansvarlig må de alminnelige vilkårene for erstatning være oppfylt. 

Det må foreligge: 

- et ansvarsgrunnlag (i dette tilfellet uaktsomhet)
- et økonomisk tap 
- årsakssammenheng mellom handlingen/unnlatelsen og det økonomiske tapet. 

Det er klager som har bevisbyrden for at vilkårene for erstatning er oppfylt.  

I dette tilfellet mener nemnda at klager ikke har ført bevis som sannsynliggjør at SAS
har opptrådt uaktsomt. Klager har ikke fremlagt noe dokumentasjon til støtte for deres
påstander om at det må har vært en feil i bestillingssystemet til SAS. 

Nemnda mener derfor at det ikke foreligger noe ansvarsgrunnlag i saken, og klager kan
derfor ikke gis medhold. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda – fly anbefaler ikke at klager gis medhold