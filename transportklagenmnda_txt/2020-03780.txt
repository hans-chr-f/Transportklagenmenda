Vedtak i Transportklagenemnda - Fly

Sammendrag

Krav om refusjon av flybillett grunnet kansellering

Dato
20.08.2021

Saksnummer
2020-03780

Tjenesteytere
Flightfinder.no
Lufthansa German Airlines
SAS

Klager har i det vesentlige anført

Klager skulle reise med fly fra Buenos Aires til Bergen via Frankfurt og Oslo den 17. mars
2020.  Klager fikk ikke noe beskjed om at flyet var kansellert, men merket det da hun
logget inn på flyselskapets nettside for å sjekke inn den 16. mars 2020. Flyvningen med
Lufthansa sto da som kansellert. Skriftlig og formulert årsak til kanselleringen ble ikke
gitt. 

Klager ble strandet i Argentina frem til 5. mai 2020. Hun har fremmet krav om refusjon.
Fra reisebyrået fikk klager beskjed om at de hadde sendt krav til flyselskapet for refusjon
av halvparten av billetten, da det var hjemreiseflyvningen som ble kansellert. Det ville
også bli trukket et gebyr på 395 NOK. Klager fikk aldri noe refusjon.

Klager krever refusjon av flybilletten/hjemreisebilletten fra Argentina til Norge.

Tjenesteyterne har i det vesentlige anført
Reisebyrået Flightfinder.no har tross oppfordring og påminnelse ikke fremmet tilsvar i
saken. Det samme gjelder flyselskapet Lufthansa.

SAS har anført følgende:

SAS anser dette som en sak mellom klager og reisebyrået. Reisebyrået skriver at de
har bedt om refusjon fra flyselskapet. Da klagers flybilletter er skrevet ut på Lufthansa-
dokumenter er SAS av den oppfatning at det er Lufthansa det siktes til her. I tillegg
anfører klager at reisebyrået ikke burde kunne trekke henne i tilbakebetalingen i form av
et "service fee". Dette må være opp til reisebyrået å svare på.

Nemnda bemerker

To av tjenesteyterne (Fligtfinder.no og Lufthansa) har ikke fremmet tilsvar i saken.
Nemnda kan likevel treffe vedtak basert på opplysninger fremkommet tidligere i saken,
jf. transportklagenemndforskriften § 5-3 (3). 

Basert på fremlagt dokumentasjon legger nemnda til grunn at klager hadde en
gjennomgående flybillett. Klagen gjelder returflyvningen, som skulle gå som følgende: 
Buenos Aires (EZE) - Frankfurt (FRA) - flynummer LH511
Frankfurt (FRA) -Oslo (OSL) - flynummer LH862
Oslo (OSL) - Bergen (BGO) - flynummer SK273  

Ifølge klager var det flyvningen med Lufthansa fra Buenos Aires som ble kansellert. Ingen
av de innklagede tjenesteyterne har imøtegått denne påstanden. Nemnda legger med
dette klagers forklaring til grunn. 

Kansellering kan gi rett på standarderstatning, jf. EU-forordning 261/2004 artikkel 5, jf.
artikkel 7. Dette gjelder ikke dersom flyselskapet kan godtgjøre at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Sett hen til tidspunktet for klagers flyvning mener nemnda kanselleringen
muligens kan skyldes covid-19-pandemien. Flyselskapet har imidlertid ikke forklart eller
fremmet noen opplysninger om årsaken til verken klager eller nemnda. Nemnda mener
klager har rett på standarderstatning på 600 euro i henhold til EU-forordning 261/2004
artikkel 7, jf. artikkel 5.

Ved kansellering har en rett på full refusjon av billettprisen, jf. EU-forordning 261/2004
artikkel 8. Klager fremmet krav om refusjon av billetten etter hun ble klar over at
hjemreisen var kansellert. Nemnda mener klager har rett på full refusjon av hele
returreisen. Det er flyselskapet som er ansvarssubjekt etter EU-forordning 261/2004.
Nemnda mener derfor Lufthansa er ansvarlig for å refundere returbilletten til klager.
Lufthansa er imidlertid kun ansvarlig for å refundere selve billettprisen. Nemnda kan se
at klager i bookingen også betalte for en forsikring (200 NOK),  tjenestepakke (99 NOK),
samt 107 NOK for betalingsmåten.  Nemnda kan ikke se at dette er summer Lufthansa
er ansvarlig for. Nemnda anbefaler med dette at Flightfinder.no refunderer disse dersom
de er refunderbare i henhold til selskapets vilkår. 

Vedrørende refusjonen av selve billettprisen, så kan Lufthansa kan eventuelt fremme
regress fra Flightfinder.no i ettertid dersom dette er aktuelt. Dersom det skulle bli slik
at Lufthansa likevel gjennomfører refusjonen via Flightfinder.no mener nemnda at
Flightfinder.no ikke kan ta et håndteringsgebyr/administrasjonsgebyr for refusjonen.
Uavhengig av hva som måtte stå i reisebyråets vilkår, mener nemnda at et slikt
administrativt gebyr/håndteringsgebyr vil være urimelig når det er flyselskapet som har
kansellert reisen, jf. avtaleloven § 36.

Vedtak

Transportklagenemnda anbefaler at Lufthansa utbetaler 600 euro i standarderstatning,
samt refunderer klagers ubenyttede/kansellerte returbillett. Summene for forsikring,
tjenestepakke og betalingsmåte anbefales refundert av Flightfinder.no dersom de er
refunderbare i henhold til reisebyråets vilkår.