Vedtak i Transportklagenemnda - Fly

Sammendrag

Krav om refusjon av gebyr for navneendring
og ekstra bagasje. Spørsmål om teknisk feil.

Dato
28.09.2022

Saksnummer
2022-00711

Tjenesteytere
SAS

Klager har i det vesentlige anført

Klager med reisefølge (til sammen tre personer) skulle fly fra Harstad til Oslo den 3.
februar 2022.  Billettene ble bestilt gjennom flyselskapet SAS.

Da klager skulle sjekke inn var alle billettene registrert på klagers navn, selv om han
vet at han bestilte også i barnas navn. Det var derfor umulig å sjekke inn. Etter mye
telefonering med SAS fikk han omregistrert to av billettene i barnas navn. Dette kostet
1200 NOK. I forvirringen bestilte klager også en ekstra bagasje som han ikke trengte.
Dette fordi han trodde han hadde bestilt for lite bagasje.

Det er fremsatt krav om refusjon av kostnaden for navneendringer (1200 NOK) og ekstra
bagasje (540 NOK).

Tjenesteyterne har i det vesentlige anført
SAS har ikke fremmet tilsvar til Transportklagenemnda. Til klager direkte har SAS svart at
navneendring kan skje opp til 24 timer før avreise på en bonusreise mot en kostnad på
150 NOK/SEK (dersom reisen er operert av en Star Alliance partner). Etter undersøkelser
kan SAS se at bookingen ble gjort av klager selv. Hvis det her har skjedd en feil her, er
dette ikke SAS sitt ansvar.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

Ved bestilling av en flyreise på internett, er man selv ansvarlig for at informasjonen
som blir lagt inn er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen som den store hovedregel bindende.

Spørsmålet er videre om klager kan kreve refusjon av beløpet som måtte betales for
navneendring. 

Klager har anført at han er sikker på at han skrev inn barnas navn under bestillingen.
Med henvisning til FLYKN-2022-00679 mener nemnda at det er overveiende sannsynlig
at det har vært en feil på flyselskapets nettsider, og mener derved at SAS er ansvarlig
for klagers tap for å måtte betale for navneendring. Ved å motta tre billetter i samme
navn, og måtte betale en ekstrakostnad for navneendring har ikke klager mottatt det
han betalte for. Det har formodningen mot seg at klager skulle bestilt tre flybilletter
med samme navn til samme flyvning. Situasjonen kan ikke sammenlignes med tilfeller
hvor det f.eks. er skrivefeil i navnene.  SAS har ikke innlevert tilsvar og levert noen
dokumentasjon som motsier klagers påstander, noe de kunne hatt mulighet til ved å
fremlegge kopi av bookinghistorien. Feilen på SAS sine nettsider medførte et økonomisk
tap for klager, ved at han måtte betale 1200 NOK for navnendring. Nemnda anbefaler
med dette at SAS dekker klagers økonomiske tap grunnet feilen fra SAS sin side,
pålydende 1200 NOK. Klager skal være i samme økonomiske situasjon som om feilen
ikke hadde skjedd.

Nemnda kan ikke se at det er grunnlag for å anbefale at klager får refusjon av den ekstra
bagasjen som ble kjøpt. Klager har her skrevet at han selv kjøpte denne ved grunnet
forvirring.

Vedtak

Transportklagenemnda anbefaler at SAS refunderer 1200 NOK til klager.