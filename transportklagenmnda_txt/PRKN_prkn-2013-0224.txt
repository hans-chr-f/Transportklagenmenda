Vedtak i Pakkereisenemnda

Sammendrag

Saken gjelder hotellstandard, Alanya, Tyrkia.

Dato
10.06.2014

Saksnummer
224/13P

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Reisemål: Tyrkia, Antalya

Antall reisende: 2

Reisens pris: 10.290,-

Tidsrom: 070713 - 210713

Saken gjelder:

Saken gjelder hotellstandard, Alanya, Tyrkia.

Klager anfører at det luktet røyk i hele leiligheten - det satt i senger, vegger og gardiner.
Når de kom hjem om kvelden, var det ingen betjening.

Hvem som helst kunne ha tatt nøklene. Bartenderen var ofte full, og personalet prøvde hele
tiden å presse dem til å spise på hotellet. Politiet kom til hotellet flere ganger, og en natt
våknet de av at flere menn kranglet utenfor hotellet.

Også inne på hotellet var det bråk og krangling.

Balkongen var svært liten og a/c blåste varmluft ut på balkongen.

De fikk rene håndklær bare en gang per uke. De fikk bare en rull toalettpapir.

Hun ber om refusjon da hotellet ikke var verd pengene.

Detur har vist til sine reisevilkår og at kunden ikke har tatt opp sine klagepunkter med
Deturs representant på stedet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turarrangøren skal kunne benytte seg av sin rett til å avhjelpe eventuelle
mangler, er det nødvendig at kunden melder fra så snart som mulig og på stedet. Dette følger
også av Deturs reisevilkår som er en del av avtalen og som kunden har akseptert.

Detur har på flere måter gitt informasjon om hvordan man kommer i kontakt med guiden, bl.a
i velkomstmaterialet, på informasjonsmøtet og i en perm i resepsjonsområdet på hotellet. Det
fremgår av denne informasjonen at servicetelefonen er åpen 24 t 7 dager i uken. Når klageren
ikke tok kontakt, fikk Detur ikke anledning til å rette manglene.

Det er da ikke grunnlag i ettertid å kreve kompensasjon.

Vedtak:

Reklamasjonsnemnda for pakkereiser kan ikke anbefale at det gis prisavslag

Vedtaket var enstemmig.