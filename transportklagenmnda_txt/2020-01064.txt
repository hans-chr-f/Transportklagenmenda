Vedtak i Transportklagenemnda - Fly

Sammendrag

Krav om refusjon av flybilletter etter kansellering som følge
av covid-19-pandemien. Reisen var bestilt fra et reisebyrå.

Dato
15.12.2020

Saksnummer
2020-01064

Tjenesteytere
Flysmarter.no
Lufthansa German Airlines

Klager har i det vesentlige anført

Klager og en medpassasjer hadde bestilte en tur-retur-reise mellom Oslo og Valencia,
med mellomlanding i Frankfurt. Utreisen var den 2. april 2020, mens hjemreisen var
den 15. april. Lufthansa skulle utføre flyvningene, og reisen var kjøpt fra Flysmarter.no.
Samme dag som utreisen fikk de beskjed om at flyvningene var kansellert.

Klager krever refusjon av flybillettene pålydende 4112 kroner.

Tjenesteyterne har i det vesentlige anført
Flysmarter.no har anført følgende:

Flysmarter.no har sendt inn enn refusjonsforespørsel til Lufthansa. Så snart
Flysmarter.no har mottatt pengene, vil kunden få refusjon, med fratrekk for et
administrasjonsgebyr på 395 kroner, i henhold til vilkårene. Flysmarter.no er et reisebyrå
og opptrer som et mellomledd. Flysmarter.no er ikke flyselskapet og er nødt til å følge
flyselskapets regler.

Lufthansa har anført følgende:

Klagers flyvninger ble kansellert som følge av covid-19-pandemien, som påvirker
flyselskapets daglige drift i større og større grad, særlig som følge av reiserestriksjoner
og andre tiltak for å forhindre ytterligere spredning av viruset i de ulike landene. Disse
forholdene gjør det stadig mer vanskelig å sikre en stabil og trygg drift.

I lys av disse omstendighetene ble det satt opp en spesiell ruteplan i begynnelsen av
mars, som senere er blitt justert (ved at den er blitt ytterligere redusert) i tråd med
kommende og oppdaterte restriksjoner. Lufthansa oppdaterer ruteplanen jevnlig og
reaktiverer flåten.

Den 16. mars 2020 kom det tyske utenriksdepartementet med en advarsel mot å reise.
Grensene er blitt stengt, og turistopphold er blitt begrenset eller strengt forbudt i
Tyskland. I andre land er lignende eller strengere tiltak blitt iverksatt. Globale reise- og
karanteneregler har kommet på plass, i visse tilfeller uten forvarsel. Et enormt antall
reisende verden over i ulike land er blitt berørt av reglene og er blitt forhindret i å
gjennomføre reiser eller å komme seg hjem.

Lufthansa er godt klar over regelverket og informerer om at det fremdeles er mulig å få
refusjon. Det er imidlertid umulig å gi refusjon i tråd med det som er standarden, og det
er heller ikke mulig å oppgi eksakt når refusjonene vil bli gitt.

Når en passasjer vil ha refusjon av billetten, må vedkommende kontakte selgeren.
Dersom billetten er blitt kjøpt fra Lufthansa direkte, er det flyselskapet som er ansvarlig
for å behandle refusjonsforespørselen. I dette tilfellet kjøpte imidlertid klager billetten
fra et reisebyrå. Klager må derfor kontakte Flysmarter.no for å be dem om å sette i gang
prosessen med å få tilbakebetalt pengene gjennom IATAs BSP-system.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

I dette tilfellet har Lufthansa opplyst at kanselleringen skyldtes covid-19-pandemien
med påfølgende restriksjoner og omlegging av ruteprogrammet. Nemndas flertall,
nemndsleder og bransjerepresentantene, mener at omstendighetene må anses
som ekstraordinære i henhold til forordningen og at kanselleringen ikke kunne vært
unngått til tross for at alle rimelige tiltak var truffet. Klager har derfor ikke rett til
standarderstatning i dette tilfellet.

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes covid-19-pandemien. Forklaringen fra
selskapet er imidlertid generell, og det er ikke fremlagt konkret dokumentasjon som
viser årsaken til kanselleringen av flyvningene. Selv om mange kanselleringer i denne
perioden skyldtes pandemien, vil det fremdeles være slik at kanselleringer kan ha andre
årsaker som ikke fritar selskapene for standarderstatningsansvar. Mindretallet kan
derfor ikke se at en generell forklaring fra selskapets side er tilstrekkelig til å godtgjøre at
kanselleringen skyldtes ekstraordinære omstendigheter.

Klager har fremsatt krav om full refusjon av flybillettene pålydende 4112 kroner. Det er
flyselskapet som er ansvarssubjekt etter EU-forordningen, og i henhold til forordningens
artikkel 8 nummer 1 bokstav a har passasjeren rett på full refusjon av billettene når
flyvningene kanselleres.

Nemnda anbefaler på bakgrunn av dette at Lufthansa refunderer 4112 kroner til klager.

Nemnda bemerker for øvrig at Flysmarter.no har opplyst at vilkårene gir hjemmel for å
ta et administrasjonsgebyr på 395 kroner per person. Nemnda kan ikke se at vilkårene
til Flysmarter.no gir hjemmel for gebyr i et tilfelle der det er flyselskapet som kansellerer
reisen. Vilkårene regulerer gebyr i de tilfeller der det er passasjeren selv som avbestiller -
det er ikke tilfellet her.

Nemnda mener derfor at Flysmarter.no må refundere hele beløpet til klager dersom
refusjonen av beløpet skjer via reisebyrået.

Vedtak

Transportklagenemnda - fly anbefaler at Lufthansa refunderer 4112 kroner til klager,
og at Flysmarter.no refunderer hele beløpet til klager dersom refusjonen skjer gjennom
reisebyrået.