Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
02.10.2015

Saksnummer
1266/14F

Tjenesteyter
SAS

Klager har i det vesentlige anført:

Klager skulle reise fra Oslo til Malta via Düsseldorf den 21. juli 2014 kl. 16:30 med SK818.
Avgangen ble forsinket slik at klager mistet sin videreforbindelse med Lufthansa.

Klager fikk ikke hjelp av Lufthansa til ombooking da de ikke kunne stå ansvarlig for en
forsinkelse med SAS, og fordi billetten ikke var kjøpt hos Lufthansa. Klager endte opp med
å kjøpe nye enveisbilletter fra Düsseldorf til Malta via München dagen etter. Han tok inn på
hotell for natten. I tillegg måtte hans returbillett oppgraderes til en enveis billett siden utreisen
ikke ble benyttet.

Klager krever refusjon av samtlige utlegg han hadde i forbindelse med denne hendelsen, til
sammen 2 431,21 euro.

Det vises for øvrig til klagers brev.

SAS har i det vesentlige anført:

SK818 ble 16 minutter forsinket som følge av en brannalarm på Gardermoen, det vises til
fremlagt dokumentasjon.

Hendelsen er ikke kompensasjonsberettiget da årsaken var ekstraordinære omstendigheter
utenfor SAS kontroll, og flyselskapet kan av den grunn ikke imøtekomme klagers krav.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at forsinkelsen fra Oslo
skyldtes brannalarm og restriksjoner i lufttrafikken. SAS er ikke ansvarlig for dette.

Det er for nemnda uklart hvorfor klager ikke rakk sin videreforbindelse fra Düsseldorf.
Flyforsinkelse.dk har ikke besvart nemndas henvendelse av 21. mai 2015 der nemnda ba om
nærmere opplysninger/dokumentasjon av den opprinnelige flygningen/reiseruten. Klagere
har ikke sannsynliggjort at det er grunnlag for kravet, og nemnda finner ikke å kunne anbefale
at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.