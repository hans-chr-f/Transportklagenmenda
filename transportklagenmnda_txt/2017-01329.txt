Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved forsinkelse.

Dato
31.01.2018

Saksnummer
2017-01329

Tjenesteytere
Norwegian

Klager har i det vesentlige anført

Klager reiste med Norwegians flyvning D82807 fra Oslo lufthavn (OSL) til London -
Gatwick (LGW) 2. juni 2017 kl. 18.45. Flyvningen ble forsinket med tre timer og 25
minutter. 

Da klager ankom London hadde siste avgang med kollektivtrafikk gått, og klager sjekket
inn på hotell. Hun hadde forhåndsbestilt bussbillett, og måtte kjøpe ny billett til dagen
etter. 

På ovennevnte bakgrunn har klager fremsatt krav om standardkompensasjon i henhold
til EU-forordning 261/2004 på 400 euro, samt refusjon av utgifter til hotellovernatting til
95 pund og ny bussbillett til 17 pund.

Tjenesteyterne har i det vesentlige anført
Norwegians flyvning D82807 fra Oslo til London - Gatwick 2. juni 2017 ble forsinket
med tre timer og 40 minutter. Årsaken til forsinkelsen var sammensatt, da det oppstod
tekniske problemer med flymaskinen på tidligere flyvning, samt at det var dårlig vær som
medførte ATC-restriksjoner. 

Den totale forsinkelsen var på 227 minutter. 159 minutter av forsinkelsen var forårsaket
av værforhold og ATC-restriksjoner. Dette utgjør mer enn femti prosent. 

Det følger av EU-domstolens avgjørelse i C-315/15 (Peskova) at i de tilfeller hvor
forsinkelsen er forårsaket av mer enn en hendelse, og en av disse ikke utgjør en
ekstraordinær omstendighet, må flyselskapenes erstatningsansvar baseres på
forsinkelsens totale lengde sett i sammenheng med varigheten av forsinkelsen som
oppstod som følge av omstendigheten som ikke anses som ekstraordinær. 

Dersom man trekker fra forsinkelsen forårsaket av ATC-restriksjoner, står man igjen med
en forsinkelse på 61 minutter. Dette overstiger ikke tre timer, og klager har derfor etter
Norwegians syn ikke krav på standarderstatning i henhold til EU-forordning 261/2004.
Norwegian avviser også klagers krav om refusjon av utgifter til hotell og busstransport.

Nemnda bemerker

Norwegians flyvning D82807 fra Oslo til London - Gatwick 2. juni 2017 ble forsinket med
tre timer og 40 minutter. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

På bakgrunn av fremlagt dokumentasjon legger nemnda til grunn at forsinkelsen dels
skyldtes tekniske problemer, dels ATC-restriksjoner som følge av dårlige værforhold.
Den dominerende årsaken til forsinkelsen skyldtes værforholdene (159 minutter av
totalt 227 minutters forsinkelse). Etter nemndas syn må dette anses som ekstraordinære
omstendigheter i forordningens forstand. Nemnda kan videre ikke se at det var rimelige
tiltak Norwegian i dette tilfellet kunne ha truffet for å unngå forsinkelsen. 

På denne bakgrunn kan nemnda ikke se at klager har krav på standarderstatning etter
forordningen. Det foreligger heller ikke erstatningsansvar på annet grunnlag.

Vedtak

Transportklagenemnda- fly anbefaler ikke at klager gis medhold.