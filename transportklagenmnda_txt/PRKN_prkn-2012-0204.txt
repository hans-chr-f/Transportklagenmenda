Vedtak i Pakkereisenemnda

Sammendrag

Saken gjelder tilbakebetaling av depositum.

Dato
07.02.2013

Saksnummer
204/12

Tjenesteyter
Nytt og Nyttig

Sakens dokumenter ble lagt frem.

Klager: X

Turarrangør: Nytt og Nyttig

Antall reisende: 1

Reisens pris: 18.450

Saken gjelder:

Saken gjelder tilbakebetaling av depositum.

Klager anfører at han meldte seg på en tur til USA som han trodde kostet ca. kr.23.000,-
hvis han tok avbestillings- og reiseforsikring. Han innbetalte kr.3.500,- i depositum.
Senere fikk han en regning på kr.9.500,- for utflukter.

Totalt ble det nå for dyrt for ham, men han fikk beskjed om at depositum ikke ville bli
tilbakebetalt. Han fikk vite at utfluktene kostet ekstra først etter at han hadde betalt
depositum. Han føler seg lurt og krever beløpet tilbakebetalt.

Nytt & Nyttig har anført at det på tilbudet var opplyst om alt som var inkludert, og der
står det også at utfluktene er frivillig og kan kjøpes.

På restregningen, som ble sendt sammen med depositumregningen, står det hva turen koster
og hva som er inkludert. Innbetaling av depositum er en bekreftelse på at dette er greit, og i
følge reisevilkårene er kunden ansvarlig for restregningen når den er forfalt hvis ikke turen er
avbestilt.

Videre følger det av vilkårene at innbetalt depositum ikke blir refundert.

Nemnda bemerker:

Det fremgår av reisevilkårene til Nytt & Nyttig at innbetalt depositum ikke tilbakebetales i
tilfelle avbestilling - vilkårenes pkt.5.2 jf. pkt.3.2 om depositumets størrelse når pakkereisen
foregår med rutefly. Hvorvidt det etter pakkereiseloven og Alminnelige vilkår for pakkereiser
er adgang til å kreve et så vidt stort depositum når det ikke tilbakebetales ved avbestilling, tar
ikke Reklamasjonsnemnda stilling til i nærværende sak. Avgjørende for nemnda har derimot
vært følgende:

Det fremgår av tilbudet at utfluktene er valgfri og at kunden selv velger hvilke han vil kjøpe. I
brev fra Nytt & Nyttig hvor det bekreftes at depositum er innbetalt, opplyses at påmelding til
utflukter skal gjøres på et vedlagt skjema, hvoretter utfluktene vil bli bekreftet og giro tilsendt.
Reklamasjonsnemnda har bedt Nytt & Nyttig dokumentere at kunden i dette tilfelle faktisk har
meldt seg på utflukter for kr.9.500,- som han fikk giro for å betale. Nytt & Nyttig har ikke vært i
stand til å fremlegge slik dokumentasjon, og nemnda må derfor legge til grunn at kunden ikke
har meldt seg på utfluktene. Da han likevel mottok faktura for ytterligere kr.9.500,- fant han at
reisens totale pris ble mer enn han hadde råd til og kansellerte reisen.

Under disse omstendigheter finner nemnda at kunden måtte kunne gjøre dette og få
depositumet refundert.

Vedtak:

Reklamasjonsnemnda for pakkereiser anbefaler at innbetalt depositum tilbakebetales

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Malin T. Løken, Ving Norge AS

Vigdis Lund Eriksen, Star Tour AS