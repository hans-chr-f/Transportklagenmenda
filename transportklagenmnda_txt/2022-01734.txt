Vedtak i Pakkereisenemnda

Sammendrag

Krav om å få beholde avtalt pris på cruise etter betaling av depositum.
RCL skylder feil i reservasjonssystem og har gitt klager en høyere pris.

Dato
19.09.2022

Saksnummer
2022-01734

Tjenesteytere
RCL

Klager har i det vesentlige anført

Klagen gjelder en bestilling av en fremtidig pakkereise for fire personer med Wonder of
the Seas fra Orlando til bl.a. Bahamas, Jamaica og Haiti, "7 NIGHT WESTERN CARIBBEAN
& PERFECT DAY", Stateroom RL-1820 Royal Loft Suite, avgang 26.02.2023 - 05.03.2023.
Totalpris 25 315 kroner.

Klager bestilte cruiset 29.07.2022 og depositumet på 8 000 kroner ble innbetalt. Klager
fikk bekreftelse tilbake med avreisedato og den prisen de ble enige om. 

Klager anfører at RCL endret prisen på cruiset et par dager etter at bestillingen ble
bekreftet da de mottok en e-post om at prisen var feil. Klager fikk valget mellom å
kansellere reisen eller godta den nye prisen og få 500 dollar i "onboard credit". Klager
mener prisen er satt kunstig høyt, helt opp i 612 394 totalt. Klager mener de har en
kontrakt som gjør at RCL ikke kan endre prisen så drastisk. En bindene kontrakt burde
gjelde begge parter. Klager anfører at de ikke på noen måte kunne forstå at prisen de
fikk oppgitt var feil, da RCL har mye tilbud og prisene varier fra dag til dag med flere 100
000 kroner. Klager skriver at de får daglige tilbud per e-post, og at de tidligere har fått
veldig bra priser på cruise. 

Klagers krav: Beholde avtalt pris på 25 315 kroner for cruiset den 26.02.2023.

Det vises for øvrig til korrespondanse fra klager.

Tjenesteyterne har i det vesentlige anført
RCL anfører at de avdekket en feil i sitt reservasjonssystem som viste priser til feil, dypt
nedsatte priser for visse valutaer. 

RCL har anført at de aktuelle gjestene bestilte RCLs beste suite på en 7 netters karibisk
seiling til en ekstremt lav pris. Normal pris for 4 gjester i en slik suite er 640.000 NOK.

Endringer og feil oppstår av og til, og RCL forbeholder seg retten til å korrigere feil i både
annonserte og bekreftede priser. RCL anfører at mens de løste feilen i sitt system, måtte
de gi gjester som hadde bestilt reise en mulighet til å kansellere reservasjonen med feil
priser eller fortsette med riktige priser.

Det vises for øvrig til korrespondanse fra RCL.

Nemnda bemerker

Klagen gjelder en bestilling av en fremtidig pakkereise for fire personer med Wonder of
the Seas fra Orlando til bl.a. Bahamas, Jamaica og Haiti, "7 NIGHT WESTERN CARIBBEAN
& PERFECT DAY", Stateroom RL-1820 Royal Loft Suite, avgang 26.02.2023 - 05.03.2023.
Totalpris 25 315 kroner.

Klager bestilte cruiset 29.07.2022 og depositumet på 8 000 kroner ble innbetalt. Klager
fikk bekreftelse tilbake med avreisedato og den prisen de ble enige om. I etterkant har
RCL avdekket en teknisk feil ved sin bestilling og kansellert reisen da oppgitt pris var feil.
Depositumet er refundert. 

Klagers krav: Beholde avtalt pris på 25 315 kroner for cruiset den 26.02.2023.

Ved en teknisk feil fikk klager bestilt en reise til en feil pris. For nemnda fremstår
det som åpenbart at klager burde forstått at en slik type reise som hun bestilte, ikke
stemmer med prisen som ble tilbudt og senere akseptert. Det vises spesielt til type
reise og reisetidspunkt. Selv om RCL har tatt forbehold om prisendring i sine vilkår,
er ikke prisendringen som her gjøres i tråd med pakkereiseloven § 19. Det er i denne
bestemmelsen ikke hjemlet prisendringer pga. tekniske feil. Avbestillingsreglene i
pakkereiseloven § 23 er heller ikke oppfylt. Pakkereiseloven er ufravikelig etter § 3 og kan
ikke fravikes til ugunst for forbrukeren.

Det følger av avtaleloven § 32 at feilskrift eller lignende feiltagelse fra en part ikke
binder denne dersom den andre parten forstod eller burde ha forstått feilen. Det
følger av lovkommentaren til Pakkereiseloven av Rolf Forsdahl s. 31 at dette prinsippet
i avtaleloven § 32 må kunne videreføres ved anvendelse av pakkereiseloven § 3, men at
bevisbyrden for at den reisende forstod eller måtte forstå at det forelå en feil påhviler
arrangøren. Slik nemnda vurderer saken må klager ha forstått at prisen hun aksepterte
var feil. Dette på grunn av at tilbudt og akseptert pris var så langt fra reell pris. Det er
sånn sett ikke feil etter avtalensloven § 32 at RCL går fra sitt opprinnelige tilbud. Nemnda
bemerker at måten RCL handler på, er i strid med pakkelovens bestemmelser ved at de
kansellerte reisen og ga kunden svært kort frist for å ta stilling til dette. RCL oppfordres
til å endre sine rutiner med hensyn til kundebehandling når en slik situasjon oppstår.

Uansett mener nemnda at klager pga. RCL sine feil, har kommet opp i en uheldig
situasjon. 

Pakkereisenemnda anbefaler at RCL, i henhold til god forretningsskikk, gir klager et
bedre tilbud og i tillegg opprettholder tilbudet på 500 dollar i gavekort ved bestilling av
eventuell ny reise.

Vedtak

Pakkereisenemnda anbefaler at klager gis delvis medhold.