Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.04.2018

Saksnummer
2017-01515

Tjenesteytere
TAP Portugal

Klager har i det vesentlige anført

Klager skulle reise fra Oslo til La Coruna i Spania via Lisboa den 10. mai 2017 kl 18.55, og
videre dagen etter kl 08.00 til La Coruna. Flight TP763 fra Oslo til Lisboa ble kansellert.
For å rekke sin endelige destinasjon La Coruna i tide, kjøpte klager nye billetter med
annet selskap. 

Klager har fått refundert sin opprinnelige billett hos sitt reisebyrå.  

Klager krever standarderstatning 400 euro i henhold til EU-forordning 261/2004. Videre
krever hun refusjon av utgifter til hotell og drosje, samt differansen mellom opprinnelig
billett og ny billett, kroner 273. Totalt krav 400 euro + kroner 2 356. 

Det vises for øvrig til klagers brev.

Tjenesteyterne har i det vesentlige anført
TAP Portugal har ikke avgitt uttalelse til klager. Til nemnda har selskapet i det vesentlige
anført:

TAP Portugal plikter ved kansellering å finne alternativ rute til passasjeren som tar minst
mulig ekstra tid. Klager var ikke i kontakt med TAP Portugal en eneste gang for å finne
alternative flyvninger. Klager skriver at hun kjøpte nye billetter med annet selskap på
eget initiativ for å komme frem i tide.  

Alle arrangementer klager hadde planlagt utenom reisen fra A til B er utenfor TAP
Portugals ansvarsområde. 

TAP Portugal kan ikke imøtekomme klagers krav.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Flyselskapet TAP Portugal anfører at flyvningen ble kansellert, men det er imidlertid
ikke fremlagt noen forklaring på årsaken eller dokumentasjon på denne. Selskapet har
følgelig ikke godtgjort at kanselleringen skyldtes en ekstraordinær omstendighet som
ikke kunne vært unngått. Klager har da rett til standarderstatning på 400 euro.

Klager krever videre refusjon av utgifter på tilsammen kroner 2 356. 

TAP Portugal pliktet i den foreliggende situasjon å gi klager valget mellom refusjon eller
omruting etter forordningens artikkel 8, og forpleining etter artikkel 9. Klager hevder
hun måtte kjøpe ny billett for å rekke endelig bestemmelsessted La Coruna i tide.
Klager benyttet seg derfor ikke av flybilletten, og har fått denne refundert i sin helhet av
billettutsteder.  

Nemnda kan ikke se at TAP Portugal plikter å dekke ekstrautgiftene klager pådro seg.

Vedtak

Transportklagenemnda - fly anbefaler at TAP Portugal betaler standarderstatning
til klager med 400 euro. Nemnda anbefaler ikke at klager gis medhold i sitt krav om
refusjon av ekstrautgifter.