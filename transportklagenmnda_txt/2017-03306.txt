Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
06.11.2018

Saksnummer
2017-03306

Tjenesteytere
KLM

Klager har i det vesentlige anført

Klager skulle reise med KLMs flyvning KL1184 fra Bergen (BGO) til Amsterdam (AMS) 12.
desember 2017 kl. 06.10. Han hadde videreforbindelse med KL723 fra Amsterdam til
Havana (HAV) samme dag kl. 12.35. Flyvningen fra Bergen til Amsterdam ble kansellert.
Klager ble omrutet med SAS og Air Canada med reiseruten Bergen - København - Toronto
- Havana. 

Klager fremsatte krav om standardkompensasjon overfor KLM. Selskapet svarte
at flyvningen ble kansellert som følge av snøvær i Amsterdam. Til dette har klager
kommentert at det ikke var dårlig vær i Amsterdam denne dagen, men anfører at
kanselleringen skyldtes snøfall i Amsterdam noen dager tidligere. Klager anfører at det
fremstår som om kanselleringen av KL1184 ble gjort av kommersielle årsaker. 

Videre har klager forklart for nemnda at han fikk beskjed på e-post og tekstmelding om
at han ville få en ny melding innen tre timer med ny billett. Han mottok imidlertid aldri en
slik melding. Han forsøkte å ringe og kontakte KLM på Facebook, men fikk ikke svar. Han
møtte derfor opp på flyplassen dagen etter for å få booket om billetten. 

På bakgrunn av de ovennevnte forhold har klager fremsatt krav om
standardkompensasjon i henhold til EU-forordning 261/2004 på 600 euro.

Tjenesteyterne har i det vesentlige anført
KLMs flyvning KL1184 fra Bergen til Amsterdam 12. desember 2017 ble kansellert som
følge av kraftig snøvær fra 8. til 12. desember. Klager mistet sin videreforbindelse til
Havana, og ble booket om med SAS og Air Canada. Han ankom sin endelige destinasjon
13. desember kl. 22.30. Selskapet anfører at de følgelig har oppfylt sin omrutingsplikt
etter EU-forordning 261/2004 artikkel 8. 

KLM ble sterkt påvirket av nevnte snøvær og måtte forsinke og kansellere en rekke
flyvninger i dagene etter snøværet. Amsterdam lufthavn kan ikke driftes med tanke
på fullt snøvær, i motsetning til for eksempel Oslo lufthavn. 13. desember 2017 var
flyplassen fremdeles påvirket av forholdene, og KL1184 var første flyvning fra Bergen til
Amsterdam. Selskapet viser til fremlagt dokumentasjon. 

KLM anfører at de ovennevnte værforhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

KLMs flyvning KL1184 fra Bergen til Amsterdam 12. desember 2017 ble kansellert, og
klager mistet sin videreforbindelse til Havana senere samme dag. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig snøvær i Amsterdam i tidsrommet 8. til
12. desember 2017. Snøværet påvirket driften ved flyplassen i Amsterdam, som ikke
har kapasitet til å driftes på vanlig vis under slike forhold. Nemnda viser til fremlagt
dokumentasjon fra KLM. 

Nemnda mener at de ovennevnte værforhold må anses som en ekstraordinær
omstendighet i forordningens forstand. KLM iverksatte tiltak ved å omrute klager
med SAS og Air Canada via København og Toronto til Havana neste dag, slik at
klagers forsinkelse ble så begrenset som mulig. Nemnda legger følgelig til grunn
at kanselleringen ikke kunne vært unngått selv om alle rimelige tiltak ble truffet.
Forsinkelsen gir etter dette ikke rett til standarderstatning, og nemnda anbefaler ikke at
klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.