Vedtak i Transportklagenemnda
- Kollektivreiser

Sammendrag

Krav om frafall av gebyr - skoleskyss

Dato
17.08.2022

Saksnummer
2022-00607

Tjenesteytere
AtB AS

Klager har i det vesentlige anført

Klager ble ilagt gebyr 15. mars 2022. Klager forklarer at hun gikk til bussen og aktiverte
billetten i appen skoleskyss. Videre forklarer hun at det ikke hadde gått 2 minutter da
hun gikk ombord i bussen. Da hun gikk ombord i bussen ble hun møtt av kontrollør og
ilagt gebyr. 

Klager forklarer at AtB skriver i sitt svar på klagen at billetten ikke var aktivert da hun gikk
om bord. Klager anfører at dette ikke medfører riktighet. Billetten var aktivert, men det
hadde ikke gått 2 minutter. Klager ber om at gebyret blir slettet da hun ikke har lurt noen
eller tjuvreist. Klager presiserer at billetten var aktivert og eneste feilen var at bussen
kom fort og det ikke var gått 2 minutter. 

Klager legger til at både hun og flere av hennes venner har tatt skolebussen mange
ganger hvor det ikke var gått 2 minutter etter aktivering. Klager anfører at kontrollørene
har akseptert dette.

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 15. mars 2022 på grunn av manglende aktivering av elektronisk
skyssbevis (Pocket-ID) før påstigning. AtB viser til at skoleskyssordningen er et tilbud for
elever som har fått innvilget krav om dette. Pocket-ID må alltid medbringes og aktiveres
i god tid før påstigning, da billetten først blir gyldig etter en nedtelling på 2 minutter. En
billett som ikke har fullført nedtellingen anses ikke som en gyldig billett.

AtB viser blant annet til bruksvilkårene for Pocket-ID hvor det fremgår følgende: 

"(…) Du må ALLTID aktivere billetten ved hver reise før du går om bord. Billetten trenger
ikke å aktiveres på nytt ved overgang mellom transportmidler. Reisebeviset og billetten
er tilpasset vedtaket ditt om fri skoleskyss.

Billetten er ikke gyldig før den er aktivert, og vil være grunnlag for tilleggsavgift ved
billettkontroll."

Det fremgår av AtBs bruksvilkår for elektronisk reisebevis (Pocket-ID) at denne skal være
med og registreres hver gang man reiser. Det er den reisendes ansvar å sette seg inn i
det regelverket som til enhver tid er gjeldende mellom den reisende og AtB.

Pocket-ID er et elektronisk skyssbevis som elever som har rett til skoleskyss kan benytte.
Det er valgfritt om eleven ønsker å benytte Pocket-ID eller fysisk skolekort. AtB viser til
innsendt dokumentasjon i saken, som de har sendt til skolene i forbindelse med Pocket-
ID.

For at elever skal kunne kreve og benytte seg av skoleskyssordningen er det visse vilkår
som må oppfylles og følges. Bruksvilkårene for elektroniske skyssbevis er tydelige på
at beviset alltid må medbringes og aktiveres i god tid før påstigning. Nedtellingen på 2
minutter er laget for å unngå at reisende venter med å aktivere billetten inntil de ser at
det blir utført billettkontroll.

AtB opprettholder gebyret.

Nemnda bemerker

Klager ble ilagt gebyr 15. mars 2022 på grunn av manglende aktivering av elektronisk
skyssbevis (Pocket-ID) før påstigning. 

Det følger av AtBs transportvedtekter punkt 3 a og b at det er den reisendes ansvar
å ha gyldig betalingsmiddel og å ha gyldig billett ved påstigning. Videre følger det av
bruksvilkårene for Pocket-ID at billetten skal aktiveres før ombordstigning og at billetten
ikke er gyldig før den er aktivert. 

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har anført at hun aktiverte billetten før ombordstigning. Hun forklarer at billetten
var aktivert, men at det ikke hadde gått 2 minutter da hun gikk om bord i bussen. Videre
har klager anført at hun og hennes venninner har tatt bussen mange ganger hvor det
ikke hadde gått 2 minutter etter aktivering og at kontrollørene har akseptert dette. 

I informasjonen med bruksvilkårene for skoleskyss som AtB har sendt inn i saken, og ut
til skolene, står det at billetten må aktiveres før ombordstigning og at billetten er gyldig
først når den er aktivert. Det fremgår ikke av denne informasjonen at billetten først er
gyldig etter en nedtelling på 2 minutter. Videre fremgår det heller ikke av bruksvilkårene
at billetten må aktiveres i god tid påstigning, det fremgår kun at billetten må aktiveres før
påstigning.

Det følger imidlertid av gebyrrapporten at billetten ikke var aktivert, og nemnda legger
dette til grunn. Billetten var således ikke gyldig, og det var grunnlag for gebyr. Klager har
blitt forespurt om å fremlegge billetten for å sannsynliggjøre at den var aktivert, men har
ikke fremlagt dokumentasjon for dette.

Nemnda skal imidlertid bemerke at vilkårene til AtB ikke definerer begrepet "aktivert
billett" eller nevner at det er en nedtellingstid på 2 minutter før billetten er gyldig. Dette
kunne med fordel vært klarere angitt.

Vedtak

Transportklagenemnda finner ikke å kunne anbefale at klager gis medhold.

Saken er behandlet med én forbrukerrepresentant i medhold av
transportklagenemndforskriften § 5-5 femte ledd.