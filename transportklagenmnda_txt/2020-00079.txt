Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
25.08.2020

Saksnummer
2020-00079

Tjenesteytere
Widerøe

Klager har i det vesentlige anført

Klager skulle reise fra Alta til Tromsø den 5. desember 2019 med WF927 kl. 17:55. Denne
flyvningen ble kansellert og han ble booket om til påfølgende dag kl. 07:30 med SK4409.
Det ble oppgitt at det var crew som hadde vært for lenge på jobb. 

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Widerøe forklarer at crew var forsinket fra Skagen på grunn av brøyting og stengt
rullebane. Crew måtte da ha den lovpålagte matpause før de skulle fly videre. Siste turen
var WF918 opp til Kirkenes hvor de skulle overnatte. 
WF926/927 måtte derfor kanselleres. Forsinkelsen videre ville blitt så stor at de ville ikke
hatt arbeidstid til å komme seg til Kirkenes og konsekvensene av å ikke få fly oppover var
veldig stor for resten av dagen.

Klager ble booket om til SK4409 dagen etter. 

Widerøe kan ikke imøtekomme klagers krav om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe har forklart at kanselleringen skyldtes crew som gikk ut på
arbeidstid som følge av dårlige værforhold i Skagen, snøvær. Widerøe har imidlertid ikke
fremlagt dokumentasjon som kobler hendelsen opp mot klagers flyvning, og det er heller
ikke dokumentert forsøk på å erstatte crewet. Nemnda mener at flyselskapet med dette
ikke har godtgjort at kanselleringen ikke kunne vært unngått selv om alle rimelige tiltak
var truffet. 

Klager har etter dette rett til standarderstatning.

Vedtak

Transportklagenemnda - fly anbefaler at Widerøe utbetaler 250 euro til klager.