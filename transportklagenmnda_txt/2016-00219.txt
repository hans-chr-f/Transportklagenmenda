Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
19.12.2016

Saksnummer
2016-00219

Tjenesteytere
Air France

Klager har i det vesentlige anført

Klager skulle reise fra Oslo (AF1275) til Beef Island via Paris (AF0498) og St Maarten
(AF3288), den 27. mars 2015 kl. 06:35.

Flyvningen fra Oslo til Paris ble forsinket og klager mistet videre forbindelser. Klager ble
booket om og ankom endelig destinasjon den 28. mars.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Flyvningen fra Oslo til Paris ble forsinket grunnet dårlig vær og derfor Air Traffic Control –
restriksjoner. Dette var en ekstraordinær hendelse. 

Det vises til fremlagt dokumentasjon. 

Air France kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda legger på bakgrunn av de foreliggende opplysninger, samt flere klager på andre
flyselskap vedrørende kanselleringer/forsinkelser i Oslo 26. mars 2015, til grunn at det
var svært vanskelige værforhold i Oslo denne dagen.

Air France har opplyst at klagers flygning fra Oslo 27. mars kl:06:35 skyldes at AF1274
fra Paris til Oslo 26. mars 2015 ble forsinket med 1 time og 38 minutter grunnet
restriksjoner fra Air Traffic Control. Flyet landet på Gardermoen kl. 23:05. Som følge av
hviletidsbestemmelsene kunne ikke mannskapet fly før kl. 07:53.

Nemnda legger på bakgrunn av de foreliggende opplysninger til grunn at klagers flygning
ble forsinket som en følge av værforholdene dagen før. Nemnda er av den oppfatning at
dette er å anse som en ekstraordinær omstendighet i forordningens forstand. Nemnda
finner videre godtgjort a forsinkelsen ikke kunne vært unngått selv om alle rimelige tiltak
var truffet. Forsinkelsen gir etter dette ikke rett til standarderstatning etter forordningen,
og nemnda finner ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.

Bransjerepresentant Linda Olsen, Norwegian Air Shuttle ASA hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 fjerde ledd.