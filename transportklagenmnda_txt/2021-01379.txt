Vedtak i Transportklagenemnda - Fly

Sammendrag

Krav om standarderstatning og refusjon av ny flybillett grunnet
nektet ombordstigning om følge av covid-19 pandemien.

Dato
15.02.2022

Saksnummer
2021-01379

Tjenesteytere
Lufthansa German Airlines

Klager har i det vesentlige anført

Klager hadde flybillett t/r Oslo - Delhi for reise 25. februar - 10. april 2021 med Lufthansa,
pris kroner 6 157. Under oppholdet ble klager covid-19 positiv, han endret derfor
billetten kostnadsfritt til avreise 19. mai. Klager ønsket senere å endre datoen til den 27.
april, og betalte endringsgebyr INR 21 605 (ca NOK 2 500). 

Ved avreise den 27. april ble klager nektet ombordstigning på LH761 fra Delhi til
Frankfurt med begrunnelse av at kun tyske statsborgere og passasjerer med fast
bostedsadresse i Tyskland fikk være med, dette som følge av covid-19 situasjonen på
tidspunktet. Klager ble ikke tilbudt ombooking, og han mottok ingen informasjon på
flyplassen hva han skulle gjøre.    

Klager måtte kjøpe ny billett med KLM, pris kroner 12 650. 

Klager stiller seg kritisk til at Lufthansa kun har refundert kroner 406 for den ubenyttede
returbilletten. Klager hadde refunderbar billett. Han mener derfor at Lufthansa må
refundere klagers utgifter til ny billett med KLM. 

Klager krever standarderstatning 600 euro for nektet ombordstigning, full refusjon av
utgifter til den nye billetten kroner 12 650, samt endringsgebyret på INR 21 605.

Tjenesteyterne har i det vesentlige anført
Klager ble nektet ombordstigning da han ikke fulgte reiserestriksjonene på tidspunktet. 

India ble erklært til virusvariantområde av tyske myndigheter f.o.m. mandag 26. april
2021 og forble virusvariantområde frem til 06. juli 2021. Passasjerer (unntatt tyske
statsborgere og passasjerer med tysk bostedsadresse) med avreise fra India, ble nektet
ombordstigning på flyvninger via Frankfurt og München inn til Schengen-land. 

Lufthansa har refundert klagers returbillett med kroner 406 i henhold til billettens
regler. 

Lufthansa kan på grunnlag av ovennevnte ikke imøtekomme klagers krav.

Nemnda bemerker

Lufthansa har fremlagt dokumentasjon på at det på tidspunktet klager skulle reise var
reiserestriksjoner for passasjerer fra India via Tyskland til Schengen som ikke var tyske
statsborgere eller hadde fast bostedsadresse i Tyskland, som følge av en ny virusvariant
av covid-19.  

Passasjerene plikter selv å sørge for å ha nødvendige reisedokumenter og være
oppdatert på reiserestriksjoner. Flyselskapet er ansvarlig for å kontrollere at passasjeren
har nødvendige reisedokumenter. Dersom selskapet tar med passasjerer som ikke har
papirene i orden, kan selskapet bli ilagt en bot av vedkommende lands myndigheter,
og må i et slikt tilfelle besørge retur av passasjeren. Da selskapet kontrollerte
reisedokumentene i Delhi og fant at klager verken var tysk statsborger eller hadde fast
bostedsadresse i Tyskland, var det korrekt å nekte ham ombordstigning. 

Nemnda har forståelse for at passasjeren i et slikt tilfelle ikke kunne oppfylle kravene
til gyldig reisedokumentasjon, men slik regelverket er utformet er det passasjeren som
bærer ansvar for å tilfredsstille myndigheters krav til innreise og dette faller derfor uten
flyselskapets ansvar

Klager mener han har krav på mer enn kroner 406 i refusjon for sin ubenyttede
returbillett med Lufthansa. Det fremkommer av klagers billett at dette var en
lavprisbillett som ikke er refunderbar. Dette kommer frem av prisen på billetten, samt av
bookingklassene den er booket i (Q og W).

Nemnda er av den oppfatning at Lufthansa ikke er ansvarlig for at klager ikke fikk sjekket
inn i Delhi og finner ikke å kunne anbefale at han gis medhold. Klager anbefales å
kontakte sin reiseforsikring.

Vedtak

Transportklagenemnda kan ikke anbefale at klager gis medhold.