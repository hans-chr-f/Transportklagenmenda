Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00567

Tjenesteytere
Widerøe

Klager har i det vesentlige anført

Klager skulle reise fra Bergen med WF342 kl. 14:30 med ankomst Gøteborg kl. 15:40 den
12. desember 2019. Denne flyvningen ble kansellert og klager ble ombooket fra Bergen
via Oslo og Stockholm med ankomst Gøteborg kl. 18:50.

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Widerøe har tross oppfordring ikke inngitt tilsvar til nemnda.

Av Widerøes svar til klager fremgår det at flyvningen denne dagen var forårsaket av akutt
sykdom hos personalet. 
Widerøe har på dette grunnlag avvist klagers krav.

Nemnda bemerker

Klagers flyvning fra Bergen til Gøteborg med WF342 den 12. desember ble kansellert.
Klager ble booket om via Oslo og Stockholm og ankom Gøteborg kl. 18.50. 

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger til grunn at klager ble booket om og ankom sin endelige destinasjon
Gøteborg mer enn tre timer forsinket.  

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Widerøe har ikke gitt noen redegjørelse eller fremlagt noen dokumentasjon for
at forsinkelsen skyldtes ekstraordinære omstendigheter som ikke kunne vært
unngått. Selskapet har til klager forklart at kanselleringen skyldtes akutt sykdom hos
kabinpersonalet, men dette er ikke kommentert overfor nemnda eller dokumentert. 

Kanselleringen gir etter dette rett til standarderstatning på 250 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Widerøe utbetaler til klager standarderstatning
på 250 euro.