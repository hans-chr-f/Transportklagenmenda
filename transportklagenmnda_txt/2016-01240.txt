Vedtak i Pakkereisenemnda

Sammendrag

Klager krever refusjon av reisens pris fordi det var linket til feil hotell på TripAdvisor
på Apollos nettsider. To ulike bosteder med tilnærmet like navn var forvekslet.

Dato
21.04.2017

Saksnummer
2016-01240

Tjenesteytere
Apollo Reiser AS

Klager har i det vesentlige anført

Klager bestilte en reise for 2 personer med innkvartering i en 1-romslleilighet med
balkong eller terrasse på Anastasia Villa, Agia Paraskevi, Skiathos, Hellas i perioden
17.09.2016 - 24.09.2016. Totalpris kr. 13.876.

Bostedet stemte ikke med bilder fra nettsiden. Apollo blandet 2 bosteder, villedende
markedsføring og gal informasjon.

Klager bestilte i god tro til Villa Anastasia, busstopp 9, da bilder var fra dette stedet.
Klager bodde på Villa Anastasia for 2 år siden og det var grunnen til at de reiste tilbake.
Dessuten skulle deres venner til dette hotellet etter anbefaling fra klager. 

Anastasia Villa (busstopp 17) mangler totalt sjarmen fra Villa Anastasia hvor bildene er i
fra. Det ligger ikke nær sjøen eller supermarkedet.

Det var ingen tilstede i resepsjonen eller i serviceområdet fra torsdag til klager reiste
lørdag formiddag. Klager var de eneste gjestene fra Apollo denne uken og de fikk ikke
betalt for aircondition eller safe.

Klager krever refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Det er korrekt at noen av bildene for Villa Anastasia var fra Anastasia Villa, og at det var
linket til feil hotell på TripAdvisor. Imidlertid står det klart Anastasia Villa på klagers billett.
Videre har de bodd på hotellet tidligere og ved bestilling burde det ha vært reagert på at
hotellet var beskrevet annerledes. Bl.a. er det 2,8 km fra Villa Anastasia til Skiathos by,
mens det i beskrivelsen av Anastasia Villa står at det er 7 km til Skiathos by. Da klager
mottok billett med Anastasia Villa, burde det ha vært reagert, slik at Apollo hadde hatt
mulighet til å rette feilen i forkant av reisen.

Apollo har valgt å kompensere for feilen med totalt kr. 4. 000 som utgjør 30% av reisens
pris. 

Apollo vedlegger beskrivelse av de to hotellene. Da Anastasia Villa ikke er del av vårt
program for 2017, er beskrivelsen fra Apollos hotelldatabase.

Det vises for øvrig til korrespondanse fra Apollo.

Nemnda bemerker

Nettkjøp av pakkereiser er underlagt skjerpede krav til opplysningsgrunnlag, jfr.
ehandelsloven av 23. mai 2003 nr. 35 (gjennomføring av EF-direktiv 2000/31). Nettkunder
bestemmer seg ofte for hotell og reisemål etter en gjennomgang av hotelltilbud
fra forskjellig reiseoperatører.  Bilder, hotellbeskrivelse etc. er da det viktigste
beslutningsgrunnlaget.  

I denne saken har Apollo erkjent at det er blandet sammen bildene fra Villa Anastasia og
Anastasia Villa.  Arrangøren skriver:  ”Det er korrekt at noen av bildene for Villa Anastasia
var fra Anastasia Villa, og at det var linket til feil hotell på TripAdvisor”.

Etter nemndas syn er kan det ikke forventes at klageren burde ha reagert blant annet
på oppgitt avstand til Skiatos. Bilder er et viktig beslutningsgrunnlag, spesielt når man
kjenner hotellet fra tidligere, fordi man har bodd der. 

Etter nemndas syn har klageren vært utsatt for villedende markedsføring.  Klageren
kunne i praksis ikke vite hva som blir levert før etter ankomst på reisemålet. 

Nemnda finner at klageren har krav på erstatning.  Etter en samlet vurdering finner
nemnda at klageren bør få et avslag på 60% av reisens pris, avrundet til kr. 8.300, på
bakgrunn av at hun fikk en helt annen ferie enn forventet.

Vedtak

Pakkereisenemnda anbefaler at klageren gis et prisavslag på 60% av reisens pris,
avrundet til kr. 8.300.