Vedtak i Transportklagenemnda - Fly

Sammendrag

Krav om refusjon av tilleggsgebyr i forbindelse med musikkinstrumenter.

Dato
11.06.2020

Saksnummer
2019-03514

Tjenesteytere
Norwegian Air Shuttle

Klager har i det vesentlige anført

1. juni 2019 skulle klager og to medpassasjerer reise med DY1103 fra Berlin til Oslo
og deretter med DY620 fra Oslo til Bergen. Klager hadde på forhånd bestilt og betalt
for innsjekket bagasje, da reisefølget skulle ha med seg tre musikkinstrumenter. På
flyplassen i Berlin ble de imidlertid bedt om å betale et ekstra gebyr på 66 euro per
instrument i forbindelse med flyvningen til Oslo.

Klager anfører at instrumentene var innenfor vektbegrensningen på 20 kilo og
størrelsesbegrensningen på 90 x 75 x 55 cm. Klager stiller seg således undrende til at de
ble ilagt et tilleggsgebyr for instrumentene.

Etter klagers oppfatning bekrefter tilsvaret fra Norwegian at de har rett på refusjon
av gebyret. Siden alle instrumentene var mindre enn 90 x 75 x 55 cm, skulle det
etter klagers syn ikke belastes noe gebyr i det aktuelle tilfellet. Klager anfører at
bakkemannskapet til Norwegian på tross av dette mente at klager og medpassasjerene
måtte betale et tilleggsgebyr, noe som dermed er feil.

Klager krever refusjon av det ilagte ekstragebyret på 198 euro for instrumentene.

Tjenesteyterne har i det vesentlige anført
Klager krever refusjon av et gebyr på totalt 198 euro i forbindelse med innsjekking av tre
musikkinstrumenter.

Det vises til Norwegians regler vedrørende transport av musikkinstrumenter. Disse er
tilgjengelige på Norwegians nettsider.

Passasjeren ble belastet med et gebyr på 66 euro per instrument, i henhold til gjeldende
regler for vekt og størrelse.

Tilleggstjenester som blir bestilt, er dessverre ikke refunderbare. Om passasjeren har
bestilt innsjekket bagasje, vil ikke dette påvirke gebyret for musikkinstrumenter, dersom
instrumentet skulle være av en slik størrelse at Norwegian krever dette.

Det er ikke vedlagt noen dokumentasjon på størrelsen på bagasjen, eller på hva
slags bagasje passasjeren hadde med. Det er Norwegians agenter på flyplassen som
kontrollerer bagasjen, og Norwegian har ingen grunn til å tvile på deres vurdering i den
aktuelle situasjonen.

Basert på det ovennevnte kan ikke klagers krav imøtekommes i dette tilfellet.

Nemnda bemerker

Det er kun instrumenter som overskrider størrelsen 90 x 75 x 55 cm. som skal ilegges
gebyr når de sjekkes inn som bagasje. Klager hevder at alle instrumentene var mindre
enn dette.

Det er flyselskapet som må dokumentere at gebyret er ilagt på riktig grunnlag.
Norwegian har ikke fremlagt noen rapporter eller lignende fra de ansatte på flyplassen
som underbygger selskapets syn.

Nemnda anbefaler derfor at tilleggsgebyret på 198 euro refunderes til klager.

Vedtak

Transportklagenemnda - fly anbefaler at Norwegian refunderer tilleggsgebyret på 198
euro til klager.