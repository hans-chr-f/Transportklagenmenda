Vedtak i Transportklagenemnda
- Kollektivreiser

Sammendrag

Refusjon av ilagt gebyr

Dato
17.11.2016

Saksnummer
055/16 K

Tjenesteyter
Ruter

Klager har i det vesentlige anført: 15. juni skulle klager ta trikken fra Bogstadveien
trikkeholdeplass. Klager, som denne dagen bar på bæreposer og ryggsekk, snakket
i mobiltelefonen da han gikk om bord. På trikken var klagers fokus å finne seg et
ledig sete for å få satt fra seg posene og ryggsekken. Da han var på vei for å aktivere
billetten, han hadde kjøpt noen dager tidligere, kom det en kontrollør og blokkerte
veien til valideringsmaskinen. Kontrolløren nektet klager å aktivere billetten og i stedet
lurte han klager til å gi fra seg sine identifikasjonspapirer. Kontrolløren nektet å gi
tilbake id-dokumentene til klager med mindre han signerte gebyret han ble ilagt for
manglende billett. Klager bemerket overfor kontrollørene at de hadde lurt ham til å
vise ID, men kontrollørene mente at dette stod i boka deres.

Klager mener at han fikk bot til tross for at han hadde billett, samt at han ble lurt til å vise
ID uten å bli fortalt at han var i ferd med å bli ilagt gebyr. Klager finner det svært alvorlig
at kontrolløren beholder ID-en i sin varetekt, slik at klager blir tvunget til å skrive under på
gebyret. Klager mener det må vises hensyn til at man kan ha mange tanker i hodet og at han
i denne situasjonen trengte noen ekstra sekunder på å områ seg før han validerte billetten
sin, han ville uansett ha validert billetten ved Majorstuen T-banestasjon hvor han skulle reise
videre med T-banen.

Klager er student, og har allerede et ubetalt gebyr fra Ruter. Klager har ikke økonomi til å
betale nok et gebyr.

Klager krever at gebyret blir annullert og slettet.

Ruter har i det vesentlige anført:

Klager ble stoppet i kontroll 15. juni 2016, han kunne ikke fremvise gyldig billett, men hadde
en billett som ikke var aktivert. Han ble på bakgrunn av dette ilagt et gebyr.

Billetten må aktiveres på en kortleser for at den skal være gyldig. Aktivering må skje senest
ved passering av betalingsgrensen ifølge punkt 5 i Ruters Transportvedtekt. På buss og trikk
er betalingsgrensen ved påstigning. Dersom man setter seg eller ordner med andre ting og
ikke aktiverer billetten før kontrollen kommer på, så er det vanskelig å vite om man hadde til
hensikt å betale for seg eller ikke.

Ruter er derfor strenge på at billetten må være aktivert før man setter seg. klager stiller også
spørsmål om måten kontrollørene gjennomførte kontrollen på.

Dersom man ikke kan fremvise gyldig billett så utstedes det et gebyr, man får tilbud om
å betale på stedet eller ta imot en giro. Dersom man ikke betaler på stedet så trenger
kontrolløren en del opplysninger, som navn og fødselsdato, de spør derfor om legitimasjon,
og henter opplysningene derfra, samt noterer hva slags legitimasjon som er fremvist. På
denne måten vet Ruter også at det er riktig personalia som blir oppgitt. Når gebyret er fylt ut
skal det signeres av den som er stoppet. Man signerer på at opplysningene som er oppgitt er
korrekte, ikke på at man vedkjenner seg gebyret.

Da Ruter mottok klagers klage, så undersøker vi historikken. Både betalingshistorikk,
om dette finnes, samt om det finnes flere gebyr på vedkommende. Det finnes ikke noen
betalingshistorikk på klager, da det ikke er registrert noe reisekort på ham. Han hadde også et
gebyr fra før, som han fikk i februar. Ruter kan derfor ikke se at det er noen grunn til å utvise
skjønn i denne saken, og har valgt å opprettholde gebyret.

På bakgrunn av dette kan Ruter ikke frafalle gebyret.

Nemnda bemerker:

Klager ble påtruffet ved billettkontroll på trikken uten gyldig billett og ble ilagt gebyr.

Det fremgår av Ruters transportvedtekt punkt 5 at den reisende plikter å ha gyldig billett før
ombordstigning eller før man passerer kontrollsoner.

Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager gikk på trikken, passerte kortleseren og fant et sete.
Kontrollen fant sted før han forsøkte å validere billetten. Vilkårene for å ilegge gebyr var da til
stede.

Klagers henvisning til at han først måtte få satt fra seg ryggsekken og noen poser, kan etter
nemndas syn ikke gi grunnlag for å anbefale sletting av gebyret.

Fra reiseforetakenes side er det behov for en konsekvent praksis da det er vanskelig å skille
mellom årsakene til at en passasjer ikke har gyldig billett.

Vedtak:

Transportklagenemnda Kollektivtransport finner ikke å kunne anbefale at klager gis medhold i
sletting av gebyret.

Vedtaket er enstemmig.