Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.04.2018

Saksnummer
2017-01142

Tjenesteytere
Aeroflot

Klager har i det vesentlige anført

Klager skulle reise fra Oslo til Vladivostok via Moskva den 2. mars 2017 kl 13.05. Flight
SU2175 fra Oslo til Moskva ble kansellert uten noen nærmere forklaring, hun fikk beskjed
om kanselleringen den 1. mars kl 17.40. 
Klager har ikke fremlagt informasjon om hun ble ombooket eller om hun valgte å avbryte
reisen. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Aeroflot har ikke avgitt uttalelse til nemnda. Til klager har selskapet i det vesentlige
anført:

SU2175 ble dessverre kansellert som følge av uforutsett teknisk feil. Aeroflot
hevder hendelsen ikke er kompensasjonsberettiget da årsaken var ekstraordinære
omstendigheter utenfor Aeroflots kontroll.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Aeroflot ved nemndas e-post av 16. juni 2017 med frist til 28. juli
2017 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Aeroflot har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Flight SU2175 fra Oslo til Moskva den 2. mars 2017 ble kansellert, klager fikk beskjed om
kanselleringen dagen før avreise. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Aeroflot har som nevnt ikke avgitt uttalelse til nemnda. Til klager har flyselskapet uttalt at
kanselleringen skyldtes teknisk feil. 

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. 

Flyselskapet har ikke fremlagt dokumentasjon fra flyprodusenten eller kompetente
myndigheter for at den tekniske svikten skyldtes fabrikasjonsfeil. Det er heller ingen
holdepunkter for sabotasje eller terrorhandlinger. Kanselleringen gir da klager rett til en
standarderstatning.

Siden avstanden mellom Oslo og Vladivostok målt etter storsirkelmetoden er mer enn 3
500 kilometer, jf artikkel 7 nr 1 og 4, EU-domstolens dom av 07.09.2017 i saken Bossen
med flere mot Brüssels Airlines (C-559/16) og gcmap.com, utgjør erstatningen 600 euro.

Vedtak

Transportklagenemnda - fly anbefaler at Aeroflot utbetaler standarderstatning med 600
euro.