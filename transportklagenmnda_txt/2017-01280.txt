Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.04.2018

Saksnummer
2017-01280

Tjenesteytere
Norwegian

Klager har i det vesentlige anført

Klager reiste med Norwegians flyvning DY529 fra Stavanger (SVG) til Oslo lufthavn
(OSL) 12. november 2016 kl. 10.15. Flyvningen ble forsinket, og klager rakk ikke sin
videreforbindelse til Marrakech (RAK) med DY1698 kl. 12.00. 

Klager ankom sin destinasjon over to døgn forsinket, og har på denne bakgrunn fremsatt
krav om standardkompensasjon i henhold til EU-forordning 261/2004 på 400 euro pr.
person, totalt 800 euro for to passasjerer. Norwegian har refundert klagers utgifter til
mat, hotellovernatting og transport.

Tjenesteyterne har i det vesentlige anført
Norwegians flyvning DY529 fra Stavanger til Oslo 12. november 2016 ble forsinket med
en time og åtte minutter som følge av avising av motorens vifteblader på forutgående
flyvning. Oppsamling av is på viftebladene måtte fjernes med varm luft før motoren
kunne startes. 

Klager mistet sin videreforbindelse til Marrakech, og ble booket om via Mallorca og
Madrid. 

Norwegian anfører at avising og påfølgende forsinkelse utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på denne bakgrunn klagers krav om standardkompensasjon.

Nemnda bemerker

Norwegians flyvning DY529 fra Stavanger til Oslo 12. november 2016 ble forsinket med
en time og åtte minutter, og klager mistet sin videreforbindelse til Marrakech. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Forsinkelsen skyldtes at motorens vifteblader på forutgående flyvning måtte defrostes
med varm luft før motoren kunne startes. Dette skiller seg fra vanlig defrosting
med væske. Det vises til fremlagt dokumentasjon fra Norwegian. Nemnda er av den
oppfatning at dette utgjør en ekstraordinær omstendighet i forordningens forstand.
Nemnda mener videre at forsinkelsen som følge av dette ikke kunne vært unngått selv
om alle rimelige tiltak ble truffet. Klager ble booket om via Mallorca og Madrid, og ankom
endelig bestemmelsessted ett døgn forsinket. Nemnda mener at dette må anses som en
akseptabel omruting.  

Nemnda mener på denne bakgrunn at klager ikke har krav på standarderstatning etter
forordningen.

Vedtak

Transportklagenemnda - fly anbefaler ikke at klager gis medhold.