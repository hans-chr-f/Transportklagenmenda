Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-03103

Tjenesteytere
Widerøe

Klager har i det vesentlige anført

Klager med reisefølge ( to voksne og ett spedbarn) skulle reise fra Tromsø til Vadsø
den 22. februar 2018 kl 17.20 med ankomst kl 18.27 med WF976. Flyet ble kansellert
like før avgang. Klager ble booket om til neste ledige avgang og ankom endelig
bestemmelsessted kl 00.16, nesten seks timer forsinket. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
WF976 ble kansellert som følge av plutselig sykefravær blant Widerøes besetning i hele
landet. Hele 46 personer meldte seg syke, og av disse var 29 på kortbanenettet. Det ble
hentet inn ekstra personell der det var mulig, men dessverre klarte ikke Widerøe å dekke
opp all produksjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Flyselskapet Widerøe anfører at WF976 ble kansellert som følge av plutselig oppstått
sykdom blant besetningen. Flyselskapet har imidlertid ikke underbygget med
dokumentasjon. Selskapet kan da ikke sies å ha godtgjort at kanselleringen skyldtes en
ekstraordinær omstendighet som ikke kunne vært unngått. Klager har således rett til
standarderstatning 250 euro per person i henhold til forordningen.

Reisefølget bestod av to voksne og ett spedbarn. Forordningen gjelder alle passasjerer
som har en betalt billett eller annet bevis som viser at reservasjonen er akseptert og
registrert av flyselskapet. Unntatt er passasjerer som reiser gratis. På innenlandsruter
betales ingenting for spedbarn. Da gjelder unntaket, og spedbarnet i denne saken  har
ikke krav på standarderstatning etter forordningen. Det er heller ikke krevet.

Nemnda anbefaler etter dette at Widerøe betaler til klager standarderstatning med 500
euro.

Vedtak

Transportklagenemnda - fly anbefaler at Widerøe utbetaler 500 euro til klager.