Vedtak i Transportklagenemnda - Fly

Sammendrag

Krav om erstatning for nektet ombordstigning.

Dato
10.02.2014

Saksnummer
385/13F

Tjenesteyter
Air France

Krav om erstatning for nektet ombordstigning.

Klager har i det vesentlige anført:

Klager skulle reise fra Oslo til Paris den 8. mai 2013. Klager kom for sent til avreisen fra Oslo
og måtte kjøpe ny billett.

Overraskelsen var stor da klager oppdaget at hans returbillett var kansellert. Han fikk ikke på
noe tidspunkt beskjed om dette på forhånd.

Klager krever sine ekstrautgifter refundert.

Det vises for øvrig til klagers brev.

Air France har i det vesentlige anført:

Klager ble nektet ombordstigning på AF1775 fra Oslo til Paris grunnet for sen innsjekking.

I Air Frances regler og vilkår, som klager krysset av for å ha lest ved bestilling, står det at
billettkupongene må benyttes i den rekkefølgen de bestilles, etter dato og strekning. Dersom
en passasjer ikke benytter seg av utreisen må returbilletten omregnes til en enveis billett.

Klager valgte å kjøpe seg en ny billett fra Paris til Oslo, kroner 3 975, fremfor å skrive om sin
opprinnelige billett til en enveis billett. Omskrivningen ville kostet klager kroner 3 500. Air
France ønsker å refundere mellomlegget mellom den nye billetten og omskrivning av den
gamle, kroner 475.

Air France kan dessverre ikke imøtekomme klagers krav utover dette.

Det vises for øvrig til Air Frances brev.

Nemnda bemerker:

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen.

Det fremkommer av Air Frances regler og vilkår at billettkupongene må benyttes i den
rekkefølgen de bestilles, etter dato og strekning. Dersom en passasjer ikke benytter seg av
utreisen må returbilletten omregnes til en enveis billett.

Nemnda er av den oppfatning at Air France hadde anledning til å kreve en eventuell
prisdifferanse mellom opprinnelig pris for strekningen (returreisen) og prisen for enveisbillett
for samme strekning. Nemnda har forståelse for at klager reagerer på mangelfull informasjon
i Oslo samt at han dagen før avreise fra Paris fikk informasjon om innsjekking. Etter nemndas
vurdering kan imidlertid ikke dette føre til annet resultat enn det som fremgår av vilkårene.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.