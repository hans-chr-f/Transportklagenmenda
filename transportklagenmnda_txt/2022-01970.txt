Vedtak i Transportklagenemnda - Fly

Sammendrag

Krav om full erstatning for ødelagt bagasje.

Dato
15.02.2023

Saksnummer
2022-01970

Tjenesteytere
KLM

Klager har i det vesentlige anført

Klager med kone hadde billetter for å reise fra Seoul til Oslo via Amsterdam den 30. juni
2022. Den første flyvningen, KE925, var med Korean Air, mens flyvningen fra Amsterdam
til Oslo, KE6433, ble utført av KLM.

Klager anfører at begge koffertene de hadde med seg, ble ødelagt under denne reisen.
Klager har oppgitt at klage ble sendt til KLM den 30. juni 2022, og han fikk svar den 4.
juli 2022. I svaret til klager ga KLM beskjed om at Morris kan reparere den ødelagte
kofferten, eller gi klager en ny koffert dersom kofferten ikke lar seg reparere.

Klager anfører at han har forsøkt å få tak i KLM for å få en PIR-rapport, for å kunne gå
videre med reparasjon / utlevering av ny koffert hos Morris, men han har ikke mottatt
dette. Videre anfører klager at han fikk beskjed fra KLM om at de ville gi ham 1500 kroner
som en «goodwill». Klager anfører at han ikke har godtatt dette tilbudet, siden dette ikke
er en god nok erstatning for de to ødelagte koffertene.

Klager krever full erstatning for de ødelagte koffertene.

Tjenesteyterne har i det vesentlige anført
KLM har ikke inngitt tilsvar i saken, på tross av anmodning og purring.

Nemnda bemerker

Før saken behandles i nemnda, skal partene gis mulighet til å uttale seg om både faktiske
og rettslige sider av saken. Dersom partene ikke benytter seg av sin adgang til å uttale
seg, kan nemnda likevel treffe vedtak på grunnlag av opplysningene som er fremkommet
tidligere i saken, jf. transportklagenemndforskriften § 5-3. KLM har ikke avgitt uttalelse til
nemnda.

Klager krever erstatning fra KLM for to skadede kofferter etter reise med Korean Air og
KLM.

Nemnda bemerker innledningsvis at begge flyselskaper regnes som fraktførere, jf.
luftfartsloven § 10-32, slik at kravet kan rettes mot begge flyselskaper. Det vises videre til
Montrealkonvensjonen artikkel 36 nummer 3, hvor det fremgår at krav kan reises både
mot første og siste fraktfører, og at begge fraktførere er solidarisk ansvarlig for tapet.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Mottas innskrevet reisegods uten klage fra mottakerens
side, formodes godset å være utlevert i god stand om ikke annet blir godtgjort, jf.
luftfartsloven § 10-26 første ledd.

Nemnda presiserer at luftfartsloven § 10-26 første ledd er en bevisbyrderegel.
Ettersom skaden ikke ble rapportert før klager forlot flyplassen, medfører denne
bevisbyrderegelen at det er klager som har bevisbyrden for at skaden oppsto på reisen
eller i KLMs varetekt.

Etter nemndas syn har klager oppfylt denne bevisbyrden. Klager har oppgitt at klagen
ble sendt til KLM samme dag som ankomst. I tillegg har klager fremlagt dokumentasjon
fra forhandler som bekrefter at den ene kofferten (en Mandarina Duck-koffert) har
ytre skader som ikke kan repareres, mens den andre (en Samsonite-koffert) har skader
som lar seg reparere. Dokumentasjonen fra forhandleren viser også at estimert nyverdi
for Mandarina Duck-kofferten er 3000 kroner, mens estimert nyverdi for Samsonite-
kofferten er 4699 kroner. KLM har som nevnt ikke inngitt tilsvar i saken og har ikke
imøtegått klagers anførsler.

Nemnda legger etter dette til grunn at skadene oppsto under flyreisen med KLM. Det er
fremlagt bilder av de skadede koffertene. Nemnda legger til grunn at den ytre skaden
på Mandarina Duck-kofferten ikke lar seg reparere, og at skaden er så betydelig at det
er rimelig at KLM erstatter kofferten. Ved erstatningsutmålingen gjøres fratrekk for
slitasje og verdiforringelse. Det er oppgitt fra forhandler at kofferten var fem år gammel.
Nemnda fastsetter derfor erstatningen for denne kofferten skjønnsmessig til 1500
kroner. Videre legger nemnda til grunn at Samsonite-kofferten ifølge forhandleren lar
seg reparere. Det er ikke oppgitt hvor mye dette vil koste, men nemnda anbefaler at KLM
dekker denne kostnaden.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM dekker reparasjonskostnadene for Samsonite-
kofferten og utbetaler 1500 kroner for Mandarina Duck-kofferten.