Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.12.2018

Saksnummer
2018-01571

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY645 fra Bergen (BGO) til Oslo lufthavn
(OSL) 11. februar 2018 13.30. Flyvningen ble kansellert, og klager har på dette grunnlag
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Norwegians flyvning DY645 fra Bergen til Oslo 11. februar 2018 ble kansellert.
Kanselleringen skyldtes at Bergen ble rammet av kraftig snøfall denne dagen. Dette
påvirket all flytrafikk ut og inn av flyplassen, og flyplassen i ble i perioder stengt på grunn
av snørydding. 

Klager ble booket om til DY623 neste dag, 12. februar, da værforholdene var bedre. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY645 fra Bergen til Oslo 11. februar 2018 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen kraftig snøvær i Bergen denne dagen. Flyplassen ble
stengt flere ganger som følge av snørydding. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble booket om til ny flyvning neste
morgen, et omrutingstilbud nemnda anser som "snarest mulig" i forordningens forstand.
Nemnda legger til grunn at forsinkelsen ikke kunne vært unngått selv om alle rimelige
tiltak var truffet. Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.