Vedtak i Transportklagenemnda - Fly

Sammendrag

Krav om refusjon av kostnad for Wizz Air medlemskap.

Dato
11.11.2021

Saksnummer
2021-00908

Tjenesteytere
Wizz Air

Klager har i det vesentlige anført

Klager hadde flybilletter med Wizz Air tur / retur Oslo – Split, med utreise 15. juli 2021 og
retur til Oslo 15. august 2021. Klager mottok beskjed 28. mai 2021 om at flyvningen var
kansellert. 

Klager valgte å søke refusjon og har mottatt dette. Klager hadde flybillett med Ryanair fra
Zadar i Kroatia til Køln (Bonn) 16. juli 2021, og fikk ikke benyttet denne billetten ettersom
han ikke fløy til Split den 15. juli. Klager søker refusjon for denne billetten med  NOK
667,65. 

Klager hadde bestilt et medlemskap i Wizz Discount club, dette medlemskapet ønsker
han nå refundert med kr 320. Medlemskapet innebærer at man kan få bedre priser på
billetter og bagasje.

Tjenesteyterne har i det vesentlige anført
Flyvningene den 15. juli 2021 og 15. august 2021 med Wizz Air ble kansellert grunnet
kommersielle årsaker. Det ble gitt beskjed til klager den 28. mai 2021. Klager ble med
dette informert om endringen mer enn to uker før avreise, og har dermed ikke rett på
standarderstatning, jf. EU-forordning 261/2004 artikkel 5 punkt 1, bokstav i).

I henhold til Wizz Air sine alminnelige befordringsvilkår (GCC) fikk klager tre alternativer
og det ble valgt alternativ c) Kanseller reisen og få full refusjon av kostnaden for den
kansellerte flyvningen, og dersom aktuelt, for returreisen.

Wizz Air har den 17. juni 2021 refundert klager NOK 2 068 for Wizz Air billetten. Wizz
Discount club medlemskapet på NOK 320 er ikke refunderbart. Medlemskapet er årlig
og kan fortsatt benyttes. Det vises til Wizz Air sine befordringsvilkår artikkel 16.1.1 og 6.5,
hvor det står at bortsett fra det som er uttrykkelig nevnt i befordringsvilkårene, så er alle
priser, skatter, avgifter og gebyrer for andre tjenester, ikke refunderbare. Videre står det
at dersom en vil melde seg ut av Wizz Air Club, så er beløpet betalt for medlemskapet
ikke refunderbart.

Wizz Air kan ikke imøtekomme klagers krav.

Nemnda bemerker

Ved kansellering kan en ha rett på standarderstatning, jf. EU-forordning 261/2004
artikkel 5, jf. artikkel 7. Dette gjelder imidlertid ikke i tilfeller hvor klager ble informert om
kanselleringen over to uker før avreise, jf. forordningens artikkel 5 punkt 1 bokstav c) i).
Dette er tilfellet i foreliggende sak. Klager har med dette ikke rett på standarderstatning.

Ved kansellering har passasjerene valget mellom refusjon av hele billettprisen eller
omruting snarest mulig på tilsvarende transportvilkår, jf. EU-forordning 261/2004 artikkel
8. Klager har i dette tilfellet krevd refusjon. Wizz Air har anført at refusjon av billetten ble
iverksatt den 17. juni 2021. Klager har bekreftet å ha mottatt refusjon av billettene. 

Klager har krevet refusjon av Wizz Air-medlemskapet pålydende 320 NOK. 

Ved bestilling av flyreise og andre tjenester på nettet er det viktig å undersøke vilkårene
nøye før bestillingen bekreftes. Når tilbudet er akseptert, er avtalen i utgangspunktet
bindende. 

Wizz Air har fremlagt utdrag fra sine vilkår, hvor det står at Wizz Air-medlemskapet ikke
er refunderbart. Basert på selskapets vilkår har klager med dette ikke rett på refusjon av
denne kostnaden. 

Det fremgår av avtaleloven § 36 første ledd at: "En avtale kan helt eller delvis
settes til side eller endres for så vidt det ville virke urimelig eller være i strid med
god forretningsskikk å gjøre den gjeldende. Det samme gjelder ensidig bindende
disposisjoner." 

Det er i denne saken snakk om et relativt lavt beløp, betalt for å kunne motta
medlemsfordeler hos Wizz Air.  Det fremstår som en alminnelig avtale som vil kunne
være til fordel både for Wizz Air (som vil kunne få solgt flere flybilletter) og kunden selv
(som vil kunne få rabatt på flybilletter og innsjekket bagasje). Terskelen for å sette til side
en avtale som urimelig er meget høy. Nemnda kan ikke se at vilkårene i avtaleloven § 36
er oppfylt i denne saken. Nemnda kan med dette ikke anbefale at klager får medhold i
kravet om refusjon av medlemsavgiften.

Klager har også krevet å få refundert  billetten han ikke fikk benyttet fra Zadar med
Ryanair NOK 667,65. Klager har fått valget mellom omruting og refusjon og har valgt
refusjon, uten å tydeliggjøre at han hadde behov for å reise til Split, slik at han kunne
nyttiggjøre seg billettene til Bonn. Nemnda mener derfor at klager er nærmest til å bære
det tapet han da har hatt, og at han ikke har rett på refusjon av utgiftene til billetter med
Ryanair.

Vedtak

Transportklagenemnda anbefaler at klager ikke gis medhold.