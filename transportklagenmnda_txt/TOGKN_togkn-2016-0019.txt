Vedtak i Transportklagenemnda
- Kollektivreiser

Sammendrag

Refusjon av ilagt gebyr for manglende billett

Dato
17.11.2016

Saksnummer
019/16 K

Tjenesteyter
NSB AS

Klager har i det vesentlige anført:

Klager skulle ta bussen fra Strømmen (Sagdalen skole) til Lillestrøm stasjon for videre
transport til Oslo og Notodden. Pga. mange passasjerer og mye trafikk ble bussen 8. minutter
forsinket og gikk først kl.15:28, og ankom Lillestrøm stasjon kl. 15:33.Pga av forsinkelsen måtte
klager derfor skynde seg for å rekke toget ved Lillestrøm stasjon.

Klager har en kneskade, og hans lege sagt at han ikke må overbelaste kneet, derfor må klager
være forsiktig. Til tross for skaden rakk klager toget rett før det skulle gå. Han løp inn på toget,
satte seg andpusten ned og kjøpte billett via Ruters mobil-app. Ett minutt senere kom det en
vakt og fortalte klager at han ikke hadde gyldig billett. En medpassasjer mente at klager burde
få en advarsel, siden han hadde sett at klager hadde løpt for å rekke toget. Togbetjenten
begynte da å heve stemmen og klager opplevde betjenten som frekk i tonen. Dersom klager
skulle rekke bussen til Notodden var han avhengig av å ta dette toget.

Klager krever at gebyret slettes.

NSB har i det vesentlige anført:

NSB er usikker, men forstår det slik at bussen fra Sagdalen ankom Lillestrøm forsinket slik at
klager fikk liten forbindelsestid til toget fra Lillestrøm. Hvorfor klager i utgangspunktet ikke
hadde kjøpt billett fra Sagdalen til Oslo - altså fra sone 2Ø til sone 1 når han påsteg bussen-
eller kjøpte billett fra Lillestrøm til Oslo når han var om bord i bussen underveis til Lillestrøm,
eller kjøpte billett til reisen når han ventet på bussen vites ikke.

Generelt vil det også være enkelt å kjøpe billett via mobil-app samtidig som man beveger seg.
Av saken går det tydelig frem at klager hadde planlagt å reise videre fra Oslo mot Notodden.
Da er det merkelig at klager ikke kjøper billett helt frem til Oslo S (sone 1) i utgangspunktet.
Klager tok imidlertid plass i ubetjent vogn på tog 1638 fra Lillestrøm med publisert avgangstid
klokken 14:36. Billettkontroll ble påbegynt etter avgang fra Lillestrøm. Ved kontroll hadde
klager igjen 1 minutt og 50 sekunder nedtelling igjen.

I NSBs transportvilkår § 4 punkt C er det beskrevet at kjøp og validering av elektroniske
billetter skal skje før ombordstigning. Det samme er tilfelle med Ruters app, hvor det er
beskrevet at du kan ta plass når nedtelling er påbegynt, altså når kjøp er gjennomført, i
henhold til «Ruter betingelser» som er betingelser fra Ruter sin app.

Altså - kjøp av billett skal være utført før du tar plass i en ubetjent vogn. Dette er vesentlig
og logisk - ellers kunne de fleste kjøpe billett via app når de ser det utføres kontroll i vognen,
for deretter å komme med påstand om at man hadde til hensikt å kjøpe billett via app - men
ble forhindret på grunn av dårlig dekning, fordi toget var i tunnel, feil på mobil, dårlig tid, ikke
dekning på kort, uvitenhet mm.

De ubetjente vognene er godt merket utvendig og innvendig med «kun gyldig billett»,
«stemplet eller validert». Videre står det forklart at dersom man mangler gyldig billett må man
ta kontakt med konduktøren i den betjente vognen for å skaffe seg en gyldig billett. Videre er
det angitt at dersom man blir påtruffet i kontroll i en ubetjent vogn uten gyldig billett vil man
bli ilagt et gebyr fastsatt av Samferdselsdepartementet. På dørene mellom vognene innvendig
i toget er det skiltet retning til betjent vogn. Se vedlegg «merking». Når klager til tross for
vilkårene i app, og tydelig merking både innvendig og utvendig på vognen likevel velger å ta
plass i ubetjent vogn uten gyldig billett så løper klager en risiko, som her realiserte seg ved
at klager korrekt ble ilagt gebyr. Billettkontroll vil være meningsløst dersom regel om å ha
gyldig billett før ombordstigning ikke praktiseres, da reisetid mellom stasjoner kan være kun få
minutter.

På strekningen i dette tilfelle var transporttid 10 minutter. Det er kun forhåndsbetaling som er
godkjent når man tar plass i ubetjente vogner.

Toget ankom Lillestrøm klokken 14:34 og avgikk klokken 14:36:52. Se vedlegg «tog1638». Toget
gikk da direkte fra sone 2Ø til sone 1, Lillestrøm - Oslo S.

Klager kjøpte sin billett klokken 14:38:17.- samtidig med at billettkontroll var startet i vognen.
Billetten starter da nedtelling og bli aktiv to minutter senere.

Utover ovennevnte misforhold i tid for kjøp - NSB bemerker at det tar ca. 20 sekunder fra
dørene på toget stenger til toget faktisk avgår.

NSB legger til grunn at klager ikke hadde til hensikt å kjøpe billett - men kjøpte billett via app
da han så kontrollen startet i vognen.

Dersom klager hadde til hensikt å kjøpe billett via app skulle kjøpet vært avsluttet før han gikk
om bord jf. vilkår. Ellers kunne de fleste som blir påtruffet i kontroll uten gyldig billett komme
med påstander - og påbegynne kjøp når man ser at det er billettkontroll.

Altså kjøp av billett skal være avsluttet før man går om bord - som ikke var gjort her. Gebyr ble
da ilagt på det objektive grunnlag at klager ikke kunne fremvise gyldig billett for reisen klager
benyttet seg av.

Generelt kan mange finne på å påberope seg unntak fra regel om at man må ha gyldig
billett etter å ha blitt påtruffet i billettkontroll uten å ha gyldig billett i ubetjent vogn. Det kan
henvises til for eksempel alder - ung/gammel, sykdom, uvitenhet, språkproblemer, dårlig kne
som i denne sak, akutt hendelse mv.

NSB kan imidlertid ikke skille på de som påberoper seg slike individuelle årsaker vs de som
bevisst tar risiko og tar plass uten å ha gyldig billett i ubetjent vogn.

Hjemmel for gebyret fremgår av NSBs Transportvilkår § 4 C - passasjerer som ved
billettkontroll ikke har stemplet eller på annen måte gyldig billett, vil bli ilagt et gebyr fastsatt
av Samferdselsdepartementet - jf. Jernbaneloven § 14 - hvor klager i dette tilfelle ikke hadde
gyldig billett for hele reisen han benyttet seg av.

NSB opprettholder på bakgrunn av dette sitt krav om betaling av gebyret.

Nemnda bemerker:

Klager ble påtruffet ved billettkontroll i ubetjent vogn uten gyldig billett og ble ilagt gebyr.

Det fremgår av NSBs transportvilkår § 4 C at kjøp og validering av elektroniske billetter skal
foretas før ombordstigning. Av samme bestemmelse fremgår at passasjerer som ved kontroll
ikke kan fremvise gyldig billett, vil bli ilagt et gebyr. Bestemmelsen er objektiv. Gebyr kan
således ilegges selv om passasjeren ikke har opptrådt klanderverdig.

Nemnda legger til grunn at klager gikk på toget uten å ha kjøpt billett på forhånd. Vilkårene
for å ilegge gebyr var da til stede.

Nemnda har ved vurderingen av klagen tatt i betraktning klagers anførsel om at han hadde
liten tid og et dårlig kne, og derfor ikke fikk kjøpt billett før påstigning. Disse forhold kan
imidlertid ikke gi grunnlag for sletting av gebyret. Klager bruker mobil-app og kunne kjøpt
billett på et tidligere tidspunkt eller satt seg i en betjent vogn.

Praksis kan oppleves streng, men fra reiseforetakenes side er det påkrevet med en
konsekvent praksis da det er vanskelig å kontrollere de forskjellige reisendes grunner og
påstander til ikke å ha kjøpt billett før etter påstigning

Nemnda finner ikke grunn til å anbefale at gebyret slettes.

Vedtak:

Transportklagenemnda Kollektivtransport finner ikke å kunne anbefale å ta klagen til følge.

Vedtaket er enstemmig.