Vedtak i Transportklagenemnda - Fly

Sammendrag

Krav om refusjon av utgifter i forbindelse med forsinkelse.

Dato
08.04.2013

Saksnummer
663/12F

Tjenesteyter
Lufthansa German Airlines

Krav om refusjon av utgifter i forbindelse med forsinkelse.

Klager har i det vesentlige anført:

Klager skulle reise fra Oslo til Milano via Frankfurt den 30. september 2012. LH861 fra Oslo til
Frankfurt ble forsinket en time slik at klager mistet sin videreforbindelse til Malpensa Lufthavn
i Milano.

Ved ankomst Frankfurt oppdaget klager at de var booket om til å reise til Linate Lufthavn
i Milano. Dette medførte at klager måtte ta drosje mellom flyplassene for å hente
forhåndsbestilt leiebil.

Klager krever refusjon av utgifter til drosje og mat til sammen 150 euro. Videre krever klager
standarderstatning i henhold til EU forordning 261/2004.

Lufthansa har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Lufthansa ved nemndas e-post av 20. november 2012 med frist til 20.
januar 2013 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket slik at klager kom frem til sitt endelige bestemmelsessted, Milano Malpensa, over fire
timer etter planlagt ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Lufthansa har verken svart klager eller nemnda, og har følgelig ikke godtgjort at forsinkelsen
skyldtes en ekstraordinær omstendighet som ikke kunne vært unngått selv om alle rimelige
tiltak var truffet. Forsinkelsen gir således rett til en standarderstatning på 400 euro per
person.

Nemnda legger på bakgrunn av de foreliggende opplysninger til grunn at klager ble påført
utgifter på 150 euro til mat og transport mellom flyplassene. Lufthansa plikter å erstatte disse
utgifter, jf. forordningen artikkel 8 nr. 3 og artikkel 9 nr. 1.

Vedtak:

Transportklagenemnda - fly anbefaler Lufthansa betaler til klager en standarderstatning på
400 euro per person samt erstatning for utgifter til transport og mat med 150 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS