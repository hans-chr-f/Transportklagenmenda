Vedtak i Transportklagenemnda - Fly

Sammendrag

Krav om refusjon av utgifter til nye billetter grunnet kansellering som følge av konkurs.

Dato
14.09.2020

Saksnummer
2020-01137

Tjenesteytere
Travellink
Air France

Klager har i det vesentlige anført

Den 25. mars 2019 bestilte klager en reise hos Travellink for to personer fra Torp til
Delhi den 13. april, med retur fra Goa til Oslo den 27. april. Utreisen var med KLM og
Jet Airways. Ved ankomst Amsterdam ble klager gjort oppmerksom på at Jet Airways
flyvning mellom Amsterdam og Delhi kl 10.20 kansellert. Klager med følge ble booket om
til senere fly kl 14.25.

Den 25. april, få dager før hjemreisen fant klager tilfeldig ut at Jet Airways var slått
konkurs. Klager hadde ikke mottatt noen informasjon fra verken Travellink eller
flyselskapene på forhånd. Returen var med Jet Airways og Air France. Flyvningene
mellom Goa - Mumbai og Mumbai - Paris den 27. april med Jet Airways var dermed
kansellerte. 

Da klager etter mye om og men fikk kontakt med Travellink ble de tilbudt ombooking
til Air India lørdag den 27. april, med ankomst mandag morgen 29. april, en reise
på 48 timer. I tillegg inkluderte reiseruten kun 25 minutters transfer i Delhi, hvor
minimumskravet er på 1 time 15 minutter. Flyvningen og tilbudet var urealistisk. 

Klager måtte være på jobb mandag morgen. Opprinnelige billetter hadde ankomst
Gardermoen søndag kveld kl 23.10. 

Klager mottok deretter et nytt tilbud fra Travellink med Ethiopian Airlines lørdag morgen
med 12 timers transfer i Addis Abeba, ankomst Gardermoen mandag kl 08.45. Klager
ønsket å tenke på tilbudet, og ba om å bli oppringt uten at dette skjedde. Det var svært
mye frem og tilbake med Travellink på chat og per telefon, og det endte med at Travellink
kansellerte tilbudet klager hadde mottatt med Ethiopian Airlines. Klager stiller seg kritisk
til dette, da de vurderte å takke ja til dette tilbudet. 

Klager endte opp med å kjøpe nye flybilletter hjem med annet flyselskap, de billigste
tilgjengelige var med Emirates til kroner 22 987 for to personer. Hun stiller seg svært
kritisk til den dårlige kundeservicen og tilgjengeligheten hos Travellink. Mangel på
informasjon skapte forvirring og usikkerhet. 

Klager har mottatt kroner 5 685,24 fra Travellink. Hun krever kroner 22 987 refundert
med fradrag av kroner 5 685,24.

Det vises for øvrig til klagers brev.

Tjenesteyterne har i det vesentlige anført
Travellink har i det vesentlige anført:

Den 10. april ble Travellink informert om at Jet Airways var konkurs og at klagers
flyvninger fra Goa til Paris via Mumbai var kansellerte. Travellink sendte klager en epost
den 11. og den 12. april og ba henne kontakte Travellink uten at dette skjedde. Først to
dager før returreisen tok klager kontakt med Travellink, på dette tidspunktet lyktes det
ikke Travellink å skaffe klager alternativ returreise.

Travellink kan ikke betale for nye returbilletter da denne hendelsen var fullstendig
utenfor reisebyråets kontroll.  

KLM/Air France har i det vesentlige anført:

Den 10. april og den 17. april ble reisebyrået Travellink informert om kanselleringen av
(på henholdsvis utreisen og returen) Jet Airways flyvninger fra Amsterdam til Delhi den
14. april, og fra Goa til Paris via Mumbai den 27. april 2019, som følge av at flyselskapet
var slått konkurs. Dette var mer enn to uker før avgang. 

Klager med følge ble tilbudt flere alternativer, og et alternativ med Air India og Ethiopian
Airlines med avreise 27. april ble bekreftet av Travellink og billettene ble skrevet om.
Men den 26. april mottok KLM melding fra Travellink om at returen kunne kanselleres og
refunderes. 

KLM/Air France viser til fremlagt dokumentasjon samt kopi av klagers PNR historie som
bekrefter ovennevnte.

Ved kansellering kan passasjerene enten velge å avbryte reisen mot full refusjon eller
bli ombooket. I dette tilfellet har klager benyttet utreisebillettene, mens de ombookede
returbillettene ikke ble benyttet. Air France har refundert den delen av de opprinnelige
billettene som ikke ble benyttet. 

KLM/Air France kan ikke stå ansvarlig for at klager kjøpte nye billetter med et annet
selskap. Klager ble tilbudt ombooking innen rimelig tid uten at disse ble benyttet.

KLM/Air France kan ikke imøtekomme klagers krav utover det som allerede er refundert.

Nemnda bemerker

Flyselskapet Jet Airways er konkurs. Eventuelle krav må rettes til bobestyrer. Som kunde
er man såkalt uprioritert konkursdebitor og utsiktene til refusjon/erstatning er dessverre
ikke store. Som følge av dette blir eventuelle krav om refusjon av opprinnelige billetter å
avvise. 

Klager har krevet refusjon av nye billetter hjem fra India til Norge.  

I følge klager var det mye frem og tilbake mellom henne og Travellink etter at hun to
dager før hjemreisen oppdaget at Jet Airways var konkurs. Klager hevder det var svært
vanskelig for henne å oppnå kontakt med reisebyrået, og at det var utallige samtaler per
chat og telefon. 

Klager fikk til sist et tilbud om å reise via Mumbai og Addis Abeba den 27. april, med
ankomst Oslo Gardermoen omtrent ti timer senere enn opprinnelig ankomsttid. Selv
etter at klager hadde erfart at det var svært vanskelig å oppnå kontakt med reisebyrået
fra India, valgte hun igjen å be Travellink ringe tilbake, slik at hun kunne tenke over dette
tilbudet. Klager hevder reisebyrået ikke ringte tilbake. 

Det er uklart for nemnda hvorfor Travellink kansellerte klagers ombooking via Mumbai
og Addis Abeba, og det står ord mot ord hvem som gav beskjed om hva. 

Air France har fremlagt en kopi av klagers PNR-historie (bookinghistorie) som bekrefter
flyselskapets anførsler. PNR-historien viser videre at reisebyrået Travellink sendte en
epost til klager den 12. april med beskjed om å kontakte reisebyrået for omruting: 
058 AR/RM MAJOR SCHEDULE CHANGE EMAIL SENT DINESH/IGT/12APRI L2019 
Det er ukjent for nemnda hvorfor klager ikke har lest denne eposten. Den er imidlertid
sendt, og dersom klager hadde kontaktet Travellink på dette tidspunktet ville reisebyrået
mest sannsynligvis kunne funnet en alternativ reiserute. Nemnda bemerker at
epostadressen klager har oppgitt til nemnda er den samme som i hennes booking. 

Nemnda har delt seg i et flertall og et mindretall. 

Flertallet, lederen, bransjerepresentantene og forbrukerrepresentant Iversen, mener at
klager til dels selv er skyld i at hun pådro seg utgifter til nye billetter; dette ved å ikke lese
e-posten fra reisebyrået som hun mottok den 12. april, og ved å være noe ubesluttsom
etter endelig å ha mottatt et tilbud som lot seg gjennomføre svært kort tid før avreise. 

Mindretallet, forbrukerrepresentant Faye-Lund, legger som flertallet til grunn at dersom
klager hadde kontaktet Travellink den 12. april ville problemene med ombooking vært
unngått. Når Travellink likevel tilbyr ombooking på returen, må dette tilbudet være
avgjørende. I dette tilfellet er det uklart hvorfor billettene i anledning ombooking ble
kansellert av Travellink. Travellink har ikke forklart hvorfor, og mindretallet finner derfor
grunn til å legge til grunn klagers påstand om at de ikke hadde avvist ombookingen. Etter
mindretallets syn må derfor Travellink være ansvarlig for å betale nye billetter. 

Nemnda finner etter dette ikke å kunne anbefale at klager gis medhold.

Vedtaket er fattet med den dissens som fremgår over.

Vedtak

Transportklagenemnda-fly finner ikke å kunne anbefale at klager gis medhold.