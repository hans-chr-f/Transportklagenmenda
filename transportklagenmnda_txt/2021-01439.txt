Vedtak i Transportklagenemnda
- Kollektivreiser

Sammendrag

Krav om refusjon av betalt gebyr.

Dato
14.12.2021

Saksnummer
2021-01439

Tjenesteytere
Ruter

Klager har i det vesentlige anført

Klager reiste med trikken da hun ble ilagt gebyr for sent kjøp av billett. Klager viser til at
hun hadde gyldig billett akkurat i det tidspunktet hun satte foten om bord på trikken.
Klager ber om at Ruter refunderer gebyret.

Tjenesteyterne har i det vesentlige anført
Klager ble stoppet i billettkontroll om bord på trikkelinje 17 den 19. august 2021. Det
ble i dette tilfellet fremvist billett i app som var bestilt for sent. Ruter viser til selskapets
reisevilkår punkt 3 hvor det fremgår at passasjeren skal ha gyldig og aktivert billett ved
påstigning på et transportmiddel. 

Klagers billett ble bestilt kl. 09:43:11 og var gyldig fra klokken 09:43:22. Klager reiste fra
Forskningsparken, og det fremgår av trikkens sanntidslogg at den ankom holdeplassen
kl.09:43:02 og kjørte derfra klokken 09:43:20. Dette betyr at klagers billett ble bestilt etter
at klager hadde gått om bord. 

Ruter ser ingen grunn til å refundere klagers gebyr i dette tilfellet.

Nemnda bemerker

Klager ble ilagt gebyr på trikkelinje 17 den 19. september 2021 fordi hun hadde kjøpt
billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

Klagers billett ble kjøpt og aktivert kl.09:43:22. Ifølge klager reiste hun fra
Forskningsparken. Ruter har fremlagt sanntid som viser at trikken kjørte derfra
kl.09:43:20. Nemnda legger følgelig til grunn at billetten ble aktivert etter ombordstigning
på trikken, og vilkårene for å ilegge gebyr var dermed til stede.

Vedtak

Transportklagenemnda finner ikke å kunne anbefale at klager gis medhold i sitt krav.