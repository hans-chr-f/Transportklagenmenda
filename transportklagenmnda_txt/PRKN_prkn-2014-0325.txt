Vedtak i Pakkereisenemnda

Sammendrag

Krav om kompensasjon grunnet dårlig hotellstandard, renhold og all inclusive.

Dato
09.10.2015

Saksnummer
325/14P

Tjenesteyter
Ving Norge AS

Saken gjelder:

Krav om kompensasjon grunnet dårlig hotellstandard, renhold og all inclusive.

Klager har i det vesentlige anført:

Klager bestilte en 2 ukers reise til Compostela Beach, Playa de Las Americas med
innkvartering i en 1-roms leilighet med havutsikt og all inclusive.

Compostela Beach tilsvarte ikke klagers forventninger til et 4-stjerners hotell. De har tidligere
vært på 5-stjerners hotell i Tyrkia til en lavere pris. Selv om dette er to forskjellige land, går det
ikke an å betale så mye mer for lavere standard.

Leiligheten var nedslitt med møkkete vegger, revnet sofapute, hjørnet på kjøkkenbenken var
møkkete og skapdørene på kjøkkenet var fliset opp. Flottøren på toalettet hang seg stadig opp
og bråkte. Ingen vifte på soverommet og varmt om natten. Døren til soverommet gikk ikke an
å lukke uten å bruke enorme krefter. Ingen drikke tilgjengelig på rommet. Klager fikk beskjed
om at hun kunne hente vann og brus i glass og ta med opp til rommet, men dette var ikke lett
da klager var avhengig av krykker. Dessuten ble brusen doven. Resultatet var at klager måtte
ut og kjøpe vann, øl og mineralvann hver dag for å ha i leiligheten. Håndklær til solsengene
måtte de betale ekstra for. Det ble billigere om de gikk ut og kjøpte seg hvert sitt håndkle.

Maten som ble servert til lunsj og middag var ikke bra. Klager valgte å komme ca. en time før
middagen var slutt da det var litt roligere i matsalen. Dette resulterte i at de hadde gått tom
for mye av maten. De har aldri brukt så mye penger på å spise ute selv om de nesten betalte
4000 hver for all inclusive. Hun klagde flere ganger til de personene med Ving logo som var i
restauranten fordi det til stadighet var tomme fat, lite middag og dessert. Hun fikk til svar at
det pleide å være nok mat.

Klager snakket med både de skandinaviske og de spanske i resepsjonen. Allerede første
kvelden tok klager kontakt med en av de svenske damene i resepsjonen som hadde Vings logo
på seg. Hun klagde på hvordan leiligheten så ut og fikk til svar at det kunne de ikke gjøre noe
med da den var som den var.

I og med at det ikke er notert at klager tok kontakt med resepsjonen på hotellet, er det noen
som ikke har gjort jobben sin godt nok. Klager snakket spesielt med to svenske damer de
fleste gangene hun var i resepsjonen. Hver gang hun kom visste de hvilken leilighet det dreide
seg om før hun fikk sagt noe.

Klager krever kompensasjon da hotellet ikke svarte til den standarden de hadde forventet ut i
fra reisens pris på ca. kr 18.000 per person.

Det vises for øvrig til klagers brev.

Ving har i det vesentlige anført:

Ving kan ikke se at klager har vært i kontakt med Vings reiseledere på reisemålet og er lei for
at de ikke fikk muligheten til å hjelpe klager på stedet.

Dersom klager hadde tatt kontakt, kunne Vingverten ha sett på muligheter for bytte av
leilighet eller hotell. Av erfaring fra alle Vings hotell vet de at løsninger ofte kommer raskere
ved å involvere Vingverten. Vingverten vil alltid følge opp saken både med gjesten og hotellet,
og sørge for at henvendelsen blir løst.

Ving gjennomfører jevnlige kvalitetsmålinger på sine hotell. En viktig del av Vings klassifisering
er basert på gjestenes tilbakemelding. Dette gjøres blant annet gjennom et spørreskjema som
gjestene fyller ut etter hjemkomst. Resultatene evalueres ukentlig. Så langt i prosessen får
Compostela Beach 4,07 poeng (på en skala fra 1 - 5 der 5 er det høyeste mulige poeng), basert
på svarene til 880 gjester.

Det finnes ikke noe universelt klassifiseringssystem for hoteller, noe som betyr at kravene
til stjerner kan variere fra land til land. Det er derfor Vings klassifisering ikke alltid er lik den
offisielle kategori i det aktuelle land, da Ving ønsker å ha en mer enhetlig klassifisering. Ving
bruker vinger for å klassifisere bostedene og beskriver dette nærmere i sin Reiseinformasjon
på www.ving.no. Ving benytter i tillegg «+» for å fremheve bosteder som er bedre enn normalt
for sin kategori. Vingene går fra enkleste standard 1 vinge og opp til 5 vinger. Klassifiseringen
er ikke utelukkende basert på rommets/leilighetens beskaffenhet, men også på bostedets
beliggenhet og fasiliteter. Hotell med 4 vinger beskriver Ving som: Bedre mellomklasse, flere
fasiliteter og/eller utmerket beliggenhet. Vingene settes etter en fysisk vurdering av hotellet
samt at gjestenes vurderinger legges til grunn.

I hotellteksten informerer Ving om at hotellet er bygget i 1986 og renovert i 2010. Hotellet har
349 rom og er i drift hele året. På hotellrom som stadig er i bruk, bør man være forberedt på
en viss slitasje på 4 år.

Vings representant på Tenerife har sett på leiligheten og tatt bilder som er fremlagt ovenfor
nemnda. Noen av de estetiske feilene er korrekte og disse har han bedt hotellet om å
korrigere. Men dette er ikke noe man legger merke til, med mindre man faktisk kikker etter
det.

Det stemmer at hotellet har svenske ansatte som bærer et skilt med Ving logo. Men Vings
representant mener at det på bildene fremgår en meget tydelig forskjell mellom hotellets og

Vings serviceuniform. Vingpermen ligger i resepsjonen og på den første siden fremgår bilder
av Vings guider på hotellet. Av teksten fremgår det hvor og når guidene er på hotellet. Vings
representant har sjekket hotellets datasystem, men fant ingen notater om klager.

Det vises for øvrig til Vings brev.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Pakkereisenemnda viser til klagerens beskrivelse av leiligheten som fremgår ovenfor. Det er
videre fremlagt bilder, tatt både av klageren og av en Vingansatt.

Nemnda legger til grunn, sik det fremgår av Vings hotellbeskrivelse, at hotellet ble bygget i
1986 og at det ble renovert i 2010. Hotellrom som brukes året rundt er utsatt for stor og ofte
synlig slitasje, men det bør likevel ikke forekomme sofaputer med ødelagt glidelås eller løs
flottør på toalettet. Likeledes skal renholdet være godt, men det holder vanligvis ikke nordisk
standard. Siden ingen av den ovenfor nevnte forhold ble tatt opp på reisemålet, kan det ikke
kreves erstatning i ettertid.

Når det gjelder klassifisering, finnes det pr. i dag ingen internasjonal standard. Det er derfor
vanskelig å sammenligne hoteller i forskjellige land.

Det er vanskelig for nemnda å ha noen formening om kvaliteten på all inclusive-tilbudet, ut
fra det faktum at klageren vanligvis ventet med å spise til ca en time før stengetid. En stor
hotellspisesal i et familiehotell vil vanligvis bære et visst preg av at det går mot slutten av
åpningstiden.

Arrangøren har opplyst at det ikke er gitt opplysninger om at det skulle være minibar på
rommet, eller at vifter og håndklær skulle være gratis tilgjengelig. Tvert i mot står det motsatte
i hotellbeskrivelsen.

Som referert ovenfor, må man ta kontakt med Vings stedlige representanter hvis man
ønsker å fremsette en klage. Da gis reisearrangøren en mulighet til å avhjelpe problemet,
eventuelt ved å flytte kunden til et annet hotellrom eller til et annet hotell. Hvis man ikke gir
arrangøren mulighet til retting, mister man retten til ytterligere krav. Av de fremlagte bildene
fra resepsjonen fremgår det tydelig at Ving har en egen skranke, og det er videre fremlagt
bilde som viser at Ving har kontor ved siden av hotellresepsjonen. Personale i spisesalen og i
resepsjonen er ikke representanter for Ving, og er ut fra det som fremgår av bildene, ikke likt
uniformert.

Nemnda kan etter dette ikke se at det foreligger grunnlag for å gi prisavslag, da klage til rett
person ikke er fremsatt på hotellet.

Vedtak:

Pakkereisenemnda kan ikke anbefale at det blir gitt noe prisavslag i dette tilfellet.

Vedtaket er enstemmig.