Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at konduktøren hadde gitt
beskjed om at busskortet var gyldig på den aktuelle strekningen.

Dato
16.06.2022

Saksnummer
2022-00569

Tjenesteytere
Vy

Klager har i det vesentlige anført

Klager ble ilagt gebyr på toget etter avgang fra Årnes stasjon den 10. februar 2022.

Klager anfører at han hadde skolebusskort og at han var blitt fortalt av konduktører
tidligere at skolebilletten var gyldig fra Rånasfoss til Skarnes. Klager anfører at han derfor
har kjørt til trening daglig med billetten. Klager anfører at han trener i Kongsvinger og
har pleid å kjøpe billett fra Skarnes til Kongsvinger, siden han fikk oppgitt at busskortet
gjaldt frem til Skarnes. Videre anfører klager at han uansett kun brukte skolekortet frem
til kl. 18.00, da han vet at skolebilletten ikke fungerer lenger etter kl. 18.00. Klager viser til
fremlagt dokumentasjon på billettkjøpene han har pleid å utføre.

Klager stiller seg kritisk til den feilaktige informasjonen han har fått fra konduktørene
om skolekortets gyldighet. Videre anfører han at konduktørene på toget var frekke og
direkte og verken informerte ham om hva som skjedde eller ga ham noen forklaring.
Klager anfører i tillegg at den ene konduktøren mente at skolebilletten ikke var gyldig
for Neskollen, noe klager anfører at den garantert er, da den blant annet har som
mål å dekke dette området i forbindelse med skoletransport. Klager anfører at dette
gjorde ham forvirret og at han fikk følelsen av at kontrollørene var usikre og opptrådte
uprofesjonelt.

Klager krever frafall av det ilagte gebyret.

Tjenesteyterne har i det vesentlige anført
Ved billettkontroll ble klager påtruffet i en vogn merket «kun gyldig billett» på toget
den 10. februar etter avgang fra Årnes mot Kongsvinger uten å kunne forevise gyldig
billett for reisen han benyttet seg av, og han ble derfor korrekt ilagt kontrollgebyr. På Vys
gjenpart av kontrollbong er det notert kun sone 4N, som er jamfør billett på reisekort
som klager har lagt med i klagen.

Årnes er siste stasjon innenfor Ruters takstsystem på denne linjen mot Kongsvinger.
Ruter-billetten for sone 4N er altså gyldig frem til Årnes på denne linjen, ikke etter.
En skolebillett er utstedt etter søknad om transport mellom bosted og skole. At Vys
personale skulle ha opplyst klager om at denne billetten var gyldig utenfor sone 4N er
ikke noe Vy kjenner til, og Vy bestrider dette.

I Vys reisevilkår punkt 3 er det beskrevet som følger: «Digitale/elektroniske billetter skal
være aktivert før du går på toget». De ubetjente vognene på toget tydelig merket ut- og
innvendig med «kun gyldig billett».

Til tross for tydelig merking av vogner ut- og innvendig med «kun gyldig billett», kan
mange som har blitt påtruffet i billettkontroll og ikke har kunnet fremvise gyldig billett
for hele reisen angi sympatiske årsaker til hvorfor de kunne fremvise gyldig billett. Vy må
imidlertid stille krav til at billett for hele reisen kan fremvises når man har tatt plass i en
vogn som er merket med «kun gyldig billett».

Gebyr ble ilagt på det objektive kriterium og faktum at klager ikke kunne presentere
gyldig billett for hele reisen han benyttet seg av. Hjemmel for å ilegge gebyr fremgår av
Vys reisevilkår punkt 4 A: «Hvis du ikke kan vise gyldig billett i en kontroll, må du betale
et gebyr fastsatt av Samferdselsdepartementet.». Gebyret er på 950 kroner for reisende
under 18 år, som klager var på datoen for kontrollen. Vy gjør oppmerksom på at klager
var under 18 år på kontrolltidspunktet, men er over 18 år nå.

Vy opprettholder krav om betaling av kontrollgebyret.

Nemnda bemerker

Klager ble ilagt gebyr på toget den 10. februar 2022 som følge av manglende gyldig
billett.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klagers skolekort var kun gyldig frem til Årnes stasjon. Klager hadde ikke billett videre
fra Årnes mot Kongsvinger. Klager kunne dermed ikke fremvise gyldig billett under
billettkontrollen, og vilkårene for å ilegge gebyr var således til stede.

Klager har blant annet anført at han tidligere har fått beskjed fra konduktør om at
skolekortet hans er gyldig frem til Skarnes, og at han derfor har reist og kjøpt billetter i
tråd med denne informasjonen. Vy har bestridt at Vys personale skal ha gitt informasjon
om at skolekortet var gyldig utenfor sone 4N.

Nemnda bemerker at det er den reisendes ansvar å sørge for gyldig billett ved reise med
kollektiv transport. Klager gikk om bord i ubetjent vogn, hvor man må ha kjøpt og aktivert
billetten på forhånd.

Nemnda finner ikke å kunne anbefale at gebyret frafalles. Nemnda har forståelse for
at reaksjonen med gebyr kan oppleves streng. Av hensyn til reiseforetakene er det
imidlertid behov for en konsekvent praksis.

Vedtak

Transportklagenemnda kan ikke anbefale at klager gis medhold.