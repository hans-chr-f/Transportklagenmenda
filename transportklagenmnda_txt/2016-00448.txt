Vedtak i Pakkereisenemnda

Sammendrag

Krav om refusjon av nye billetter til hjemreisen da de
forhåndsbetalte billettene til utreisen ikke skulle benyttes.

Dato
20.03.2017

Saksnummer
2016-00448

Tjenesteytere
Ticket

Klager har i det vesentlige anført

Klager bestilte en reise for 2 personer via Ticket med MSC Cruises på MSC Orchestra.
Cruiset startet og sluttet i Venezia, Italia i perioden 11.09.2016 – 18.09.2016. Totalpris ca.
kr. 26.500.

Bestillingen gjaldt fly tur/retur, buss til og fra flyplass/ havn og selve cruiset.

Ca. 2 uker før cruiset bestilte klager en reise til Venezia via Roma. De ønsket å feriere i
Roma og Venezia før cruiset. Klager regnet med at resten av turen fortsatt var gyldig.

Klager ringte Ticket for å underrette om at de ikke skulle bruke de bestilte flysetene ned
til Venezia via Amsterdam med KLM, men at resten av reisen skulle brukes som bestilt
og betalt. Ticket svarte at KLM ikke aksepterte bruk av seter på returen, når seter en
vei ikke ble brukt som opprinnelig bestilt. Billettene ble mer eller mindre automatisk
kansellert når klager ikke brukte setene til reisemålet.  Ticket skulle allikevel forhøre seg
om muligheten til å få bruke returbillettene med KLM og komme tilbake med svar om
klager fikk bruke returbillettene eller ikke.

Da avreise nærmet seg og klager ikke hadde fått svar fra Ticket som lovet, bestilte han
retur med SAS via København. 

Ticket svarte at KLM ikke aksepterte at klager kunne bruke returbillettene, og at klager
derfor måtte booke nye billetter hjem selv, noe klager allerede hadde gjort. 

Klager tok deretter direkte kontakt med KLM pr. telefon, og fikk bekrefter at det fint gikk
an å bruke returbillettene selv om setene ned ikke ble brukt. Klager måtte kun betale et
depositum på € 70,12 pr. person. Dette måtte ordnes via Ticket siden de hadde stått for
den totale bestillingen. Ticket ble informert om KLM sine uttalelser og klager ble først nå
informert om at MSC Cruises også måtte kontaktes.

Om bord i MSC Orchestra tok klager dette opp med informasjonsdesken samtidig som
han måtte bestille en tidligere disembarkation. Representanten på cruiseskipet sa at
dette lå hos Ticket og KLM. De kunne heller ikke love plass på bussen som var bestilt og
betalt fra havnen til flyplassen, så klager tok taxi.

Klager stiller spørsmål om det er anledning til å kansellere returbilletter som er bestilt og
betalt pga. at flyseter en vei ikke blir brukt, når returbillettene ønskes brukt. Klager stiller
seg undrende til om det er Ticket som reiseoperatør, KLM som flyselskap eller MSC som
cruise selskap som kan kansellere flybillettene. Klager stiller også spørsmål om han har
krav på å få returbillettene refundert og i så fall av hvem?

Billettene fra Venezia til Sola Stavanger med SAS via København kostet kr. 6.512. Klager
krever dette beløpet refundert.

Det vises for øvrig til brev fra klager.

Tjenesteyterne har i det vesentlige anført
Klager tok kontakt med Ticket den 25.08.016 og ble informert om at det antagelig ikke
ville la seg gjøre å kun benytte retur reisen. Ticket lovet å ta dette opp med MSC Cruises.

Den 26.08.2016 fikk Ticket tilbakemelding fra MSC om at de bare solgte billetter tur/retur
hvilket betød at hele billetten ville bli avbestilt dersom gjestene ikke benyttet utreisen fra
Norge. 

Den 01.09.2016 tok Ticket kontakt med klager og informerte om at KLM hadde bekreftet
at det ikke var mulig å kun benytte returen. Hun hadde også spurt KLM om det var mulig
å oppgrader billetten til en enveis billett og fått nei.

Ticket må forholde seg til vilkårene hos KLM/MSC. Ticket beklager på vegne av KLM at
klager mottok annen informasjon den 02.09.2016. 

KLM baserer sine lave priser på tur/retur reiser. En del av disse billettene har forholdsvis
strenge regler som blant annet gjør at de ikke kan endres eller oppgraderes til enveis
billetter. En enveis billett er alltid høyere priset enn tur/retur billetter. Derfor forbeholder
KLM seg retten til å kansellere retur reise der utreise ikke blir benyttet.
Det er KLM som eventuelt kansellerer returreise. Så lenge regelverket for billetten er
"nonrefundeble" er det ingen refusjon til tross for at det er flyselskapet som kansellerer.

Ticket kan ikke se at det er gjort noen feil hverken hos Ticket, MSC eller KLM. Ticket
kan derfor ikke tilby noen kompensasjon på de nye billettere kjøpt hos SAS eller de
ubenyttede billettere med KLM. 

Det vises for øvrig til brev fra Ticket.

Nemnda bemerker

Klager kjøpte reisen gjennom Ticket.no, som igjen formidlet bestillingen til MSC Cruises.
Det er Ticket som er klagerens kontraktsmotpart og som må rette henvendelse til MCS
Cruises på kundens vegne.  MCS Cruises har opplyst at det ikke lar seg gjøre å bruke en
returbillett hvis man ikke har benyttet utreisen. Ticket. no har henvist til dette. 

Pakkereisenemnda bemerker innledningsvis at ingen av leverandørene har gjort klageren
oppmerksom på at han uansett kunne ha krevd å få tilbake de offentlige avgiftene som
ligger inne i prisen for en flybillett, slik som flyseteavgift, flyskatt etc.

Transportklagenemnda Fly har behandlet en rekke saker med samme tema.

Transportklagenemnda Fly har i tidligere saker uttalt at det vil være et urimelig vilkår om
manglende oppmøte på utreisen automatisk skulle føre til kansellering av returreisen.
Etter transportklagenemndas vurdering vil imidlertid flyselskapet ha anledning til å kreve
en eventuell prisdifferanse mellom opprinnelig pris for strekningen (returreisen) og
prisen for enveisbillett for samme strekning på det opprinnelige bestillingstidspunktet.

Klager kjøpte ny billett til kr. 6.512 med SAS. Mye taler etter nemndas syn for at
klagerens opplysning om at det er mulig å endre KLM-billetten til enveisbillett ved å
betale 70,12 euro pr. person medfører riktighet.  Det er under enhver omstendighet
arrangørens som har bevisbyrden for at deres fremstilling er korrekt. Klager har videre
krav på å få refundert offentlige avgifter vedrørende utreisebillettene som ikke ble
benyttet.

Pakkereisenemnda bemerker avslutningsvis at en tilsvarende sak er behandlet av tysk
domstol, Bundesgerichtshof in Karlsruhe, sak Xa ZR 101/09. Domstolen er ankedomstol
og dommen avgjør et tilsvarende spørsmål i to saker mot henholdsvis flyselskapene
British Airways og Lufthansa AG. Transportklagenemnda Fly har lagt denne avgjørelsen til
grunn i mangel av andre rettskilder på området.

Vedtak

Pakkereisenemnda anbefaler at Ticket erstatter differansen mellom 
kr. 6.512 og 140,24 euro, samt utbetaler offentlige avgifter vedrørende utreisebillettene.