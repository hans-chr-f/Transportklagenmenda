Vedtak i Transportklagenemnda - Fly

Sammendrag

Krav om standarderstatning som følge av forsinkelse på flyvning fra
tredjeland til EU. Spørsmål om EU-forordning kommer til anvendelse.

Dato
22.03.2024

Saksnummer
2023-02451

Tjenesteytere
Ticket
Emirates
SAS

Klager har i det vesentlige anført

Klager (to passasjerer) skulle reise fra Bangkok til Kristiansund via Dubai og Oslo 1. mai
2023. Klager kjøpte billetter til flyreisen gjennom reisebyrået Ticket.no. 

Klagers reiserute så slik ut: 
01. mai 2023 EK385 Bangkok – Dubai 01:15 – 04:45
01. mai 2023 EK159 Dubai – Oslo 07:30 – 12:35
01. mai 2023 SK2303 Oslo – Kristiansund 13:45 – 14:40

Flyvningen fra Dubai ble 35 minutter forsinket slik at klager mistet sin videreforbindelse
fra Oslo til Kristiansund. Klager ble omrutet til SK2305 og landet i Kristiansund klokken
19:10, etter en forsinkelse på 4 timer og 30 minutter. Klager krever standarderstatning
for forsinkelsen. 

Klager mener det er Ticket.no sitt ansvar da det ikke var lagt inn nok tid til flybytte. Til
tjenesteyternes tilsvar legger klager til at de egentlig rakk flyet på Gardermoen, men at
de ikke fikk være med fordi billettene deres allerede var booket om.

Tjenesteyterne har i det vesentlige anført
Emirates har i det vesentlige anført: 

Passasjerene fikk ikke reist som opprinnelig planlagt med SK2303 fra Oslo til
Kristiansund. Årsaken til den mistede videreforbindelsen var operasjonell forsinkelse av
Emirates sin flyvning EK0159 fra Dubai til Oslo. 

Minste transfertid mellom to flyvninger på Oslo Lufthavn er 50 minutter. Teamet vårt så
at passasjerene kom til å miste sin videreforbindelse, og passasjerene ble umiddelbart
ombooket til neste SAS-flyvning fra Oslo til Kristiansund SK2305. SK2305 hadde planlagt
avgangstid 18:15 for å forhindre ytterligere forsinkelser til klagers reise. Omrutingen ble
gjort uten kostnad for passasjerene og de ble forsinket med 4 timer og 30 minutter til
destinasjonen. 

Emirates er ikke et EU-selskap, og EK0159 flygningen gikk fra en flyplass utenfor EU.
Derfor kan ikke Emirates imøtekomme klagers krav om EU-standarderstatning. 

Emirates ønsker å tilby 30,000 Skywards-mil til hver passasjer på bakgrunn av goodwill. 

SAS har i det vesentlige anført: 

Klagers flyvning var forsinket, og klager mistet SAS sin flyvning SK2303 på grunn av
minste transfertid mellom EK159 og SK2303. Dette skyldtes ikke feil hos SAS, men hos
Emirates. Minste transfertid skal være 1 time. 

Ticket.no har i det vesentlige anført: 

Avtalen for flyvningen tegnes mellom kunde og flyselskapet. Vi fungerer kun som
formidler og er dermed ikke del av avtalen. Vi er ikke ansvarlige for flyselskapenes
tidsendringer, forsinkelser eller innstilte fly. Dersom den reisende blir skadelidende,
skal klager rettes direkte mot flyselskapet. En flyendring gir ikke rett til prisavslag,
erstatningsreise eller annen kompensasjon fra Ticket. 

Når det gjelder krav om erstatning etter EU-direktiv 261/2004 på grunn av forsinkelse,
gjelder dette kun flyselskap innen EU, ikke i verden. Ticket har bestilt flyvningene som
Emirates lastet inn i systemet. Det var gjennomgående billett, ikke separat. 

På grunn av flyforsinkelsen mister kunden tilslutningsflyet fra Oslo til Kristiansund. Det er
utenfor vår kontroll, og på dette grunnlag avslår vi klagen.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
m.fl. av 23.10.2012 (C-581/10). 

Klager har krevd standarderstatning fordi de ankom Kristiansund etter en forsinkelse
på 4 timer og 30 minutter. Nemnda bemerker i den forbindelse at det følger
av forordningens fortale punkt 7 at pliktene etter EU-forordningen påhviler det
transporterende flyselskap. Dette medfører at Ticket.no ikke kan anses som
ansvarssubjekt etter forordningen fordi de opptrer som reisebyrå. 

Emirates har anført at de ikke kan imøtekomme klagers krav om standarderstatning fordi
Emirates ikke er et EU-selskap, og EK0159 flygningen gikk fra en flyplass utenfor EU.

For at klager skal ha rett til standarderstatning, er det en forutsetning at EU-forordningen
kommer til anvendelse på klagers flyvning. 

I henhold til forordningens artikkel 3 nr 1 bokstav b) får forordningen anvendelse for
passasjerer som reiser fra en lufthavn som ligger i en tredjestat til en lufthavn som
ligger på en medlemsstats territorium der traktaten får anvendelse, og det utførende
luftfartsselskap for flygingen er et EF-luftfartsselskap, med mindre de har mottatt ytelser
eller erstatning og har fått assistanse i denne tredjestaten. 

Det «transporterende luftfartsselskap» er i artikkel 2 bokstav b) definert til «et
lufttransportforetak som utfører eller har til hensikt å utføre en flyvning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren. 

Nemnda har delt seg i et flertall og et mindretall ved vurderingen av om forordningen
kommer til anvendelse. 

Flertallet – forbrukerrepresentantene og nemndas leder - er av den oppfatning at klagers
billett faller inn under forordningens virkeområde. Flertallet mener også at vilkårene for
standarderstatning etter forordningen er oppfylt. 

Forordningen omfatter reiser fra tredjeland og inn i unionen, der det «transporterende
flyselskap» er et EU-flyselskap, jf. artikkel 3 nr. 1 bokstav b. EU-domstolen har i en rekke
avgjørelser slått fast at gjennomgående reiser som har vært omfattet av én samlet
reservasjon, må behandles som en enhet hva gjelder rettighetene etter forordningen,
jf. artikkel 7 nr. 1 annet ledd. Med andre ord må det ved gjennomgående billetter ses
på hele reisen som gjenstand for rettigheter etter forordningen, i motsetning til at hver
av de direkte tilsluttede flyforbindelser behandles separat. Flertallet viser til C-502/18
(Ceske), C-74/19 (TAP) og C-367/20 (KLM). 

Klager kjøpte en gjennomgående billett fra reisebyrået Ticket.no for hele strekningen
Bangkok - Kristiansund, med mellomlandinger i Dubai og Oslo. I henhold til billetten
skulle Emirates utføre transporten fra Bangkok til Oslo, mens SAS skulle utføre
transporten på strekningen Oslo – Kristiansund. Som i C-367/20 utføres da deler av
reisen av et EU-flyselskap, og endedestinasjonen er i et land omfattet av forordningen.
Dette medfører at forordningen kommer til anvendelse, med mindre klager har mottatt
motytelser, eller kompensasjon og bistand i tredjestaten. Dette siste unntaket er ikke
aktuelt i denne saken fordi tilbudet fra Emirates om ombooking ikke anses som en
«...motytelse eller kompensasjon og bistand..» i henhold til artikkel 3 nr. 1 bokstav b. 

Videre blir spørsmålet om SAS er ansvarssubjekt etter forordningen, og eventuelt om
vilkårene for standarderstatning ved forsinkelse er oppfylt. 

EU-domstolen har påpekt at konsekvensen av at reisen er gjennomgående er at alle
flyselskaper som i henhold til billetten etter planen skulle utføre en transportoperasjon
på reisen anses som ansvarssubjekter etter forordningen. Flertallet viser her til EU-
domstolens avgjørelse C-367/20 avsnitt 26-29, med henvisning C-502/18 avsnitt 20-26.
For øvrig fremgår det av artikkel 3 nr. 5 annet punktum at «Dersom et utførende
flyselskap som oppfyller forpliktelser i henhold til forordningen, ikke har inngått avtale
med passasjeren, skal det anses å gjøre dette på vegne av personen som har inngått en
avtale med passasjeren». Bestemmelsens andre punktum medfører at et flyselskap som
utfører en flygning uten å ha en kontrakt med passasjeren, anses å gjøre det på vegne av
det flyselskapet som har det, jf. C-367/20 avsnitt 29. 

Flertallet mener at det ikke er avgjørende om det er code-share eller ikke for at
forordningen kommer til anvendelse i et tilfelle som dette. Slik flertallet forstår EU-
domstolens resonnement i C-367/20 var samarbeidsformen code-share kun et
støttemoment som trakk i samme retning som domstolens konklusjon forøvrig. Flertallet
viser til C-436/21 som gjaldt krav om standarderstatning ved salg av en gjennomgående
reise fra et reisebyrå uten at flyselskapene hadde et juridisk samarbeid. I avsnitt 28
uttaler domstolen: "Der er imidlertid ingen bestemmelse i forordning nr. 261/2004, der
betinger kvalificeringen af en direkte tilsluttet flyforbindelse af, at der består et særligt
retlig forhold mellem de transporterende luftfartsselskaber, der i givet fald varetager de
flyvninger, som dette består af". 

Klager hadde en gjennomgående reise, og SAS var i henhold til billetten tiltenkt å utføre
transportoperasjonen mellom Oslo og Kristiansund. På denne bakgrunn mener flertallet
at SAS er ansvarssubjekt etter forordningen for den kansellerte reisen til klager. 

Når det gjelder spørsmålet om det er grunnlag for å tilkjenne standarderstatning, er
hovedregelen at forsinkelser på mer enn 3 timer gir rett til standarderstatning med
mindre flyselskapene godtgjør at forsinkelsen skyldes ekstraordinære omstendigheter
som ikke kunne vært unngått om alle forholdsregler som med rimelighet kunne
forventes, eller at alle rimelige tiltak ble gjort for unngå konsekvensene av forsinkelsen.
Emirates har uttalt at forsinkelsen skyldtes operasjonelle årsaker. Det er ikke godtgjort at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. 

Etter flertallets syn har derfor klager har derfor rett til 600 euro per passasjer for
forsinkelsen, jf. artikkel 7 nr. 1 (a). SAS kan, i henhold til EU-forordning 261/2004 artikkel
13, eventuelt søke regress hos Emirates. 

Mindretallet – bransjerepresentantene – mener at forordningen ikke kommer
til anvendelse. Utgangspunktet etter forordningen er at det transporterende
luftfartsselskapet er ansvarssubjektet. Hensikten er å gi luftfartsselskapene et initiativ
for å unngå uregelmessigheter i form av kanselleringer, nektet ombordstigninger og
forsinkelser. Lovgiver har ved artikkel 3 nr. 1 bokstav b innskrenket forordningens
virkeområde på reiser fra en tredjestat og inn til unionen ved at det transporterende
luftfartsselskapet må være et EF luftfartsselskap for at forordningen skal komme til
anvendelse. Fra dette klare utgangspunktet har EU domstolen utformet et unntak for
reiser som utføres under en code-share avtale.

Etter mindretallets syn kan det ikke utledes av EU-domstolens avgjørelse C-367/20
at forordningen kommer til anvendelse på flyvninger ut av en tredjestat, fløyet av et
luftfartsselskap uten europeisk lisens, uten at det foreligger en code-share avtale med et
EF luftfartsselskap, og at alle flyvninger blir fløyet under dette flyselskapets flynummer. 
I C-367/20 var det en code-share avtale mellom KLM og Delta og samtlige av flyvningene
ble fløyet av KLM. KLM ble derfor holdt ansvarlig for hele strekningen. 

Bransjerepresentantene mener det er god grunn til å være forsiktig med å foreta
utvidende fortolkninger av EU domstolen sin praksis på dette område.

Mindretallet legger til grunn at klager hadde bestilt en gjennomgående reise fra Bangkok
til Oslo. Forsinkelsen fant sted på strekningen Dubai - Oslo. Denne strekningen ble
operert av Emirates. Hele flyvningen ble følgelig ikke operert av et EF luftfartsselskap og
det var ikke en code-share-avtale mellom Emirates og et EF luftfartsselskap. Mindretallets
syn er dermed at forsinkelsen av Emirates sin flyvning EK159 fra Dubai til Oslo ikke gir
grunnlag for kompensasjon i henhold til EU-forordning 261/2004.

Nemnda konkluderte deretter i tråd med flertallets oppfatning. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon

Vedtak

Transportklagenemnda anbefaler at SAS utbetaler 1200 euro i standarderstatning til
klager for forsinkelsen