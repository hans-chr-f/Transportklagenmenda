Vedtak i Transportklagenemnda - Fly

Sammendrag

Krav om refusjon av differanse mellom beløp refundert av
forsikringsselskap og faktiske utlegg ved forsinket bagasje.

Dato
16.05.2017

Saksnummer
2016-01258

Tjenesteytere
Norwegian

Klager har i det vesentlige anført

Klager skulle reise fra Bergen (BGO) via København (CPH) til Barcelona (BCN) med
henholdsvis Norwegians flyvninger DY960 og DY3656. Klagers bagasje ble forsinket ved
ankomst. Formålet med reisen var å delta i et bryllup, og bagasjen ankom ikke før etter
at bryllupet var overstått. 

Klager hadde totale utgifter på kroner 11 300 for nye klær i forbindelse med bryllupet.
Klagers forsikringsselskaper har dekket totalt kroner 9 000, og anfører at hans
forsikringsselskaper har uttalt at de ikke vil søke regress overfor Norwegian. Klager
krever følgelig at Norwegian refunderer det overskytende beløpet på kroner 2 300.

Tjenesteyterne har i det vesentlige anført
Passasjerer kan få erstattet utlegg til klær og toalettartikler dersom bagasjen er forsinket
ved utreise. Utgiften må skyldes et nødvendig behov og må være innenfor rimelighetens
grenser. Et krav om refusjon kan fremsettes til passasjerens forsikringsselskap eller
flyselskapet. Flyselskapet vil normalt motta et regresskrav fra forsikringsselskapet
dersom det utbetaler til passasjeren. 

Klager har fått dekket kroner 9 000 av sine forsikringsselskaper, og krever sitt mellomlegg
på kroner 2 300 refundert av Norwegian. Norwegian har ikke mottatt noen bekreftelse
fra forsikringsselskapene om at de ikke vil søke regress, og avviser på dette grunnlag
klagers krav om refusjon.

Nemnda bemerker

Norwegian er i henhold til luftfartsloven § 10-20 ansvarlig for tap som følge av at
bagasjen ikke kommer frem.

Klagers forsikringsselskaper har dekket kroner 9 000 av klagers tap. Det er fremlagt
bekreftelser fra både Europeiske reiseforsikring og fra AIG om at ingen av selskapene vil
kreve regress fra Norwegian.  

Det er fremlagt kvitteringer på klagers utgifter til klær som måtte kjøpes inn på grunn av
bryllupsfeiring. Nemnda legger til grunn at utgiftene i dette tilfellet var nødvendige. De
dokumenterte utgiftene tilsvarer rundt 11 300 kroner, slik klager har angitt.

Nemnda anbefaler at Norwegian refunderer differansen mellom de faktiske utgiftene
og det beløp klager allerede har mottatt fra sine forsikringsselskap. Dette utgjør 2 300
kroner.

Vedtak

Transportklagenemnda - fly anbefaler at Norwegian erstatter klager et beløp på kroner 2
300 for å dekke klagers klesutgifter som følge av forsinket bagasje.