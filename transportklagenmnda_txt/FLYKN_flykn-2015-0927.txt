Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
31.10.2016

Saksnummer
0927/15F

Tjenesteyter
Türkish Airlines / Travelpartner

Klager har i det vesentlige anført:

Klagerne skulle reise fra Bergen til Bodrum via København og Istanbul t/r, med utreise
den 28. mars 2015. I Bergen fikk de boardingpass kun til København, med beskjed om at
boardingpass videre ville bli utlevert i København.

Da klagerne ankom København ble de nektet ombordstigning. Etter flere timer i kø måtte de
til slutt ta inn på hotell. Dagen etter fikk klagerne tilbud om å kjøpe billetter til Bodrum, noe de
avslo da de allerede hadde betalt for hele reisen til Bodrum.

Klagerne endte opp med å avbryte reisen til Tyrkia og kjøpte returbillett til Bergen den 30.
mars.

Klager krever full refusjon av flybillettene, samt refusjon av to overnattinger i København,
samt nye billetter fra København til Bergen.

Det vises for øvrig til klagers brev.

Türkish Airlines har i det vesentlige anført:

Türkish Airlines påberopte seg innledningsvis at klagerne hadde benyttet billettene. De gikk
senere fra dette.

Türkish Airlines beklager det inntrufne. I henhold til EU forordningen vil selskapet refundere
billettene og utbetale 400 euro per person.

Det vises for øvrig til Türkish Airlines eposter.

Travelpartner har ikke avgitt uttalelse til nemnda.

Nemnda bemerker:

Nemnda legger på bakgrunn av de foreliggende opplysninger til grunn at klagerne ble
nektet ombordstigning i København grunnet overbooking. Avvisningen gir rett til en
standarderstatning på 400 euro per person, jf. EU-forordning 261/2004 artikkel 4 nr. 3, jf.
artikkel 7. Nemnda anbefaler at Türkish Airlines utbetaler standarderstatningen.

Ved nektet ombordstigning har passasjeren valget mellom refusjon av hele billettprisen
for den del eller de deler av reisen som ikke har funnet sted, og for den del eller de
deler som har funnet sted dersom flygningen ikke lenger har noen hensikt i forhold til
passasjerens opprinnelige reiseplan, samt dersom det er relevant, en returflygning til det
første avgangsstedet, jf. forordningen artikkel 4, jf. artikkel 8.

Flyselskapet plikter videre å tilby måltider og forfriskninger som står i rimelig forhold til
ventetiden samt hotell dersom overnatting er nødvendig, jf. forordningen artikkel 4, jf. artikkel
9.

Klagerne valgte å avbryte reisen. De har rett til refusjon av hele den opprinnelige billettprisen
samt returbilletten fra København. De har videre rett til refusjon av hotellutgifter i København
samt måltider og forfriskninger som står i rimelig forhold til ventetiden. Utgiftene må
sannsynliggjøres/dokumenteres. Nemnda anbefaler at Türkish Airlines refunderer overnevnte
utgifter. Til fradrag går eventuell tidligere utbetaling.

Kopi av saken sendes Luftfartstilsynet til orientering. Nemnda viser i denne forbindelse
til Türkish Airlines manglende oversikt over hvorvidt klagerne var reist, jf. Türkish Airlines
tidligere påstand i saken.

Vedtak:

Transportklagenemnda-fly anbefaler at Türkish Airlines utbetaler en standarderstatning på
400 euro per person. Nemda anbefaler videre at Türkish Airlines refunderer samtlige billetter
inkludert returbilletten fra København til Bergen. Nemnda anbefaler videre at Türkish Airlines
erstatter klagernes utgifter til hotell, måltider og forfriskninger i København. Til fradrag går
eventuell tidligere utbetaling.

Vedtaket var enstemmig.