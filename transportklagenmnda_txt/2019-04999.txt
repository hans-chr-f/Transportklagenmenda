Vedtak i Transportklagenemnda - Fly

Sammendrag

Krav om standarderstatning for kansellert reise som følge av pilotstreik.

Dato
20.08.2021

Saksnummer
2019-04999

Tjenesteytere
SAS

Klager har i det vesentlige anført

Klager skulle på skiferie i Lofoten og hadde en gjennomgående billett med utreise fra
Stockholm den 27. april 2019. Flyvningene på utreisen fra Stockholm, via Oslo og Bodø
til Svolvær ble kansellert som følge av pilotstreiken i SAS. Returreisen var planlagt den 4.
mai fra Svolvær med WF892 til Bodø og videre derfra med SK4111 til Oslo hvorfra han
skulle reise med SK884 til Stockholm. Da utreisen ble kansellert klarte ikke SAS å finne en
alternativ reise. Han fikk derfor ikke tilbud om omruting og måtte kansellere returreisen
også da den ikke lenger kunne gjennomføres.

Klagen som gjelder utreisen er behandlet i Allmänna reklamationsnämnden (ARN)
i Sverige. ARN har videresendt den delen av klagen som gjelder hjemreisen til
Transportklagenemnda, som er rett klageorgan for reisen fra Norge.

Klager krever standarderstatning for hver og en av flystrekningene i henhold til EU-
forordning 261/2004. I tillegg krever han erstattet utgift til forhåndsbetalt hotellopphold
m.m. i Lofoten på 13200 NOK som han ikke får dekket via sin reiseforsikring.

Tjenesteyterne har i det vesentlige anført
SAS har i sitt tilsvar til nemnda av 24. mars 2020 anført følgende:

Klagers flyvninger på utreisen den 27. april ble innstilt som følge av pilotstreiken i SAS. 

Da klager har fått sine flybilletter refundert mener SAS at klager ikke skal ha dekket
sine utgifter for kjøring. Etter luftfartsloven §10-20 er SAS ikke ansvarlige for erstatning
dersom de har truffet alle forholdsregler som med rimelighet kan kreves for å unngå
tapet. SAS anser at de har gjort dette, og det vises til den øvrige fremstillingen. 

Flyvningene med SAS ble kansellert på grunn av streik blant 1409 piloter i SAS. Samtlige
piloter i alle de tre skandinaviske landende ble tatt ut i streik som følge av brudd i
forhandlingene rundt kollektivavtalen. Dermed var det umulig for SAS å gjennomføre
de planlagte rutene i perioden mellom 26. april til og med 2. mai 2019. Pilotstreiken
resulterte samlet i at 4015 fly ble innstilt, og det anslås at i alt 381 507 passasjerer ble
påvirket.

I perioden fra 26. april til 5. mai tilbød SAS avbooking på alle billettyper, også billetter
som det normalt ikke er mulig å avbooke uten kostnad. Dette kunne passasjerene gjøre
før den aktuelle avreisedagen og for flyvninger som ikke ennå hadde blitt kansellert. I
overkant av 220.000 passasjerer ble ombooket. For øvrig tilbød SAS frivillig ombooking
av billetter allerede fra 18. april 2019, altså åtte dager før streiken brøt ut. Det ble også
inngått avtaler med 34 flyselskap for å utvide mulighetene for ombooking.

Saken gjelder fastleggelsen av innholdet av artikkel 5 nr. 3 i EU-forordning 261/2004 om
unntak fra flyselskapets forpliktelse til å utbetale standard kompensasjon i medhold av
artikkel 5 nr. 1 litra c jf. artikkel 7 i tilfeller av innstilt flyavgang. Bestemmelsen i artikkel 5
nr. 3 lyder slik:
"Et utførende luftfartsselskap skal ikke være pålagt å betale erstatning i samsvar med
artikkel 7 dersom det kan godtgjøre at den innstilte flygingen skyldes ekstraordinære
omstendigheter som ikke kunne vært unngått selv om alle rimelige tiltak var truffet." 
Det er på det rene at kanselleringene skyldtes en prekær mangel på tilgjengelige piloter
som følge av pilotstreiken. Sakens sentrale tolkningsspørsmål er om pilotstreiken utgjør
"ekstraordinære omstendigheter" i forordningens forstand.

Lovlig streik er et viktig virkemiddel i en arbeidskamp, og det ligger utenfor
arbeidsgiverens kontroll å styre når streik skal tas i bruk som virkemiddel og hvor
omfattende streiken skal gjøres. Dette synspunktet må gjelde uinnskrenket i tilfeller der
streiken ikke kan føres tilbake til rettsstridige forhold på arbeidsgiverens side.

Verken EU- eller EØS-domstolen har tatt stilling til om lovlig (lokal) streik i flyselskapet
som har innstilt flyavganger, utgjør en ekstraordinær omstendighet i henhold til artikkel
5 nr. 3.
I mangel av et avgjørende prejudikat må det ses hen til EU domstolens generelle tolkning
av formuleringen "ekstraordinære omstendigheter", som blir utlagt slik i dom av 4. mai
2017 (C-315/15) premiss 22:
"Domstolen har heraf udledt, at det er begivenheder, der på grund af deres karakter
eller oprindelse ikke er et led i det pågældende luftfartsselskabs sædvanlige
aktivitetsudøvelse, og som ligger uden for luftfartsselskabets faktiske kontrol, der
kan kvalificeres som usædvanlige omstændigheder i den forstand, hvori dette udtryk
er anvendt i artikel 5, stk. 3, i forordning nr. 261/2004 (jf. i denne retning dom af
22.12.2008, Wallentin-Hermann, C-549/07, EU:C:2008:771, præmis 23, af 31.1.2013,
McDonagh, C-12/11, EU:C:2013:43, præmis 29, og af 17.9.2015, van der Lans, C-257/14,
EU:C:2015:618, præmis 36)."

Her blir det formulert to kumulative vilkår, og avgjørelsen av om disse vilkårene er
oppfylt beror på en konkret vurdering i det enkelte tilfellet. 

En lovlig streik, slik som pilotstreiken, er en omstendighet hvis opprinnelse skriver seg
fra at det er et institusjonalisert virkemiddel i arbeidskamp. Denne omstendighetens
karakter kan utledes bl.a. fra det faktum at arbeidstakere som tas ut i streik formelt –
om enn midlertidig – ikke lenger har posisjonen som arbeidstaker, og vil derfor være
unntatt fra arbeidsgiverens styrings- og instruksjonsrett. Begge disse forholdene viser at
pilotstreiken ikke var en del av SAS' "sædvanlige aktivitetsudøvelse".
Pilotstreiken lå også utenfor SAS' faktiske kontroll. Lovlig streik er som nevnt et viktig
virkemiddel i en arbeidskamp, og det ligger utenfor arbeidsgiverens kontroll å styre
når streik skal tas i bruk som virkemiddel og hvor omfattende streiken skal gjøres.
Dette synspunktet må gjelde uinnskrenket i tilfeller der streiken ikke kan føres tilbake til
rettsstridige forhold på arbeidsgiverens side.

Det følger av det foregående at pilotstreiken tilfredsstiller de to kumulative vilkårene som
EU-domstolen i en rekke saker har stilt opp. Det kan derfor
konkluderes med at streiken utgjør "ekstraordinære omstendigheter" i forordningens
forstand.

Også tungtveiende reelle hensyn taler for å anse pilotstreiken som en ekstraordinær
omstendighet. Det er beregnet at utbetaling av standard kompensasjon ville ha
oversteget 1 milliard kroner, dersom alle passasjerene som har blitt rammet av innstilte
avganger som følge av streiken skulle kunne kreve slik kompensasjon. Ved fortsatt streik
ville man etter kort tid oppleve at størrelsen på de totale kompensasjonskravene ville
ha oversteget pilotenes opprinnelige lønnskrav i forhandlingene. Det ville altså ha blitt
mer kostbart for SAS å fortsette forhandlingene og utbetale standard kompensasjon
til passasjerer, enn å akseptere pilotenes lønnskrav. Dette illustrerer at dersom en slik
streik ikke blir anerkjent som en ekstraordinær omstendighet i forordningens forstand,
vil forordningens regler om standard kompensasjon gripe direkte, og med betydelig
kraft, inn i arbeidskamp-instituttet til fordel for arbeidstakersiden. Det vil re-definere
streik som virkemiddel i flybransjen på en måte som i realiteten vil underminere den
forhandlingsmodellen som streikeretten er en del av. En slik konsekvens er urimelig og i
strid med nevnte forhandlingsmodell, og referansen til streik i fortalens punkt 14 viser at
en slik konsekvens ikke har vært tilsiktet med forordning 261/2004.

Under henvisning til fortalens punkt 14 og TUIfly-dommen er det nødvendig å trekke en
skillelinje mellom lovlig streik som virkemiddel i arbeidskamp og uhjemlede aksjoner
iverksatt av arbeidstakere. TUIfly-dommen gjaldt en uhjemlet aksjon iverksatt av
arbeidstakere, og har derfor ingen overføringsverdi til nærværende sak. TUIfly-dommen
gjaldt en spontan sykemeldingsaksjon blant cockpit- og kabinpersonale som følge av
flyselskapet TUIflys meddelelse om omorganiseringer i selskapet. Domstolen la til grunn
at en slik sykemeldingsaksjon ikke er en ekstraordinær omstendighet i forordningens
forstand. Saken gjaldt altså en uhjemlet aksjon på arbeidstakernes eget initiativ uten
at det forelå noen tvist mellom en fagforening og flyselskapet. En slik aksjon bør ikke
gis rettslig legitimitet ved at den anerkjennes som en ekstraordinær omstendighet i
forordningens forstand. Streik er derimot et institusjonalisert og lovlig virkemiddel ved
tvist mellom fagforening og arbeidsgiver.

SAS utnyttet alt det personell og materiell, og alle de økonomiske midler, som selskapet
rådet over, til å avverge og redusere konsekvensene av pilotstreiken. Alle rimelige tiltak
ble utført. Andre avbøtende tiltak var ikke mulig å gjennomføre i den aktuelle perioden,
og under enhver omstendighet ville eventuelle andre mulige tiltak klart ha vært urimelig
belastende for virksomheten. 

Flyselskapet er ansvarsfri i medhold av artikkel 5 nr. 3 såfremt innstillingen ikke kunne
vært unngått selv om alle rimelige tiltak var truffet.

SAS kan på grunnlag av ovennevnte ikke imøtekomme klagers om standarderstatning
i henhold til EU-forordning 261/2004 eller dekning av klagers utgift til forhåndsbetalt
hotell m.m. i Lofoten.

Nemnda bemerker

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringen av klagers flyvninger en lovlig streik blant pilotene i
SAS.

Transportklagenemnda besluttet å utsette behandlingen av saken da EU-domstolen
mottok en anmodning om prejudisiell avgjørelse fra Attunda tingsrätt i Sverige
vedrørende fortolkningen av EU-forordning 261/2004 artikkel 5 nr. 3 i forbindelse med
en tvist mellom Airhelp Ltd og SAS. Flyselskapet hadde avslått passasjerens krav om
standarderstatning etter at hans flyvning var kansellert som følge a pilotstreiken i SAS
våren 2019 og anført at streiken måtte anses som en ekstraordinær begivenhet utenfor
selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda legger derfor til grunn at pilotstreiken i SAS ikke er å anse som en
ekstraordinær omstendighet som vil frita flyselskapet fra å utbetale standarderstatning
til passasjerer som fikk sine flyvninger kansellert som følge av streiken. Erstatningens
størrelse beregnes ut fra reisens lengde etter metoden for storsirkelrute (ortodromisk
rute), jf. artikkel 7 nr. 4.  Nemnda anbefaler på bakgrunn av dette at SAS utbetaler 250
euro til klager. 

Klager har videre fremsatt krav om erstatning for utgift til forhåndsbetalt hotellopphold
m.m. i Lofoten med 13200 NOK. Anvendelse av EU-forordningen berører ikke en
passasjers rett til erstatning på annet grunnlag, jf. artikkel 12. Utgiften som kreves dekket
utgjør klagers individuelle tap og kan etter lang og fast nemndspraksis kreves dekket i
medhold av luftfartsloven § 10-20. I henhold til artikkel 12 kan standarderstatning etter
EU-forordningen trekkes fra erstatning på annet grunnlag. Det er fast nemndspraksis at
dette gjøres. Passasjeren har således alltid krav på å få utbetalt standarderstatningen,
forutsatt at vilkårene for dette er oppfylt. Har passasjeren også rett til erstatning på
annet grunnlag, og denne overstiger standarderstatningen, kommer denne til fradrag. 

Nemnda anbefaler på bakgrunn av dette at SAS erstatter klagers utgift på 13200 NOK
fratrukket standarderstatningsbeløpet på 250 EUR.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler standarderstatning på 250 EUR til
klager, samt refunderer klagers utgift til forhåndsbetalt hotellopphold med 13200 NOK
fratrukket standarderstatningsbeløpet.