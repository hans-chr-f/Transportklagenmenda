Vedtak i Transportklagenemnda
- Kollektivreiser

Sammendrag

Krav om dekning av utgifter til drosje som følge av
forsinkelse. Uenighet angående informasjon fra sanntidslogg.

Dato
22.10.2024

Saksnummer
2024-01791

Tjenesteytere
Ruter

Klager har i det vesentlige anført

Klager skulle reise med trikk fra Bjørvika den 19. januar 2024.

Klager anfører at 19-trikken var forsinket med langt over 20 minutter, i tillegg til at alle
busser klager tok til Bjørvika den dagen også var forsinket. Klager anfører at hun måtte
ta drosje ettersom trikken ikke gikk. 

Klager anfører at det ikke stemmer at trikken gikk kl. 16:38 slik Ruter hevder. Klager
anfører at sanntidsloggen til Ruter er feil, og viser til at trikken ved flere stopp både
ankommer og reise på akkurat samme sekund. Klager anfører at Ruter mener at trikken
ikke var forsinket, selv om trikken var på Majorstuen først kl. 17:47, og ikke kl. 16:59 som
den egentlig skulle. 

Klager krever å få dekket 647 kroner i utgifter til drosje.

Tjenesteyterne har i det vesentlige anført
I første tilsvar i saken, viser Ruter til svar i saken med vedlagt sanntidslogg som viser at
trikken var på Bjørvika kl. 16:39:49.

I Ruters reisegaranti står det følgende: 

«Blir du mer enn 20 minutter forsinket fordi vi ikke er i rute, refunderer vi dokumenterte
utlegg med inntil 750 kroner dersom vilkårene nedenfor er oppfylt.»

Vilkårene er ikke oppfylt da trikken ikke var forsinket med mer enn 20 min. Ruter velger
derfor å stå ved deres avgjørelse om å avvise kravet om refusjon.

I andre tilsvar i saken, skriver Ruter at klager har fått avslag på bruk av reisegaranti.
Transportmiddelet som det bli henvist til her, har gått.

Transportmidlene er tilknyttet sanntidssystemet som gjør at Ruter til enhver tid kan se
hvor de befinner seg, og om de er i rute. Ruter har
sjekket den aktuelle avgangen, og den gikk 19. januar 2024 kl. 16:40:28, kl. 16:47:52 og kl.
16:55:15. Derfor er ikke kravene for refusjon blitt oppfylt.

Ruter ser fortsatt ingen grunnlag til å godkjenne denne refusjonen.

Nemnda bemerker

Klager har fremsatt krav om dekning av utgifter til drosje som følge av at trikken hun
hadde planlagt å reise med fra Bjørvika den 19. januar 2024 var forsinket. 

Det følger av Ruters reisegaranti at den reisende har rett på inntil 750 kroner i refusjon
dersom vedkommende blir mer enn 20 minutter forsinket på grunn av forsinkelser,
innstillinger eller andre uregelmessigheter og feil i Ruters tilbud. 

Klager har anført at trikken ikke kom, at det ikke stemmer at trikken gikk slik Ruter
hevder og at sanntidsinformasjonen til Ruter er feil. 

Nemnda kan ikke se at klager har krav på å få dekket utgifter til drosje etter
reisegarantien. Ruter har fremlagt sanntidslogg som viser at avgangene med planlagt
ankomst Bjørvika kl. 16:31:00, 16:41:00 og 16:51:00 hadde avgang fra Bjørvika
henholdsvis kl. 16:40:20, 16:47:52 og 16:55:15. Ingen av avgangene var dermed forsinket
med mer enn 20 minutter, og vilkårene for refusjon etter reisegarantien er således ikke
oppfylt. 

Ruter har til nemnda opplyst at avgangen ble kjørt med buss, og at ikke alle holdeplasser
ble betjent. Dette skal være grunnen til at det ved enkelte holdeplasser er samme
tidspunkt for ankomst og avgang. Disse holdeplassene ble ikke betjent. Det fremgår
imidlertid av sanntidsloggen at klagers holdeplass Bjørvika ble betjent, jf. ovenfor.
Avviksmelding om at avgangen ble betjent med buss var publisert i alle digitale flater.  

Nemnda kan dermed ikke se at det foreligger informasjon som skulle tilsi at
sanntidsinformasjonen fra Ruter er feil.

Nemnda kan heller ikke se at klager har krav på å få dekket utgifter til drosje på annet
grunnlag.

Vedtak

Transportklagenemnda kan ikke anbefale at klager gis medhold.