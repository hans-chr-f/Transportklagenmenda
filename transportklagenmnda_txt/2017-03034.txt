Vedtak i Transportklagenemnda - Fly

Sammendrag

Krav om refusjon av utgifter til hotell og transport ved kansellering.

Dato
20.06.2018

Saksnummer
2017-03034

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82833 fra Trondheim (TRD) til London -
Gatwick (LGW) 3. november 2017. Flyvningen ble kansellert. 

Klager har blitt tilkjent standardkompensasjon i henhold til EU-forordning 261/2004 på
400 euro pr. passasjer, totalt 800 euro for to personer. 

Som følge av kanselleringen har han også fremsatt krav om refusjon av ubenyttet hotell
til 374,85 pund, transport til 99,42 pund og refusjon av utgifter til taxi til kroner 250.

Tjenesteyterne har i det vesentlige anført
Norwegians flyvning D82833 fra Trondheim til London 3. november 2017 ble kansellert.
Klager har fått utbetalt standardkompensasjon i henhold til EU-forordning 261/2004
på 400 euro pr. person, totalt 800 euro for to passasjerer. Klager valgte å avbryte sin
reise. Han har fremsatt ytterligere krav om refusjon av utgifter til hotellovernatting og
transport. 

Det fremgår av EU-forordning 261/2004 artikkel 12 at erstatning som gis i henhold til EU-
forordning 261/2004 kan trekkes fra erstatning på annet grunnlag. Dersom erstatning på
annet grunnlag ikke overstiger standardkompensasjonen, utbetales kun erstatningen i
henhold til EU-forordningen. 

Videre fremgår det av forordningens artikkel 9 nummer 1 bokstav c at retten
passasjerene har krav på transport mellom flyplass og innkvarteringsstedet. I dette
tilfellet valgte klager å kansellere reisen, og reiste hjem i stedet for å bli booket om til
neste avgang. Retten til forpleining, i dette tilfellet transport tilbake til klagers hjemsted,
er dermed opphørt. 

Norwegian avviser på ovennevnte bakgrunn klagers krav utover den allerede utbetalte
standardkompensasjonen.

Nemnda bemerker

Norwegians flyvning D82833 fra Trondheim til London 3. november 2017 ble kansellert. 

Klager har fått utbetalt en standardkompensasjon på 400 euro pr. person, totalt 800
euro for to passasjerer. 

Han har også fremsatt krav om refusjon av kostnader til forhåndsbestilt hotell
tilsvarende NOK 4127,07 NOK og transport i London tilsvarende NOK 1077,11 samt 250
kroner til taxi hjem fra flyplassen. 

Etter EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Det er tilfellet i
denne saken. Standarderstatningen konsumerer altså klagers erstatningskrav.

Nemnda kan derfor ikke se at klager gis medhold i sine resterende krav.

Vedtak

Transportklagenemnda - fly anbefaler ikke at klager gis medhold.