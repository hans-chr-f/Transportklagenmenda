Vedtak i Transportklagenemnda - Fly

Sammendrag

Krav om refusjon av booking

Dato
21.04.2021

Saksnummer
2020-02384

Tjenesteytere
Norwegian Air Shuttle
Travellink

Klager har i det vesentlige anført

Klager med reisefølge (til sammen fire personer) skulle fly fra Oslo til Athen den 5. juli
2020 med Norwegian sin flyvning DY1884. Billettene ble kjøpt gjennom byrået Travellink.
Klager har oppgitt at de kan se av sin bankutskrift at hele beløpet gikk til Travellink i
Barcelona.

Flyvningen ble kansellert og klager har krevd pengene tilbake. De har forsøkt både å
ringe og skrive til Travellink (både norsk og spansk kontor) uten respons. 

Klager ble ikke varslet av noen om at flyet var kansellert, men kunne se det på Norwegian
sine hjemmesider.

Klager ber om at bookingen refunderes. Det er fremlagt kopi av bookingen med
totalbeløp på 8 898,79 NOK.

Tjenesteyterne har i det vesentlige anført
Norwegian har anført:

DY1884 ble kansellert grunnet reiserestriksjonene innført av nasjonale myndigheter som
et resultat av Covid-19 pandemien.

Refusjon av billettene ble foretatt den 7. september 2020 til samme kort brukt til å
gjennomføre bookingen. Norwegian viser til vedlagt bevis.

Norwegian har med dette handlet i henhold til deres forpliktelser jf. EU-forordning
261/2004.

Travellink har ikke fremmet tilsvar for nemnda.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

Norwegian har i sitt tilsvar informert om at kanselleringen skyldtes covid-19. Nemnda
anser dette som en ekstraordinær omstendighet som ikke kunne vært unngått selv
om alle rimelige tiltak var truffet. Nemnda kan derfor ikke se at det er grunnlag for
standarderstatning i dette tilfellet.

Ved kansellering har passasjerene valget mellom refusjon av hele billettprisen eller
omruting snarest mulig, jf. forordningen artikkel 8. Klager har valgt refusjon av billettene.

Norwegian har i sitt tilsvar anført at billettene er refundert, og har fremlagt
dokumentasjon på dette. Etter det opplyste er refusjon foretatt til samme kort som ble
brukt til å gjennomføre bookingen.

Ved nærmere gjennomgang av dokumentasjonen har nemnda oppdaget at bankkortet
som ble brukt ved bookingen i mellomtiden har utløp. Dette kan ha medført problemer
med refusjonen. Klager har derfor blitt bedt om å kontakte banken for å få overført
beløpet. Klager er samtidig informert om at nemnda legger til grunn at han har fått
utbetalt beløpet dersom nemnda ikke får annen tilbakemelding innen 30. mars 2021, og
at saken da vil behandles basert på dette faktum.

Klager har ikke gitt ytterligere tilbakemelding til nemnda, og nemnda legger derfor til
grunn at Norwegian har refundert hele billettprisen til kortet klager brukte til å bestille
billettene, og at klager har fått beløpet overført fra banken. 

Norwegians refusjon er på NOK 8 830, mens totalsummen klager ble belastet av
Travellink var på NOK 8 898,79. Det er ikke sannsynliggjort at Norwegian hadde
kjennskap til dette gebyret fra Travellink, og Norwegian kan dermed ikke pålegges å
erstatte dette gebyret. Travellink har ikke fremsatt svar for nemnda, og har dermed heller
ikke gitt noen forklaring på dette resterende beløpet. Nemnda anbefaler etter dette at
Travellink refunderer differansen på NOK 68,79.

Vedtak

Transportklagenemnda anbefaler at Travellink refunderer NOK 68,79 til klager.