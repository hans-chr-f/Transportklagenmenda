Vedtak i Transportklagenemnda
- Kollektivreiser

Sammendrag

Krav om refusjon av ekstra utgift til alternativ transport 647 kroner. Forsinket buss.

Dato
14.12.2021

Saksnummer
2021-01174

Tjenesteytere
Vy Buss AS

Klager har i det vesentlige anført

Klager har fremsatt krav om refusjon av ekstra utgifter som påløp da bussen ble
forsinket. 

Klager hadde planlagt å reise med Vy Buss AS fra Kristiansand rutebilstasjon til Stavanger
bussterminal. Fra Stavanger bussterminal hadde klager planlagt videre reise med ny
buss, men som følge av forsinkelsen fra Kristiansand mistet klager bussavgangen fra
Stavanger. Klager måtte skaffe seg alternativ transport til den totale kostnad på 647
kroner og krever at Vy Buss refunderer denne kostnaden.

Tjenesteyterne har i det vesentlige anført
Linje VY190 med opprinnelig avgang fra Kristiansand rutebilstasjon klokken. 17.30
ble dessverre forsinket på grunn av trafikale forhold. Da forsinkelsen skyldes forhold
utenfor selskapets kontroll gjelder ikke reisegarantien, og følgekostnader som følge av en
forsinkelse dekkes ikke.

Selskapet viser til reisegarantien § 4.4 som angir unntak fra retten til refusjon:

"Du får ikke refusjon hvis du visste eller burde ha visst om forsinkelsen eller
kanselleringen før du kjøpte billett. Du har heller ikke krav på refusjon dersom
forsinkelsen eller kanselleringen skyldes forhold utenfor vår kontroll. Dette vil
eksempelvis kunne omfatte u-annonserte offentlig påbud og forbud, streik, ulykker,
veiarbeid, naturkatastrofer og ekstraordinære og uforutsette værforhold (eksempelvis
kraftig snøfall, ras, flom eller ekstraordinær glatt veibane)."

Vy Buss AS kan på ovennevnte bakgrunn ikke imøtekomme klagers krav.

Nemnda bemerker

Klager har fremsatt krav om erstatning for utgift til alternativ transport som følge av at
bussen ble forsinket. 

Vy Buss AS har opplyst at bussen ble forsinket som følge av trafikale forhold. Det følger
av reisegarantiens § 4.4 at den reisende ikke har krav på refusjon dersom forsinkelsen
skyldes forhold som ligger utenfor selskapets kontroll. Etter nemndas vurdering er
trafikale forhold å anse som hendelser utenfor selskapets kontroll. Klager har følgelig
ikke krav på erstatning etter reisegarantien. Nemnda kan heller ikke se at klager har krav
på erstatning på annet grunnlag. Det er heller ikke dokumentert at klager hadde faktiske
utgifter til alternativ transport.

Vedtak

Transportklagenemnda finner ikke å kunne anbefale at klager gis medhold.