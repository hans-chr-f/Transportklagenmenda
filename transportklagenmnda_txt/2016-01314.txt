Vedtak i Transportklagenemnda - Fly

Sammendrag

Krav om standarderstatning ved forsinkelse. Tapt
videreforbindelse, ATC-restriksjoner på tidligere flyvning.

Dato
01.09.2017

Saksnummer
2016-01314

Tjenesteytere
SAS

Klager har i det vesentlige anført

Klager skulle reise fra Stavanger til Busan (Sør-Korea) via København og Tokyo 21.
desember 2016. SK1869 fra Stavanger til København ble forsinket med cirka en time slik
at klager mistet sin videreforbindelse. Klager ble booket om og ankom Busan et døgn
forsinket. 

Klager mener SAS begrunnelse med forskjøvet slottid på annen flyvning i Europa ikke
har noe med denne saken å gjøre. Videre mener han at dersom diverse hendelser på
en rekke andre flyvninger rundt omkring i Europa skal kunne legges til grunn, faller hele
poenget med EU-forordningen bort. 

Klager ble ikke informert om sine rettigheter.

Klager har fremsatt krav om standarderstatning på 600 euro pr. person i henhold til EU-
forordning 261/2004.

Tjenesteyterne har i det vesentlige anført
SK1869 ble forsinket som følge av ATC-restriksjoner på flyplassen i Warzawa på tidligere
flyvning samme dag. Det vises til fremlagt dokumentasjon. Denne forsinkelsen forplantet
seg til de neste avgangene maskinen skulle operere, og det viste seg at det var umulig å
fly inn forsinkelsen. 

Klager ble booket om til neste avgang. SAS anfører at selskapet gjorde hva det kunne for
å få klager frem så raskt som mulig. 

Restriksjoner på flyplassen (ATC - Air Traffic Control) må anses som en ekstraordinær
omstendighet. SAS avviser på denne bakgrunn klagers krav om standarderstatning.

Nemnda bemerker

Forsinkelse som medfører at passasjerene kommer mer enn 3 timer forsinket frem til
sitt endelige bestemmelsessted, gir passasjeren rett til standarderstatning med mindre
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 6, jf artikkel 7, jf
artikkel 5 nr 3 og EU-domstolens avgjørelser i Sturgeon m.fl. mot Condor (C-402/07) og
Nelson m.fl. mot Lufthansa (C-581/10 og C-629/10).

Vanskelige værforhold og restriksjoner fra flygekontrolledelsen kan være en slik
ekstraordinær omstendighet som medfører at den reisende ikke har krav på erstatning.
Dette må vurderes konkret. 

Nemnda finner at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet, og at
klageren ikke har rett til erstatning:

Flyselskapet SAS har lagt frem dokumentasjon som viser at flyet for klagerens flygning,
kom forsinket fra København til Warszawa tidligere på dagen på grunn restriksjoner
på flyplassen (Air Traffic Control) i Warszawa; Flygningen til Warszawa ble tildelt en
senere slottid på grunn av dårlig vær (dårlig sikt), og greide ikke å fly inn forsinkelsen.
Forsinkelsen forplantet seg til senere flygninger, også klagerens.

Vedtak

Transportklagenemnda - fly anbefaler ikke at klager gis medhold.