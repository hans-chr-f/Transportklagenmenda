Vedtak i Pakkereisenemnda

Sammendrag

Krav om standarderstatning i henhold til EU-forordning 261/2004 ved
forsinkelse på flyreisen fra Varna med DK842 til Gardermoen den 06.07.15.

Dato
31.05.2016

Saksnummer
226/15PF

Tjenesteyter
Ving Norge AS

Saken gjelder:

Krav om standarderstatning i henhold til EU-forordning 261/2004 ved forsinkelse på flyreisen
fra Varna med DK842 til Gardermoen den 06.07.15.

Klager har i det vesentlige anført:

Klager bestilte reise for seg og sin familie, totalt 5 personer til Hotell White Lagoon Beach med
innkvartering i en 4-romsleilighet i perioden 29.06.15 - 06.07.15.

Ved hjemreisen ble DK842 forsinket med 12 timer og 36 minutter.

Klager krever kompensasjon i henhold til etter EU-forordning 261/2004. Siden forsinkelsen
var på mer enn 12 timer og avstanden mellom flyplassene er mellom 1500 og 3500 km
utløser dette en kompensasjon på 400 euro for hver passasjer. Klager krever derfor 400 euro i
kompensasjon for hver av de fem i reisefølget, totalt 2000 euro.

Klager viser til svar fra Thomas Cook Airlines datert 23.10.15. Thomas Cook Airlines fastholder
på vegne av Ving at de ikke er forpliktet til å betale kompensasjon i forhold til EU261. Dette
bestrider klager da de er av den oppfatning av at EU/261 har som intensjon å forsikre
forbrukernes rettigheter i forbindelse med forsinkelser, også når det gjelder teknisk svikt. Slik
klager forstår det, er det kun i helt særegne tilfeller at kompensasjon ikke skal gis, med mindre
den tekniske svikten konstateres å være en skjult fabrikasjonsfeil som påvirker flysikkerheten,
eller er påført flyet ved sabotasje. Slik klager forstår det har Court of Justice klart uttrykt at
teknisk svikt anses som innenfor flyselskapenes kontroll, og derfor skal det i utgangspunktet
aldri regnes som noe ekstraordinært. Dette mener klager framkommer i dommen fra Court
of Justice of the European Union http://curia.europa.eu/jcms/upload/docs/application/
pdf/2015-09/cp150105en.pdf).

In September 2015, the Court of Justice of the European Union judged, regarding Case
C-257/14: «Even in the event of a flight cancellation on account of unforeseen technical
problems, air carriers are required to compensate passengers.

However, certain technical problems resulting, in particular, from hidden manufacturing
defects affecting the safety of flights or acts of sabotage or terrorism may exempt air carriers
from their obligation to pay compensation.»

Det vises for øvrig til klagers brev.

Ving/Thomas Cook har i det vesentlige anført:

Ved hjemreisen ble DK842 forsinket med 12 timer og 36 minutter. Forsinkelsen oppstod på
grunn av et plutselig oppstått teknisk problem som mekanikerne forsøkte å avhjelpe raskest
mulig.

Da flyet var på vei til Varna fra Gardermoen for å hente passasjerene til DK842 oppstod det en
lekkasje i flyets reserve oksygentank i cockpit. Oksygennivået undersøkes alltid før hver eneste
avgang og det var ingen indikasjon på lekkasje før flyets avgang til Varna. Dette var derfor en
plutselig oppstått hendelse som flyselskapet ikke kunne ha forutsett.

For å minimere forsinkelsen ble det leiet inn et mindre fly for å frakte en spesialtekniker
og de nødvendige reservedelene til Varna. Dessverre fikk dette flyet problemer og måtte
lande i København. Et erstatningsfly ble skaffet til veie og tanket, men forårsaket ytterligere
forsinkelse.

En slik lekkasje kan bringe flysikkerheten i stor fare dersom den ikke repareres før avgang.
Personalets reserve oksygen system i cockpit brukes i en eventuell nødsituasjon for å gi
pilotene ekstra oksygen dersom trykket i kabinen skulle synke.

I løpet av ventetiden ble passasjerene fraktet til en restaurant utenfor flyplassen der de fikk
servert mat og kunne hvile i løpet av ventetiden.

Thomas Cook kan ikke imøtekomme klagers krav om standarderstatning.

Det vises for øvrig til brev fra Ving og Thomas Cook Airlines.

Nemnda bemerker:

EU-forordning 261/2004 fastsetter felles regler for erstatning og assistanse til passasjerer ved
nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 og i sak Nelson m.fl. av
23. oktober 2012.

EU-domstolen avsa dom i sak C-257/14 17. september 2015 - Corina van der Lans - KLM.
I dommen har domstolen uttalt at «en teknisk feil, [. ], som oppstår plutselig, som ikke
kan tilskrives manglende vedlikehold, og som heller ikke er blitt oppdaget under vanlig
vedlikehold, ikke er omfattet av begrepet «ekstraordinære omstendigheter» [..].»

Det fremgår av dommen at unntak kan tenkes ved fabrikasjonsfeil og ved skader på flyet pga.
sabotasje eller terrorhandlinger. Noe slikt foreligger det ikke opplysninger om i denne saken.

Teknisk feil vil, etter dette, som hovedregel ikke anses om en ekstraordinær omstendighet
som fritar for plikten til å betale standarderstatning etter forordningen. Erstatningen beløper
seg etter artikkel 7 nr. 1 c) til 400 euro pr. person da flyvningen foregikk innen EU. Klagerens
reisefølge besto av fem betalende passasjerer. Erstatningen blir da 400 euro pr. person, totalt
2.000 euro.

Arrangøren har videre et omsorgsansvar for passasjerene i ventetiden. Klageren er ikke
fornøyd med den måten passasjerene ble tatt hånd om på, blant annet anføres det at de
var uten mat og drikke i nesten 10 timer. Nemnda ser imidlertid at det ble lagt til rette for at
passasjerene skulle slippe å tilbringe ventetiden på flyplassen og at de ble tilbudt mat. Etter
omstendighetene anses dette for tilfredsstillende.

Vedtak:

Pakkereisenemnda anbefaler at det blir utbetalt erstatning for flyforsinkelse med 400 euro pr.
betalende passasjer, totalt 2.000 euro.

Vedtaket er enstemmig.