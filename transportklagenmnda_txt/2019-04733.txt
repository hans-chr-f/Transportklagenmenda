Vedtak i Transportklagenemnda
- Kollektivreiser

Sammendrag

Refusjon av restbeløp på verdikort ved endring av betalingsordninger.

Dato
13.02.2020

Saksnummer
2019-04733

Tjenesteytere
Vy Buss AS

Klager har i det vesentlige anført

Klager har et verdikort fra Norway-Flybussekspressen som Vy Buss våren 2019 har
besluttet å stanse bruken av. Klager forklarer at det i den forbindelse ble delt ut en
brosjyre som informerte om at tilgodehavende kunne bli refundert dersom korteier
kontaktet Nettbuss Kundesenter innen 1.desember 2019. 

Klager kontaktet kundesenteret før fristens utløp. Klager anfører at da han var i kontakt
med kundesenteret ble han informert om at verdikortet enten måtte innleveres i
Schweigaardsgate 23 i Oslo eller sendes til Vy Buss per post, for at restbeløpet på
verdikortet kunne bli refundert. Siden klager ikke bor i Oslo er hans eneste alternativ
for å få refundert tilgodehavende på verdikortet, å sende kortet i posten. Da klager var
i kontakt med kundesenteret ble han informert om at portokostnadene for å sende
verdikortet til Vy Buss var en kostnad han måtte dekke selv. Klager mener dette er
urimelig.

Klager anfører at når en virksomhet velger å endre sine betalingsordninger er dette
forhold som er utenfor kundens kontroll eller medvirkning. Klager mener at Vy Buss må
tilbakeføre innestående beløp på verdikortet uten å påføre kunden ekstra kostnader.
Klager mener dette må legges til grunn, med mindre Vy kan vise til vilkår som sier
noe annet og som kunden har akseptert ved å ta i bruk verdikortet. Klager har i sin
korrespondanse med Vy Buss bedt selskapet dokumentere vilkår han eventuelt skal ha
godtatt da han i sin tid kjøpte kortet, uten å ha fått noe svar på dette. 

Klager etterlyser en begrunnelse fra Vy Buss på hvorfor selskapet ikke dekker porto
dersom Vy Buss ikke kan fremlegge dokumentasjon på eventuelle aksepterte vilkår. 

Klager har etter gjentatte forsøk på å få svar fra Vy Buss via deres kundesenter ikke fått
svar på sine prinsipielle spørsmål i saken. 

Klager har i forbindelse med saken vært i kontakt med Forbrukerrådet og anfører at de
deler hans oppfatning om hvem som skal bære kostnadene i et slikt tilfelle som dette. 

Etter å ha mottatt tjenesteyter sitt tilsvar bemerker klager at Vy Buss ikke har svart
på klagens sentrale spørsmål om hvem som skal bære portokostnadene knyttet til
innlevering av verdikortet for refusjon. 

Klager krever at Vy Buss må bære ansvaret og alle kostnader ved refusjon av innestående
beløp ved endringer av billettyper/betalingsordninger. Klager krever derfor at Vy Buss
skal dekke portokostnadene ved forsendelse av verdikortet, samt refundere hele
restbeløpet på verdikortet på 114,50 kr.

Tjenesteyterne har i det vesentlige anført
Vy Buss forklarer at verdikortet har eksistert i mange år. Kortet fylles på med 1600 kr og
gir 33% rabatt på reise. På grunn av endringer i Vy Buss sine tekniske løsninger begynte
det i 2019 et arbeid med å fase ut disse kortene. Det fysiske verdikortet eksisterer ikke
lenger, men er erstattet av et produkt som heter klippekort. Dette klippekortet gir også
rabatt på reise og Vy Buss anser derfor dette produktet som en fullverdig erstatning for
verdikortet.

Tjenesteyter forklarer at det ikke foreligger noen endring i tjenesten som tilbys. Bussen
går fortsatt og det er fortsatt muligheter for rabatt. Vy Buss forklarer at de har tilbudt de
reisende å refundere beløp over 100 kr dersom verdikortet sendes eller leveres inn til
tjenesteyter innen 1.desember 2019. I tillegg til dette har de reisende også blitt tilbudt å
få en verdikode på tilsvarende beløp som de kan bruke til å kjøpe samme produkt. 

Vy Buss anfører at det er nødvendig å få verdikortet i hende for å få lest av verdi. 

Klager har blitt gitt to muligheter for innlevering og Vy Buss anser dette som
tilfredsstillende. 

Nemnda bemerker

Klager har et verdikort fra Norway-Flybussekspressen som ikke lenger kan benyttes
etter at Vy Buss, som har overtatt driften av ruten Fredrikstad- Oslo, har endret tekniske
løsninger for slike kort.  Kortet hadde pr.21. februar 2019 en verdi på kr. 114.50.

Vy Buss har tilbudt å refundere kort med verdi over kr. 100 på følgende alternative
måter:
- innlevering av kortet til Vy Buss i Oslo innen 1.desember 2019
- ved innsending av kortet til Vy Buss pr post
- i tillegg er det tilbudt å få en verdikode på tilsvarende beløp som de kan 
brukes til å kjøpe samme produkt. 

Klager som har adresse i Fredrikstad ønsket å sende kortet pr post, og krever at Vy
Buss dekker porto.  Alternativt ber han om at beløpet overføres til hans bankkonto mot
opplysning av kortnummer og innsending av kortet.

Vy Buss viser til at det er nødvendig å ha kortet i hende for å avlese verdien da kortene er
upersonlige.

Nemnda legger til grunn at klager ønsker å få refundert hele beløpet på kr. 114,50. Ved
aksept av verdikode i stedet må beløpet benyttes til kjøp av ny reise. 

Spørsmålet nemnda skal ta stilling til er følgelig om klager selv må betale porto. 

Nemnda legger til grunn at reisende ved endring av betalingsordninger har rett
til refusjon av resterende beløp i reisekort eller kostnadsfri overføring til nytt
betalingsmiddel. 

Vy Buss har tilbudt refusjon i kontanter ved innlevering eller innsending av kort og
alternativt verdikode som kan benyttes ved kjøp av ny reise.

Nemnda forutsetter at klager nå kan gis kode som gir adgang til benyttelse av det
resterende beløp uten innsending av kort. Nemnda kan ikke se at Vy Buss er pliktig til å
betale porto dersom den reisende i stedet velger innsending pr post.

Vedtaket er på grunn av uventet sykdomsfravær fattet av fire medlemmer, jf.
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.