Vedtak i Transportklagenemnda - Fly

Sammendrag

Krav om erstatning grunnet innstilt flygning.

Dato
04.09.2013

Saksnummer
312/10F

Tjenesteyter
Detur Norway AS

Krav om erstatning grunnet innstilt flygning.

Klager har i det vesentlige anført:

9 personer (to familier) skulle reise med fly fra Oslo til Antalya 2. juli 2010.

Ca en uke før avreise oppdaget klager ved en tilfeldighet at flyselskapet Cyprus Turkish
Airlines var satt på bakken av myndighetene fordi de ikke hadde betalt skyldige skatter og
avgifter. Klager tok umiddelbart kontakt med Detur. Han fikk beskjed om at Detur ville ordne
en ny fly-operatør slik at reisen ville gå som planlagt.

Den 1. juli fikk klager brev fra Detur om at reisen var blitt flyttet to dager fremover på grunn av
endret tildelt «slot-tid» ved bytte av opererende flyselskap på strekningen.

Detur tilbød ingen tilbakebetaling av pengene for kansellert flyreise.

Kanselleringen av flyreisen den 2. juli medførte store tap for klagerne fordi de hadde bestilt
leie av hus i Tyrkia, parkering i Oslo samt kennel. Klagerne fikk alt for kort frist til at de kunne
forandre på disse avtalene.

Klager krever standard kompensasjon på EUR 400 per familie da de fikk beskjed om endring
av avreisedato dagen før avreise. I tillegg ønsker han dekket ekstra parkeringsutgift på
Gardermoen NOK 390.

Detur Norway AS har i det vesentlige anført:

For å ha rett på en standard kompensasjon, slik beskrevet i en forordning for felles regler for
erstatning ved forsinket avgang i EU, følger det av artikkel 3 at reisen må ha vært påbegynt
eller umiddelbar nær i tid. Da varsel ble sendt tre dager før avreise, er ikke reisen påbegynt.

Ved endring mindre enn 30 dager før avreise, får kundene tilbud om å kansellere sin reise.

Nemnda bemerker:

EU forordning 261/2004 regulerer rettighetene mellom flyselskapet og passasjeren ved nektet
ombordsting, innstillinger og forsinkelser. Forordningen gjelder også ved pakkereiser, og den
reisende kan da rette kravet mot turarrangør.

Klagerne har kun kjøpt flybilletter gjennom Detur (ikke pakkereise). Det følger av dette at krav
om erstatning m.v. etter EU-forordningen må rettes mot flyselskapet Cyprus Turkish Airlines.

Detur har ikke fremkommet med bemerkninger til klagers fremstilling av kontakten med
Detur vedrørende konsekvensen av at flyselskapet var satt på bakken. Nemnda legger etter
dette klagers opplysninger til grunn. Nemnda er av den oppfatning at Deturs håndtering
av situasjonen overfor klager var uheldig. Forbrukernes representanter finner grunn til å
understreke at Detur vil kunne være ansvarlig for påregnelige og sannsynliggjorte utgifter
klager har hatt som følge av feilinformasjon fra selskapet om at reisen ville gå som planlagt.
Nemnda finner imidlertid ikke sannsynliggjort at dette medførte at klagerne fikk utgifter de
ellers hadde unngått.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS