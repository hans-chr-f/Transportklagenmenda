Vedtak i Pakkereisenemnda

Sammendrag

Krav om standarderstatning ved forsinkelse.

Dato
07.03.2019

Saksnummer
2018-03765

Tjenesteytere
TUI Norge AS

Klager har i det vesentlige anført

Klagen gjelder en pakkereise for åtte personer og et spedbarn, fly med SAS og
innkvartering i leiligheter på Hotel Pernera Beach, Fig Tree Bay, Kypros i perioden
27.08.2018 - 03.09.2018. Totalpris kr. 70.175.

AVREISE
Opprinnelig avgangstid: 27.08.2018 klokken 11:15
Faktisk avgangstid: 27.08.2018 klokken 15:15

ANKOMST
Opprinnelig ankomsttid: 27.08.2018 klokken 16:40
Faktisk ankomsttid: 27.08.2018 klokken 20:58

Forsinkelsen med SK7531 oppstod på Kjevik/Gardemoen og forsinkelsen ble på 4 timer
og 18 minutter.

Kapteinen om bord ga beskjed om at årsaken til forsinkelsen var problemer med
aircondition i flyet. Videre annonserte han at problemet ville føre til økt bruk av drivstoff,
og at de mest sannsynlig ikke hadde hatt tilstrekkelig med drivstoff til å komme frem til
Larnaca, så derfor måtte de returnere til Gardemoen for å bytte fly. 

Klager stiller spørsmål med hvordan SAS kan skrive at det var "suspected birdstrike". Det
vil si at de ikke en gang vet om det faktisk var "birdstrike".

Slik klager ser det, og med den informasjonen klager og andre passasjerer fikk på flyet,
var årsaken til at de måtte snu og bytte fly forårsaket av en teknisk feil på aircondition. 

Klager anfører at de mistet en halv dag av ferien, samt den forhåndsbetalte middagen
grunnet forsinkelsen. De fikk ikke hjelp ved ankomst Gardermoen og ble sittende og
vente på neste avgang. Klager ble hverken tilbudt mat eller drikke i løpet av ventetiden. 

Klager mener SAS må kunne fremlegge dokumentasjon på "birdstrike" og hva
flymekanikerne oppdaget da de inspiserte flyet i og med at kapteinen forklarte en helt
annen årsak til forsinkelsen. 

Klager krever standarderstatning i henhold til EU-forordning 261/2004 på 400 euro pr.
person.

Det vises for øvrig til korrespondanse fra klager.

Tjenesteyterne har i det vesentlige anført
TUI har fått følgende informasjon om forsinkelsen fra SAS vedrørende flyvningen SK7531
fra Kjevik, Kristiansand til Larnaca, Kypros 27.08.2018:

"Den information jag fått från SAS Operational control center att orsaken till försening
var pga. misstänkt bird strike. Vi har inga bilder att tillgå. Jag har inga underlag vad
utkomst blev. Säkerheten går alltid först på SAS så i det här fallet valde man att diverta till
Oslos för att undersöka saken.

SK7531 KRS-LCA diverted to OSL with technical after suspected bird strike. Had to hold
approximately 1:30 hr burning fuel to come down to maximum landing weight. Flight
resumed after aircraft and crew change in OSL."

SAS anfører at årsaken til forsinkelsen var en ekstraordinær hendelse som ikke berettiger
til standarderstatning. Dersom klager har hatt utgifter til forpleining, vil SAS dekke disse
mot at klager sender en oversikt over merutgiftene og kvitteringer. 

Det vises for øvrig til korrespondanse fra SAS/TUI Norge AS.

Nemnda bemerker

SAS flyvning SK7531 ble forsinket med 4 timer og 18 minutter på en flyvning fra
Kjevik/Gardermoen til Kypros 27. august 2018.30. Klageren har fremsatt krav om
standardkompensasjon.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes etter det som er opplyst av flyselskapet at flybesetningen
mistenkte at flyet hadde kollidert med en fugl.  Flyet gjorde derfor vendereis og måtte
sirkle over flyplassen i ca. 1 1/2 time for å bruke opp så mye drivstoff at det kunne
lande. Flyet gjennomgikk etter dette en obligatorisk teknisk inspeksjon etter hendelsen.
Nemnda viser til fremlagt dokumentasjon om dette.  Det ble ikke funnet feil på flyet, som
etter inspeksjonen igjen var operativt.

Klageren opplyser at kapteinen over høyttaleren i flyet opplyste at det var en feil med
airconditionanlegget som gjorde at de måtte snu fordi feilen førte til et for høyt forbruk
av drivstoff.

Den fremlagte dokumentasjon viser at den koden som er brukt i den fremlagte
dokumentasjonen gjelder "birdstrike". Etter dette finner nemnda at det er
sannsynlighetovervekt for at det var dette som var årsaken til at flyet snudde. 

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nummer 3. Det fremgår
av dommen at en kollisjon mellom et fly og en fugl hverken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte.

Dommen legger videre til grunn at det kan være flere ansvarlige, herunder flyselskapene,
som må treffe nødvendige foranstaltninger for å hindre kollisjon med fugl, jf. avsnittene
39 og 40. Domstolen krever videre at det foretas en individuell vurdering av om
flyselskapet "rent faktisk var i stand til direkte eller indirekte å treffe forebyggende
forholdsregler for å nedsette eller forhindre kollisjonsrisikoen med fugler", jf. avsnitt 44.
Flyselskapet har bevisbyrden for at det har truffet de rimelige forholdsreglene det har
kunnet i det enkelte kollisjonstilfellet, jf. avsnitt 47.

Flyklagenemnda, som behandler de fleste klagene av denne karakter, har i etterkant av
EU-domstolens dom bedt Luftfartstilsynet gi en generell kommentar om hva som teknisk
sett kan forventes av tiltak fra flyselskapenes side for å unngå kollisjon med fugl. I en
uttalelse av 14. september 2017 fra Luftfartstilsynet fremgår det at besetningen trenes
på håndtering av kollisjoner med fugl om det skjer i lufta, samt på teknisk ivaretakelse
på bakken. På forhånd får pilotene informasjon om fugletetthet på og omkring rullebane
og i inn- og utflyvingsområdet. Det fremgår videre av uttalelsen, med videre henvisning
til uttalelse fra Luftdyktighetsseksjonen, at det er umulig å unngå at kollisjoner med fugl
skjer. Det er ingen tekniske metoder eller innretninger som kan fjerne risiko for dette,
og flyplassoperatøren er den enhet som kan ha en viss kontroll gjennom skremsler,
eksterminering eller stengning av flyplass. Luftfartstilsynet vurderer at kollisjon med fugl
er et fenomen som må sidestilles med værforhold.

Nemnda kan etter dette ikke se at forsinkelsen kunne vært unngått selv om alle rimelige
tiltak var truffet.

Nemnda kan derfor ikke se at klager har krav på standardkompenasjon i henhold til
forordningen.

Flyselskapet har ikke forholdt seg etter reglene i EU-forordningen når det gjelder
ivaretakelse av passasjerene i ventetiden.  Klageren bør fremlegge kvitteringer, eventuelt
bankutskrift som dokumentasjon på utgiftene han hadde til mat etc. i ventetiden. Slike
utgifter har han i medhold av EU-forordningen krav på å få dekket.

Vedtak

Pakkereisenemnda finner ikke å kunne anbefale at klageren gis medhold.