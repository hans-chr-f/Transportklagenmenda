Vedtak i Transportklagenemnda - Fly

Sammendrag

Krav om full refusjon av flybilletter grunnet
kansellering som følge av covid-19 pandemien.

Dato
24.08.2021

Saksnummer
2021-00028

Tjenesteytere
eSKY.com
Easyjet
Norwegian Air Shuttle

Klager har i det vesentlige anført

I januar 2020 bestilte klager (to personer) følgende reise samme år hos eSky:

4. mai Stavanger - Manchester ref. NI6NN9     pris kroner 1 203,42 - Norwegian DY1326
4. mai Manchester - Funchal     ref. K1HPBKS pris kroner 2 238,70 - easyJet       EZY1957 /
U2 1957
12. mai Funchal - London            ref. K1HPBLS pris kroner 3 344,81 - easyJet      EZY8136 /
U2 8136
12. mai London - Stavanger        ref. NI2IP7       pris kroner 1 509,18 - Norwegian DY1337

Grunnet covid-19 pandemien ble flyvningene kansellerte. Klager har kun mottatt refusjon
fra easyJet, men reisebyrået har tatt et gebyr som klager krever refundert. 
Klager har ikke mottatt refusjon for Norwegian-billettene. 

Klager krever full refusjon av de ubenyttede flybillettene.

Tjenesteyterne har i det vesentlige anført
Verken eSky eller Norwegian har svart på nemndas henvendelser angående
kanselleringen. 

Til klager har Norwegian uttalt følgende:

DY1326 ble kansellert grunnet ekstraordinære omstendigheter; reiserestriksjoner pålagt
av myndighetene. 
easyJet har uttalt til nemnda:

easyJet har refundert klagers billetter i sin helhet til reisebyrået eSky.

Nemnda bemerker

Klager hadde følgende reservasjoner (fire separate billetter) hvor kun deler av
bestillingen er refundert (han krever totalt kr 8 296,11, men har kun mottatt kr 5 075,81):

04.05.2020 Stavanger - Manchester.     Betalt kroner 1 203,42 - Mottatt kroner 0,00
04.05.2020 Manchester - Funchal          Betalt kroner 2 238,70 - Mottatt kroner 2042,16
12.05.2020 Funchal - London                 Betalt kroner 3 344,81 - Mottatt kroner 3033,65
12.05.2020 London - Stavanger              Betalt kroner 1 509,18 - Mottatt kroner 0,00
Totalt kroner 8 296,11    Totalt kroner 5 075,81

Verken Norwegian eller klager har opplyst om når Norwegians flight DY1326 den 4. mai
ble kansellert.
Den 21. april mottok klager melding om at easyJets flight U2 1957 den 4. mai var
kansellert, som var 13 dager før avgang. 
Den 28. april mottok klager melding om at easyJets flight U2 8136 den 12. mai var
kansellert, som var 14 dager før avgang.
Verken Norwegian eller klager har opplyst om når Norwegians flight DY1337 den 12. mai
ble kansellert.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker
før planlagt avgangstid. I dette tilfellet fikk klager beskjed om kansellering av easyJets
flyvninger henholdsvis den 21. april (mindre enn 14 dager før avreise) og den 28.
april (akkurat 14 dager før avreise). Kanselleringen skjedde etter det opplyste som
følge av covid-19-pandemien. Nemndas flertall, bransjerepresentantene og nemndas
leder, finner dette sannsynliggjort. Kanselleringene skyldtes således ekstraordinære
omstendigheter som ikke kunne vært unngått med rimelige tiltak, og klager har ikke krav
på standarderstatning. 

Mindretallet, forbrukerrepresentantene, mener at easyJet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel 7.
Mye kan tyde på at kanselleringen skyldtes covid-19-pandemien. Det er ikke fremlagt
konkret dokumentasjon som viser årsaken til kanselleringen av flyvningen. Selv
om mange kanselleringer i denne perioden skyldtes pandemien, vil det fremdeles
være slik at kanselleringer kan ha andre årsaker som ikke fritar selskapene for
standarderstatningsansvar. Mindretallet kan derfor ikke se at en generell henvisning til at
covid-19 er årsak, er tilstrekkelig til å godtgjøre at kanselleringen skyldtes ekstraordinære
omstendigheter.

Nemnda har tross oppfordring ikke mottatt informasjon fra noen av partene angående
når Norwegians flyvninger ble kansellerte. Nemnda er klar over at flyvningene rent
faktisk ble kansellert på et tidspunkt, etter det opplyste som følge av covid-19, men ikke
når. Nemnda har heller ikke fått informasjon om klager kansellerte disse flyvningen
før Norwegian kansellerte. Klager er blitt bedt om å gi slik informasjon, men har ikke
kunnet svare nemnda tydelig på dette. Klager har uttalt at han etter å ha henvendt seg
til selskapet ble informert den 2. desember 2020 om at DY1326 ble kansellert. Videre har
klager uttalt at han ikke vet om DY1337 ble kansellert.     

Når verken klager eller flyselskapet svarer eller kan oppgi nødvendig informasjon, har
heller ikke nemnda tilstrekkelig informasjon. Nemnda finner at denne delen av saken
reiser bevisspørsmål som ikke kan klarlegges under saksbehandlingen, og blir av denne
grunn å avvise, jf. transportklagenemndforskriften § 6-2 bokstav d.

Klager krever videre refusjon av gebyr tatt av reisebyrået eSky for kanselleringene som
easyJet gjorde. 

Nemnda kan ikke se at eSky har godtgjort at de har hjemmel verken i lov eller avtale for å
kreve et administrativt gebyr i tilfeller hvor flyselskapet kansellerer. Dersom eSky hadde
fremlagt et avtalerettslig grunnlag, mener nemnda uansett at et slik administrativt gebyr
er urimelig når det er flyselskapet som kansellerer reisen, jf. avtaleloven § 36. Det vises i
den forbindelse til sak 2020-02445 og sak 2020-01608. 

Nemnda mener derfor at eSky må refundere det tilbakeholdte beløpet til klager.

Vedtak

Transportklagenemnda anbefaler at eSky refunderer til klager gebyret som er holdt igjen
ved refusjon av billettene med easyJet. Den delen av klagen som gjelder billettene med
Norwegian avvises.