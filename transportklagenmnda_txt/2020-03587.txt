Vedtak i Transportklagenemnda - Fly

Sammendrag

Krav om refusjon av flybilletter. Uenighet vedrørende telefonsamtale.

Dato
21.06.2021

Saksnummer
2020-03587

Tjenesteytere
Icelandair

Klager har i det vesentlige anført

Klager med reisefølge (til sammen fire personer) skulle fly fra Oslo til Reykjavik den 4. juni
2020 med Icelandair sin flyvning FI325 (tur/returbilletter). 

Klager har fremsatt krav om full refusjon av bookingen pålydende 10 102 NOK. Klager
har imidlertid fått avslag fra Icelandair, som hevder at han over telefon har akseptert en
Travel credit den 8. mai 2020 og derfor ikke har krav på refusjon i form av penger. Klager
har aldri skriftlig samtykket til dette. 

Da reisen ble kansellert grunnet covid-19 tilbød Icelandair ingen refusjon av flybillettene
slik de er forpliktet til i henhold til EU-forordning 261/2004 artikkel 7 (3). Det eneste de
tilbød var en travel credit, noe klager aldri aksepterte.

Klager har også anført at de aktuelle flyvningene aldri opererte, jf. dokumentasjon fra
Avinor.

Tjenesteyterne har i det vesentlige anført
Klager hadde to separate bookinger for reise med Icelandair. Begge bookingene var i
kategorien Economy som er ikke-refunderbare.

Den 8. mai kontaktet klager Icelandairs kundeservice og informerte agenten om at han
ikke kunne reise grunnet situasjonen med covid-19. Agenten informerte passasjeren
om at alle flyvninger i klagers booking fortsatt opererte. Agenten gikk videre og tilbudte
klager en full refusjon i form av en reisekreditt/voucher, gyldig for tre år dersom han
fortsatt ønsket å kansellere bookingen. Klager aksepterte, og agenten kansellerte
bookingen og sendte en e-post inkludert en bekreftelseslink til klager som klager fortsatt
ikke har trykket på. 

Flyvningene ble etter hvert kansellert av flyselskapet. I den ene bookingen (dette
saksnummeret) den 29. mai og i den andre bookingen den 9. mai. Klager hadde
imidlertid ikke en bekreftet reservasjon jf. EU-forordning 261/2004 artikkel 3 (2) på disse
tidspunktene grunnet den tidligere henvendelsen fra klager.

Når dette er sagt er det tydelig at klagers forespørsel faller utenfor virkeområdet til EU-
forordning 261/2004. Selskapet avslår dermed klagers krav, men gjentar tidligere tilbud
og oppmuntrer klager til å følge bekreftelseslinken i e-posten slik at avtalen mellom
klager og flyselskapet kan gjennomføres.

Nemnda bemerker

Dersom et fly blir kansellert skal passasjeren ha valget mellom refusjon eller omruting, jf.
EU-forordning 261/2004 artikkel 8 nummer 1 jf. artikkel 5. Forutsetningen er at klager har
en bekreftet reservasjon på den aktuelle flyvningen på tidspunktet for kanselleringen, jf.
artikkel 3 nr. 2 bokstav a jf. nr. 1.

Basert på fremlagt dokumentasjon kan ikke nemnda se at klager hadde fått noen formell
informasjon om at flyvningene var kansellerte på det tidspunktet han snakket med
Icelandair per telefon den 8. mai. Ifølge Icelandair ble flyvningen på bookingen først
kansellert den 29. mai. Icelandair hadde med dette ikke noen plikt til å tilby klager
omruting eller refusjon i henhold til EU-forordningen på det tidspunktet de snakket i
telefonen. 

Ifølge Icelandair informerte de under telefonsamtalen om at hans flyvninger fortsatt
opererte, men at de eventuelt kunne gi en refusjon i form av reisekreditt. Icelandair
anfører at klager skal ha akseptert at de kansellerte bookingen og sendte han en link for
å opprette voucher isteden. 

Klager har opplyst at han ikke skriftlig samtykket til reisekreditt. Han har ikke opplyst om
han i telefonen aksepterte dette muntlig. Dette er derfor uklart for nemnda. Nemnda
mener derfor at saken er av en slik art at den reiser bevisspørsmål som vanskelig kan
klarlegges under saksbehandlingen i nemnda, da det avgjørende for klagers rettigheter
er hva som ble sagt i telefonsamtalen. Dersom klager i telefonen avbestilte mot å motta
reisekreditt er det uten betydning at han ikke har gjort dette skriftlig. 

Saken avvises jf. transportklagenemndforskriften § 6-2 bokstav d).

Vedtak

Saken avvises jf. transportklagenemndforskriften § 6-2 bokstav d), da den reiser
bevisspørsmål som vanskelig kan klarlegges under saksbehandlingen i nemnda.