Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.01.2018

Saksnummer
2017-00984

Tjenesteytere
LOT Polish Airlines

Klager har i det vesentlige anført

Klager skulle reise fra Ålborg til Tallinn via Oslo den 4. januar 2017. Flight LO8138 fra Oslo
til Tallinn med avgang kl 22.05 ble kansellert og klager ble booket om til neste morgen kl
09.15 med LO8134. Klager ble informert om kanselleringen ved gate på Gardermoen. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Lot Polish Airlines har ikke avgitt uttalelse til klager eller til nemnda vedrørende
kanselleringen.

Nemnda bemerker

Flyselskapet LOT Polish Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klagerens planlagte flygning ble kansellert, og at
han ble booket om til endelig bestemmelsessted Tallinn påfølgende dag. Han krever
standarderstatning med 250 euro per person. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

LOT Polish Airlines har som nevnt ikke avgitt uttalelse til nemnda. Selskapet har følgelig
ikke godtgjort at kanselleringen skyldtes en ekstraordinær omstendighet som ikke kunne
vært unngått. Klageren har da rett til standarderstatning på 250 euro per person.

Vedtak

Transportklagenemnda - fly anbefaler at LOT Polish Airlines betaler standarderstatning til
klageren med 250 euro per person.