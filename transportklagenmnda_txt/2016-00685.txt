Vedtak i Transportklagenemnda - Fly

Sammendrag

Krav om refusjon av reise.

Dato
12.05.2017

Saksnummer
2016-00685

Tjenesteytere
Bravofly

Klager har i det vesentlige anført

Klager hadde bestilt en reise for fem personer for tilsammen kroner 14 549,73, inkludert
total forsikring som ville gjøre det mulig å kansellere reisen, uansett årsak, mot full
refusjon. 

Da det viste seg at klager måtte kansellere reisen ville ikke Bravofly refundere hele
beløpet, kun kroner 6 888,09.

Klager krever refundert det totale beløpet, kroner 14 549,73.

Tjenesteyterne har i det vesentlige anført
Bravofly har ikke avgitt uttalelse til nemnda. Til klager har selskapet i det vesentlige
anført:

I forbindelse med klagers kansellering har Bravofly sjekket at beløpet som er
refunderbart er kroner 6 888,09. Beløpet er overført til klagers konto.

Nemnda bemerker

Bravofly har ikke avgitt uttalelse til nemnda. Nemnda avsier derfor vedtak på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Nemnda legger til grunn at klageren hadde kjøpt forsikringen total beskyttelsesdekning
ved kjøpet av flybillettene. En tabell i de fremlagte vilkårene viser at erstatningen er
begrenset til 5 000 euro per forsikringstaker og 30 000 euro per kjøp ved annullering
(avbestilling). Videre gjelder det en egenandel på 20 prosent dersom annulleringen ikke
er begrunnet i sykdom eller død. 

Klagerens krav på 14 549,73 kroner ligger innenfor begrensingene på 5 000 og 30 000
euro. 

Nemnda mener at klageren har krav på å få hele forsikringsbeløpet uten fradrag for
egenandel: 

Det er ikke fremlagt noen dokumentasjon om hvordan kjøpet av forsikringen kom i stand
utover en bekreftelse fra selskapet om at forsikringen er lagt til bestillingen. Klageren ser
ikke ut til å ha fått informasjon om egenandelen før han bestilte forsikringen. 

Det er i tillegg opplyst at klageren kunne trekke seg fra kontrakten innen 14 dager etter
mottak av bekreftelsen på bestillingen. Han trakk seg fra kontrakten etter 3 dager.  

Den tidligere utbetalingen på 6 888,09 kroner kommer til fradrag.

Vedtak

Transportklagenemnda - fly anbefaler at Bravofly refunderer ytterligere 7 661,64 kroner
til klageren.