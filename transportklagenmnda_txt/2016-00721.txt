Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
18.04.2017

Saksnummer
2016-00721

Tjenesteytere
Ving Norge AS

Klager har i det vesentlige anført

Den 12. august skulle klager bestille en reise fra Palma de Mallorca til Oslo for reise 13.
august kl 23.10. Klager valgte først betalingsform kredittkort, men lyktes ikke grunnet
dårlig nettforbindelse. Hun valgte derfor deretter å betale per telefon. Klager mottok
bekreftelse på reisen.

Da klager møtte opp ved innsjekk avreisedagen fikk de beskjed om at bestillingen ikke
var bekreftet. Etter mye venting og frem og tilbake på flyplassen endte det med at klager
ikke fikk være med Thomas Cook flyet, men måtte kjøpe nye billetter med annet selskap
via København for reise den 14. august.

Klager fikk utgifter til nye flybilletter, mat, drikke, hotell, samt bagasjegebyr hos Iberia /
SAS. Klager måtte tilbringe natten på flyplassen sammen med sitt reisefølge, deriblant en
6-åring. Videre fikk en person i reisefølget en dags tapt arbeidsfortjeneste.

Klager stiller seg kritisk til at de mottok bekreftelse på en reise som ikke var bekreftet.
Det var flere passasjerer som hadde samme problem som klager, men de fikk plass på
Thomas Cook flyet før det ble fullt. 

Klager krever refusjon av ovennevnte utgifter, tilsammen kroner 20 000.

Det vises for øvrig til klagers brev.

Tjenesteyterne har i det vesentlige anført
Den 12. august kl 19.40 la klager inn en bestilling for fire personer for reise fra Palma
de Mallorca til Oslo den 13. august kl 23.10. Klager valgte betaling per telefon, men i
henhold til Vings regler og vilkår er denne betalingsformen ikke tilgjengelig når det er
mindre enn 35 dager til avreise. Videre kommer det her frem at dersom man ikke mottar
et bestillingsnummer eller billetter per e-post innen 15 minutter, er bestillingen ikke
bekreftet.  

I forbindelse med at betalingen ikke gikk gjennom mottok klager et ordrenummer med
henvisning til å ringe tlf. 088 88. Denne informasjonen er generell og ikke knyttet opp
mot en spesiell avgang. Beløpet som ble registrert som innkommet, men som aldri ble
linket mot en bestilling grunnet ugyldig betalingsform, er refundert klager. Dersom
klager hadde ringt oppgitt telefonnummer ville Ving kunne fått hjelp til å legge inn en
bestilling.

Dersom klager hadde bedt om hjelp til hotell ville Ving vært behjelpelig med det, men
klager måtte selv ha tatt kostnaden for dette. Ving sjekket om det var ledig med andre
turoperatører samme kveld, noe det ikke var.

Ving har full forståelse at dette har vært en lei situasjon for klager, men selskapet kan
ikke ta på seg et økonomisk ansvar for utgiftene klager ble påført i forbindelse med
hjemreisen. 

Ving kan på grunnlag av ovennevnte ikke imøtekomme klagers krav.

Nemnda bemerker

Slik nemnda ser det kan klageren ikke kreve sine utgifter til nye flybilletter med mere,
refundert av Ving:

Det er omtvistet om bestillingsinformasjonen på Vings nettsider viste at reiser ikke kunne
betales per telefon mindre enn 35 dager til avreise. Det ser derimot ikke ut til å være
omtvistet at bestillingsinformasjonen viste at bestillingsbekreftelse ville bli oversendt per
e-post i løpet av 15 minutter, og at billetter ville bli oversendt per e-post straks reisen var
betalt. Videre måtte billettene skrives ut og tas med. 

Reisen måtte med andre ord være betalt før avreise. 

Slik nemnda ser det fremgår det klart nok av bestillingsinformasjonen at bank- /
kredittkort eller BankAxess må belastes direkte på ving.no ved kjøp av billetter mindre
enn 35 dager før avreise. Det fremgår imidlertid  ikke klart at betaling per telefon var
utelukket så kort tid før avreise. 
Klageren fikk kvittering for kjøpet som ble gjort per telefon 12.08.2016. 
På den andre siden fikk ikke klageren oversendt bestillingsbekreftelse  per e-post slik
hun skulle få innen 15 minutter etter bestillingen. Hun tok kontakt med Ving, men det er
uklart hva som ble sagt / opplyst under samtalen.

Slik saken er opplyst fikk klageren uansett  ikke billettene før avreise. Dette tilsa at reisen
ikke var betalt. Hun kan således ikke sies å ha hatt gyldig bestilling for den aktuelle
flygningen. 

Siden klageren ikke hadde gyldige billetter, kan hun heller ikke kreve standarderstatning
for nektet ombordstigning fra flyselskapet Thomas Cook Airlines.

Vedtak

Transportklagenemnda - fly anbefaler ikke at klageren gis medhold.