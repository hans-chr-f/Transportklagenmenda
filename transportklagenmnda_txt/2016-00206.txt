Vedtak i Transportklagenemnda - Fly

Sammendrag

Krav om refusjon ved ruteendring av billett.

Dato
28.11.2016

Saksnummer
2016-00206

Tjenesteytere
Norwegian

Klager har i det vesentlige anført

Klager kjøpte to billetter den 30. oktober 2015 fra Tromsø til Oslo med avgang  
7. februar 2016 kl. 13:35 (DY311) til kroner 899 per person. Den 2. november 2015 fikk
klager beskjed om at det var en ruteendring på reisen, ny avreise ble kl. 10:45 (DY375).

Klager gikk inn på Norwegians hjemmeside for å se om det var noen prisforskjell på
gammel og ny flygning, Den opprinnelig flygning var imidlertid fjernet, og den nye var
ikke lagt ut enda. Dermed følte klager at de ikke hadde noe annet valg enn å akseptere
endringen.  

Informasjon om den nye flyavgangen ble lagt ut to dager etter at klagerne hadde mottatt
melding om endringen. Billettene kostet da 299 kroner. Dersom klager hadde vært klar
over dette, ville han valgt refusjon av de opprinnelige billettene og kjøpt nye billetter.
Klager reagerer på at informasjonen om den nye flyavgangen ble lagt ut så sent. 

Klager krever på bakgrunn av dette å få refundert kroner 600 per billett.

Tjenesteyterne har i det vesentlige anført
30. oktober 2015 inngikk klager en avtale om befordring med Norwegian Air Shuttle,
vedrørende flyvning fra Tromsø til Oslo 7. februar 2016 til kroner 899.

Norwegian var nødt til å flytte avgangen fra kl. 13:35 til kl. 10:45 samme dag.
Hovedårsaken til endringen var at Norwegian var blitt tildelt andre landingstider enn det
de opprinnelig hadde søk om på flere av de største flyplassene i Europa. Som følge av
dette var Norwegian nødt til å foreta enkelte rutejusteringer. 

I forbindelse med denne tidsendringen fikk klager tilbud om full refusjon eller endring av
reisen uten kostnad, dersom dette skulle være ønskelig. Klager ønsket imidlertid ikke å
benytte dette tilbudet. 

Norwegian presiserer at det stor bevegelse i deres bookingsystem, og kunder vil kunne
oppleve at det blir lagt ut billiger billetter enn man selv har bestilt. Endringer i pris har
ikke tilbakevirkende kraft på bestillinger som er gjort tidligere.

Norwegian kan ikke imøtekomme klager krav om reduksjon i pris.

Nemnda bemerker

Ved kansellering av en flygning har passasjeren valget mellom omruting snarest mulig på
tilsvarende transportvilkår eller refusjon av hele billettprisen, jf. EU-forordning 261/2004
artikkel 5, jf. artikkel 8.

Klager valgte omruting.

Prisen på billetter til en flygning varierer etter tilbud og etterspørsel. Ofte legges de
rimeligste billettene ut først, men det kan variere. Andre ganger kan således prisene
synke frem mot flyavgang. Passasjerene og flyselskapet er imidlertid bundet av den
avtalen de har inngått. Passasjeren får ikke rett til refusjon om prisene synker, og
selskapet kan ikke kreve pristillegg om prisene stiger.

Billetter til den nye flygningen (DY 375) var ikke tilgjengelig da klager aksepterte omruting
til denne flygningen. Nemnda vet ikke grunnen til dette, men det kan ha sammenheng
med at det var uklart hvor mange seter som var ledige på denne avgangen før det ble
avklart hvor mange av passasjerene fra DY 311 som ønsket omruting med den tilbudte
flygning. Antall ledige seter ville igjen få betydning for prisingen av disse.

Nemnda er av den oppfatning at det ikke er grunnlag for å laste Norwegian for
manglende eller villedende informasjon, og er av den oppfatning at klager er bundet av
valget sitt. Nemnda finner følgelig ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.