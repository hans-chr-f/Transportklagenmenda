Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-00222

Tjenesteytere
Wizz Air

Klager har i det vesentlige anført

Klager skulle reise fra Molde til Gdansk den 4. desember 2016 kl 16.45 med W6 1764.
Avgangen gikk 3 timer og 51 minutter forsinket ut fra Molde, og landet i Gdansk 4 timer
og 20 minutter forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har selskapet i det vesentlige
anført:

W6 1764 ble forsinket som følge av dårlige værforhold. Årsaken til forsinkelse er ikke
dokumentert. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Wizz Airs kontroll. 

Wizz Air ønsker å refundere eventuelle utgifter i ventetiden, men kan ikke imøtekomme
klagers krav om standarderstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Wizz Air ved nemndas e-post av 6. mars 2017 med frist til 17. april
2017 for eventuelle bemerkninger. I e-posten opplyses det bl. a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Wizz Air har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Wizz Air har opplyst til klager at forsinkelsen skyldtes dårlige værforhold uten at dette er
nærmere forklart eller dokumentert. Wizz Air har således ikke godtgjort at forsinkelsen
skyldtes en ekstraordinær omstendighet som ikke kunne vært unngått selv om alle
rimelige tiltak var truffet. Dette gir klager rett til en standardkompensasjon på 250 euro.

Vedtak

Transportklagenemnda - fly anbefaler at Wizz Air utbetaler standarderstatning med 250
euro.