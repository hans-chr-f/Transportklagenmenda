Vedtak i Pakkereisenemnda

Sammendrag

Krav om standarderstatning ved forsinkelse.

Dato
24.04.2019

Saksnummer
2018-04294

Tjenesteytere
Thomas Cook Airlines

Klager har i det vesentlige anført

Klager bestilte en pakkereise for to personer med innkvartering på Kreta i perioden
08.09.2018 - 16.09.2018. Totalpris kr. 11.180.

Avreisen ble forsinket. Klager skulle reist med Thomas Cook Airlines flyvning DK1024
fra Stavanger/Sola til Chania/Kreta lørdag 08.09.2018 kl. 07:15. De ankom Chania først
lørdag 08.09.2018 kl. 18:45.

AVREISE
Opprinnelig avgangstid: 08.09.2018 kl. 07:15.
Faktisk avgangstid: 08.09.2018 klokken 13:56.

ANKOMST
Opprinnelig ankomsttid 08.09.2018 klokken 12:15.
Faktisk ankomsttid 08.09.2018 kl. 18:45.

Forsinkelsen ble på 6 timer og 30 minutter.

Klager har på ovennevnte bakgrunn fremsatt krav om standarderstatning i henhold til
EU-forordning 261/2004 på 400 euro pr. person, totalt 800 euro.

Det vises for øvrig til korrespondanse fra klager.

Tjenesteyterne har i det vesentlige anført
I følge Thomas Cook skyldtes forsinkelsen kollisjon med fugl som fløy inn i motoren på
DK1024 som skulle fly passasjerene til Kreta. I henhold til gjeldende sikkerhetsregler,
skulle feilen utbedres og to nye "faneblades" skulle flys inn fra København og
påmonteres før flyet igjen kunne få tillatelse til å fly. Denne løsningen ble valgt for å gjøre
forsinkelsen så kort som mulig fra Stavanger. 

Videre anføres det : "Som udgangspunkt har et luftfartsselskab i medfør af
Forordningens artikel 7, samt fast praksis fra EU-Domstolen, pligt til at udbetale
kompensation til passagererne på en forsinket flyafgang, hvis deres ankomst forsinkes 3
timer eller mere.

I medfør af Forordningens artikel 5, stk. 3 samt fast praksis fra EU-Domstolen har et
luftfartsselskab imidlertid ikke pligt til at udbetale kompensation, hvis forsinkelsen
skyldes usædvanlige omstændigheder."

Thomas Cook Airlines kan ikke se at det foreligger grunnlag for standarderstatning i
henhold til EU-forordningen 261/2004.

Det vises for øvrig til korrespondanse fra Thomas Cook Airlines.

Nemnda bemerker

Thomas Cook Airlines flyvning DK1024 ble forsinket fra Stavanger til Chania lørdag
08.09.2018 kl. 07:15. Klageren ankom Chania lørdag 08.09.2018 kl. 18:45.  Forsinkelsen
var dermed på 6 timer og 30 minutter. Forsinkelsen ble forårsaket av en fugl som fløy inn
i flyets ene motor slik at to av rotorbladene måtte skiftes før flyet ble teknisk klarert.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir i
utgangspunktet rett til erstatning. Dette gjelder imidlertid ikke dersom flyselskapet
godtgjør at forsinkelsen skyldes ekstraordinære omstendigheter som ikke kunne vært
unngått selv om alle rimelige tiltak var truffet. Det vises til EU-forordning 261/2004
artikkel 6 jf. artikkel 7 jf. artikkel 5 nummer 3 og EU-domstolens avgjørelser i Sturgeon
m.fl. mot Condor (C-402/07) og Nelson m.fl. mot Lufthansa (C-581/10 og C-629/10).

Etter det som er opplyst skyldtes forsinkelsen at flyet kolliderte med en fugl under
foregående flyvning.  Skaden ble oppdaget ved inspeksjon.  Skaden medførte at det
måtte flys inn to rotorblader som deretter ble skiftet.

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nummer 3. Det fremgår
av dommen at en kollisjon mellom et fly og en fugl hverken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte.

Dommen legger videre til grunn at det kan være flere ansvarlige, herunder flyselskapene,
som må treffe nødvendige foranstaltninger for å hindre kollisjon med fugl, jf. avsnittene
39 og 40. Domstolen krever videre at det foretas en individuell vurdering av om
flyselskapet "rent faktisk var i stand til direkte eller indirekte å treffe forebyggende
forholdsregler for å nedsette eller forhindre kollisjonsrisikoen med fugler", jf. avsnitt 44.
Flyselskapet har bevisbyrden for at det har truffet de rimelige forholdsreglene det har
kunnet i det enkelte kollisjonstilfellet, jf. avsnitt 47.

Transportklagenemnda - fly, som behandler de fleste klager av denne karakter, har
i etterkant av EU-domstolens dom bedt Luftfartstilsynet gi en generell kommentar
om hva som teknisk sett kan forventes av tiltak fra flyselskapenes side for å unngå
kollisjon med fugl. I en uttalelse av 14. september 2017 fra Luftfartstilsynet fremgår det
at besetningen trenes på håndtering av kollisjoner med fugl om det skjer i lufta, samt på
teknisk ivaretakelse på bakken. På forhånd får pilotene informasjon om fugletetthet på
og omkring rullebane og i inn- og utflyvingsområdet. Det fremgår videre av uttalelsen,
med videre henvisning til uttalelse fra Luftdyktighetsseksjonen, at det er umulig å unngå
at kollisjoner med fugl skjer. Det er ingen tekniske metoder eller innretninger som kan
fjerne risiko for dette, og flyplassoperatøren er den enhet som kan ha en viss kontroll
gjennom skremsler, eksterminering eller stengning av flyplass. Luftfartstilsynet vurderer
at kollisjon med fugl er et fenomen som må sidestilles med værforhold.

Pakkereisenemnda følger samme praksis som Transportklagenemnda - fly, og kan ikke se
at forsinkelsen kunne vært unngått selv om alle rimelige tiltak var truffet.

Nemnda kan følgelig ikke se at klager har krav på standarderstatning i henhold til
forordningen.

Vedtak

Pakkereisenemnda kan etter dette ikke anbefale at klager gis medhold.