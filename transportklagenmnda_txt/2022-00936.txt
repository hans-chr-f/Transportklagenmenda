Vedtak i Transportklagenemnda - Fly

Sammendrag

Krav om erstatning grunnet skadet sykkel.

Dato
19.10.2022

Saksnummer
2022-00936

Tjenesteytere
SAS

Klager har i det vesentlige anført

Klager fløy fra Alicante til Oslo med SAS den 21. mars 2022 (SK4676). 

Klager hadde med sykkel i bagasjen. Da han ankom Oslo så han at det var skade på
sykkelen. Dette ble rapportert inn på OSL, og klage ble sendt til SAS.  

Klager har purret på SAS, men ikke fått noe svar på klagen.

Skaden er på sykkelens gaffel, nærmere bestemt nedre del av gaffelen på sykkelen.
Skaden gjør at en ikke kan feste framhjulet lenger.

Sykkelen er fra 2020 og ble kjøpt av privatperson på finn.no for 15000,- Det er en Trek
Emonda SL 6 2020. 

Klager krever erstatning for defekt gaffel og lakkering. Ny gaffel koster 4099,- + 1500,-
for lakkering. Prisen for ny gaffel er innhentet fra sykkelbutikk. Det vises til vedlagt e-
postkorrespondanse med sykkelverkstedet.

Tjenesteyterne har i det vesentlige anført
SAS fremmet en midlertidig kommentar med forespørsel om at klager presiserer kravet
sitt i kroner og øre. SAS har ikke fremmet ytterligere tilsvar etter at klager fremla dette.
Selskapet har både fått tilsendt varsel om at presiseringen fra klager er klar, samt en
påminnelse senere.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har ikke levert inn tilsvar i saken.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Mottas innskrevet reisegods uten klage fra mottakerens
side, formodes godset å være utlevert i god stand om ikke annet blir godtgjort, jf.
luftfartsloven § 10-26 første ledd.

I denne saken finner nemnda det godtgjort at skaden på sykkelen skjedde da den var
i flyselskapets varetekt. Klager har fremlagt dokumentasjon på at han hadde sykler
inkludert i bestillingen, bagasje-tag, skaderapport fra flyplassen, klage til SAS samme
dag, samt bilde/beskrivelse av skaden. Skaden fremstår i tillegg ikke som noe som ville
kunne skjedd på en vanlig sykkeltur. Biten som er brukket av er ikke en selvstendig
bevegelig del, men en del av gaffelen/rammen på sykkelen. Skaden gjør at sykkelen ikke
kan benyttes, da det er umulig å feste/sikre framhjulet. 

Nemnda er av den oppfatning at klager i henhold til luftfartsloven § 10-18 skal ha
erstatning for skaden på sykkelen. Nemnda anbefaler at SAS dekker utbetaler 4099 NOK
for ny gaffel. Klager har anført at han i tillegg krever 1500 NOK for lakkering. Klager har
ikke innhentet formelt prisoverslag på denne utgiften, men nemnda mener at denne
summen høres rimelig/sannsynlig ut, og anbefaler at SAS dekker denne. Klager har ikke
vedlagt kvittering for at reparasjonen er utført, men nemnda mener at SAS skal dekke
de potensielle kostnadene til reparasjon fordi dette representerer verdireduksjonen for
klager.

Vedtak

Transportklagenemnda anbefaler at SAS utbetaler 4099 NOK for ny gaffel til sykkelen,
pluss 1500 NOK for lakkering.