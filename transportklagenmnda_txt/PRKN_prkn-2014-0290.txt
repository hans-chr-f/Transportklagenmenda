Vedtak i Pakkereisenemnda

Sammendrag

Krav om erstatning for utgifter i forbindelse med bytte av hotell.

Dato
28.08.2015

Saksnummer
290/14P

Tjenesteyter
Ticket

Saken gjelder:

Krav om erstatning for utgifter i forbindelse med bytte av hotell.

Klager har i det vesentlige anført:

Klager og hennes medreisende, totalt tre personer, ble ved bestillingen av reisen til Nice
lovet et flott hotell med fin beliggenhet i nærheten av Nice sentrum. Det viste seg at hotellet
lå ca. 10 km fra Nice på en litt tvilsom og skummel plass. Fra rommet skulle det være
panoramautsikt. Det de så fra balkongen var verandaer på en boligblokk, et bølgeplasttak og
en byggeplass.

En av sengene på rommet var meget nedslitt og det manglet håndklær. For å kunne bruke
kjøkkenet på rommet måtte det betales 9 euro pr. dag. De ansatte i resepsjonen var svært lite
hyggelige og hjelpsomme. Klager kontaktet Ticket samme dag som de ankom. Hun fikk da sms
om et annet hotell, men måtte ordne resten selv. Dette medførte utgifter til taxi med kr 1.500
og kr 20.000 for nytt hotell.

Ferien ble fylt med stress og økonomiske bekymringer.

Etter hjemkomst fikk klager hjelp av en nabo og sammen dro de til Tickets butikk og snakket
med selger av reisen. Selgers forklaringer stemmer ikke overens med Tickets skriftlige svar til
klager. Beskrivelsen av hotellet på Tickets nettsider er nå endret i forhold til det som sto på
nettsiden ved bestilling av denne reisen.

Klager viser til utskrift av nettsiden ved bestillingstidspunktet.

Klager krever utgiftene i forbindelse med bytte av hotell erstattet.

Ticket har i det vesentlige anført:

Ticket viser til utskrifter av samtalene de hadde med klager under oppholdet. Ticket anser at
klager fikk god informasjon om avstand til sentrum. Før bestilling var klager i Tickets butikk
og fikk med seg en beskrivelse av hotellet. Denne tok hun med seg fordi hun ville vurdere
alternativet før bestilling. Deretter kom klager tilbake og booket reisen dagen etter. Hun ble
gjort oppmerksom på at hotellet lå 15 km fra selve sentrum av Nice, men at dette var det
eneste alternativet når svømmebasseng var det viktigste. Dette var ikke noe problem for
klager.

Det var ikke vesentlige feil eller mangler på klagers opphold og hun valgte selv å flytte til et
annet hotell. Ticket var behjelpelig med å finne et alternativt hotell til klager, men ga henne
beskjed om at hvis de valgte å bytte hotell måtte de selv stå for kostnaden. Da klager ringte fra
stedet var det ikke avstanden hun klagde på, men standarden på hotellet og personalet.

Klager hevder at hun måtte betale for å bruke kjøkkenet. Klager ble i forkant av reisen
informert om at kjøkkenet i leiligheten var til fri benyttelse, men at felleskjøkkenet på hotellet
kunne benyttes mot en kostnad. Ticket har også informert klager, etter at de mottok klagen,
om at dersom hun har hatt utgifter for å bruke kjøkkenet i leiligheten, så skal hun få dette
refundert mot kvittering. Dette har Ticket ikke mottatt fra klager. Beskrivelsen av hotellet på
Tickets nettsider er ikke endret og er den samme som på bestillingstidspunktet for klagers
reise.

Ticket finner ikke grunnlag for å erstatte klagers utgifter til hotellbytte.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Reklamasjonsnemnda for pakkereiser har sett på den hjemmesiden for hotellet som er
vedlagt saken. Det fremgår av den at hotellet ligger i utkanten av Nice sentrum. Det fremgår
også det ligger en togstasjon ca. 500 meter fra hotellet, og at man kan ta toget inn til Nice.

Nemnda finner at opplysningene på hjemmesiden om at hotellet ligger i utkanten av Nice
er svært misvisende. Hotellet ligger i utkanten av en by ved navn Villeneuve-Loubet, slik
det fremgår av hotellets adresse. Hotellet ligger antagelig nærmere grensen til Antibes enn
grensen til Nice.

Nemnda finner det ikke sannsynliggjort at Ticket gjorde klageren oppmerksom på, på en måte
hun forsto, at avstanden til Nice var ca.15 kilometer.

Det fremgår av gjestekommentarer på hotellets internettside at også andre gjester har
opplevd å betale for tilgang til kjøkkenet på rommet. Dette er i følge gjestekommentaren
låst, og gjesten avkreves 9.50 euro for at resepsjonisten skal låse opp slik at man kommer til
vannkoker etc.

Slik nemnda ser saken, var de opplysningene som Ticket ga kunden feilaktige. Nemnda
antar at kunden ikke ville ha valgt dette hotellet hvis hun hadde fått korrekt informasjon om
beliggenhet. Nemnda anbefaler derfor at kunden får dekket en del av utgiftene hun har hatt
til annet hotell. Hotellet har i følge fakturaen fire stjerner, hvilket er mer enn det hotellet
hun bestilte og betalte for. Nemnda finner at hun bør refunderes 50% av hotellutgiftene.
Totalsummen er oppgitt til kr 20.000. Refusjonsbeløpet blir da kr 10.000. Da dekker klageren
selv den oppgraderingen hun foretok. Når det gjelder drosjeutgifter er kvittering ikke vedlagt.

Nemnda stiller seg uansett uforstående til at drosje fra Villeneuve-Loubet til Nice skulle koste
kr 1.500.

Vedtak:

Reklamasjonsnemnda for pakkereiser anbefaler at klageren får et prisavslag på kr 10.000.

Vedtaket er enstemmig.