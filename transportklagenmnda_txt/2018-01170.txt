Vedtak i Pakkereisenemnda

Sammendrag

Krav om reiser til redusert pris grunnet feil pris på Internett.

Dato
19.06.2018

Saksnummer
2018-01170

Tjenesteytere
Apollo Reiser AS

Klager har i det vesentlige anført

Klager bestilte en 14 dagers familietur for elleve personer, hvorav fire barn under tolv år,
med innkvartering på Hotel Abora Catarina, Lopesan Playa del Ingles, Gran Canaria med
utreise fra Ålesund 23.02.2019.  Totalpris kr. 28.948.

Reisene ble bestilt i henhold til opplysninger gitt på Apollos nettsider. Klager mottok
bestillingsbekreftelsene og etter klagers syn er det da inngått bindende avtale mellom
selger og kjøper. Avtalen mellom partene anses inngått ved bekreftet bestilling. Dersom
en vare er annonsert til feil pris kan selger korrigere dette frem til en avtale blir inngått.
Etter inngått avtale er prisen bindene. Klager mener at Apollo er bundet av prisen i
bestillingsbekreftelsen.

Klager har ikke hatt mulighet til å betale inn depositum, da Apollo kansellerte klagers
avtale. Apollos argument om at depositum ikke var betalt på tidspunktet turene ble
kansellert, mener klager faller på sin egen urimelighet siden forfall på depositum i
henhold til bestillingsbekreftelser var 16.03.2018. 

Det ene bestillingsnummeret fikk den 15.03. 2018 tilsendt en SMS med påminnelse på
betaling av depositum. Dette ble innbetalt.

Apollo valgte senere å kansellere avtalene grunnet feilprising. 

Ved bestilling av pakkereisen la klager inn antall voksne og barn. Klager forholdt seg til
totalprisen som kom opp. I og med at hoteller, flyselskaper og reisearrangører har ulike
regler for rabatter og barnepriser, er det ikke enkelt for en forbruker å holde orden på
dette, derfor var det totalprisen som var relevant for klager. De ulike prisene for voksne
og barn fremkommer ikke automatisk, da en må gjøre et aktivt valg om å få se spesifisert
pris. Feilen som Apollo henviser til når det gjelder barnepris ble ikke oppdaget av klager
før Apollo påpekte dette i sin mailkorrespondanse.

Ved bestilling ble klager henvist til å godkjenne reisevilkårene. De ble da henvist til en ny
side hos Apollo, hvor reisvilkårene ligger. Det fremgår at «Alt om reisen» skal leses før
avreise, ikke før bekreftelse av bestilling. Siden «Alt om reisen» inneholder informasjon
som kunder kan lese før, under og etter avreise, altså ikke før bekreftelse av bestilling
av reisen. Klager mener at 24 timers regelen ikke kan gjøres gjeldende etter mottatt
reisebekreftelse da den ikke fremkommer under Reisevilkår, men under en annen side
som kundene blir oppfordret til å lese før avreise. Klager mener at Apollos 24 timers
regel må komme tydelig frem ved bestilling.  Klager anfører at Apollos 24 timers regel
fører til dårligere vilkår for klager enn hva som følger av Lov om pakkereiser 25.8.1995. 

Apollo henviser til Avtaleloven § 32. Klager handlet i god tro, og dette fremstår for klager
ikke som en åpenbar feil. Klager hadde ingen grunn til å tro at dette skulle være feil.
Klager kan være enig i at de fikk en fordelaktig pris, men det er ikke uvanlig i tider hvor
nettet oversvømmes av kampanjer og tilbud. Klager mener at de må kunne gå ut ifra at
informasjonen på Apollos nettsider var korrekt. Apollo eller en hvilken som helst annen
selger, kan ikke pålegge sine kunder undersøkelsesplikt/ansvar om en vare er rett priset.
Klager har lagt ved bilder som viser prisene og hvordan turene fremgikk på Apollos
nettside. Klager hadde ikke noen grunn til å tro at dette var feilprising, da turene var lagt
ut med ordinær pris, og rød rabattert pris over. 

Apollo har tilbudt klager å kjøpe reisene på nytt, til en annen pris enn avtalt. Klager
finner dette uvesentlig for saken da de forholder seg til de opprinnelige avtalene som ble
inngått med Apollo.

Klager krever at tre av bestillingene gjenopprettes og at turen gjennomføres til
opprinnelig og avtalt pris. 

Det vises for øvrig til korrespondanse fra klager.

Tjenesteyterne har i det vesentlige anført
Klager har kjøpt en reise til Gran Canaria og Hotel Abora Catarina by Lopesan med
utreise fra Ålesund 23. februar 2019, 2 uker. Reiseperioden er del av vinterferien 2019.
Det ble bestilt reise for totalt elleve personer, hvorav fire barn under tolv år. Reisene ble
kjøpt umiddelbart etter at hotellet var publisert for vintersesongen 2018/2019. Det ble i
løpet av kort tid oppdaget at reisene var publisert til feil pris, og klager ble kontaktet om
dette umiddelbart med beskjed om at prisene var feil, og at Apollo ikke kunne tilby disse
reisene til den svært lave prisen som var publisert. Det var på det tidspunktet ikke betalt
depositum for reisene. For en av bestillingene ble feilen først oppdaget dagen etter, men
informasjon ble gitt før depositum var betalt også for denne reisen. 

Klager har nektet å godta at reisene ikke kunne leveres til den pris som var oppgitt.
Apollo kan til en viss grad være enige i at reiser kan selges til rabatterte priser, men
Apollo er av den oppfatning at en to ukers reise på et 4+ solers hotell med All Inclusive
i vinterferien til en grunnpris på kr 4.248 er en urimelig lav pris. Videre ble det i
bestillingene gitt en rabatt for barna på kr 5.380 pr. barn, noe som skulle ha medført
at Apollo betalte kr. 1.132 tilbake pr. barn (før ev. tillegg for mat på flyet og transport
tur/retur hotell). Dette mener Apollo er en god indikasjon på at noe var feil, og at klager
derfor skulle ha reagert på dette og kontaktet Apollo. Apollo presisere at dette punktet
har klager unnlatt å kommentere i e-postkorrespondansen mellom klager og Apollo.

På apollo.no under "Bestilling og betaling" fremgår følgende: Forbehold om endringer:

"Det tas forbehold om at våre priser eller andre opplysninger på apollo.no kan inneholde
feil av ulike tekniske årsaker. Eventuelle feil vil bli varslet innen 24 timer nærmeste
virkedag, og en eventuelt feil pris vil bli oppjustert."

Videre mener Apollo at avtaleloven må komme til anvendelse i dette tilfellet. I § 32
står det følgende: "Den, der har avgit en viljeserklæring, som ved feilskrift eller anden
lignende feiltagelse fra hans side har faat et andet indhold end tilsigtet, er ikke bundet
ved erklæringens indhold, hvis den, til hvem erklæringen er avgit, indsaa eller burde
indse, at der forelaa en feiltagelse." Apollo er av den oppfatning at spesielt forholdet
rundt at rabatten for barn var høyere enn selve prisen for reisen burde ha gjort at klager
skulle ha innsett at det forelå en feil i dette tilfellet, og derfor skulle ha kontaktet Apollo. 

Apollo har tilbudt klager å gjennomføre reisene, og har gitt en rabatt på den korrekte
prisen for reisene. Utsalgsprisen for elleve personer skulle ha vært kr 136.130 og Apollo
vil innrømme en rabatt på kr 65 000. 

Det vises for øvrig til korrespondanse fra Apollo Reiser AS.

Nemnda bemerker

Spørsmålet i saken er om en avtale helt eller delvis kan settes til side eller endres for så
vidt det ville virke urimelig å gjøre den gjeldende.  Ved avgjørelsen skal det tas hensyn til
ikke bare avtalens innhold, partenes stilling og forholdene ved avtalens inngåelse, men
også senere inntrådte forhold og omstendighetene ellers.

Hvis en avtale har fått et utilsiktet innhold som følge av feilskrift eller annen lignende
feiltakelse kan avtalen kjennes ugyldig dersom løftemottakeren – her kjøperen av
pakkereisen – skjønte eller burde skjønt at det forelå en feiltakelse, jfr. avtaleloven § 32.

Det forventes at kjøperen utviser normal aktsomhet ut fra det som normalt forutsettes
kjent innenfor vedkommende bransjeområde. 

Apollo har i sine reisevilkår inntatt dette forbeholdet:

Forbehold om endringer
Det tas forbehold om at våre priser eller andre opplysninger på apollo.no kan inneholde
feil av ulike tekniske årsaker. Eventuelle feil vil bli varslet innen 24 timer nærmeste
virkedag, og en eventuelt feil pris vil bli oppjustert. 

Forbeholdet er etter Apollos syn en del av den avtalen som ble inngått mellom partene.
Nemnda finner det, slik denne saken ligger an, ikke nødvendig å ta stilling til om et slikt
vilkår bør sensureres for å harmonere med pakkereiseloven ufravikelige regler.

Reisene ble bestilt den første dagen det var åpnet for bestilling på dette hotellet.  Feilen
ble oppdaget og korrigert i løpet av kort tid.

Spørsmålet er om prisen var så lav at kjøperen skjønte eller burde ha skjønt at det forelå
en feiltakelse og at prisen var feilaktig oppgitt.

For å kunne ha en begrunnet mening om dette har nemnda brukket tallene noe ned.

Reisen som ble bestilt gjaldt en 14-dagers tur, blant annet med en uke i skolenes
vinterferie i 2019.  Turen inkluderte flybilletter tur/retur Ålesund/Grand Canaria med
rutefly, opphold på et 4-stjerners + hotell samt helpensjon. Holder man transferutgifter
og flymat utenfor var prisen for en voksen person kr. 4.248, hvilket gir en døgnpris på kr.
303,50.  Barnefamiliene, som i bestillingsbekreftelsen fikk en ekstrasengsrabatt pr. barn
på kr. 5.380, fikk i realiteten med seg barna gratis og fikk et tilskudd til egen reise på kr.
897 pr. voksen reisende.  Totalprisen for bestillingen med fradrag av transfer og flymat –
kr. 1.270 - beløper seg til kr. 6.232, hvilket gir en døgnpris pr. person for barnefamiliene
på kr. 111,30.

Nemnda har etter en samlet vurdering ikke funnet det tvilsomt at prisen i dette tilfellet
var så lav at kjøperen burde ha skjønt at det forelå en feiltakelse. Ette nemndas syn
gjelder dette alle bestillingene, selv om feilen er mest åpenbar der det er bestilt en reise
for fire personer. Feilen ble rettet i løpet av det første døgnet etter at reisen var lagt ut
for salg.

Nemnda behandler fra tid til annen klager på uspesifiserte reiser, dvs. reiser hvor den
reisende kan bli plassert hvor som helst, også i delt rom. Selv slike reiser er normalt
priset over det som ble betalt for denne reisen for et 14-dagers opphold.

Nemnda har merket seg at Apollo har gitt klagerne et godt tilbud med store avslag hvis
de ønsker å gjennomføre reisen.

Vedtak

Pakkereisenemnda finner det ikke tvilsomt at prisen i dette tilfellet var så lav at kjøperen
skjønte eller burde ha skjønt at det forelå en feilprising.