Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-03140

Tjenesteytere
Widerøe

Klager har i det vesentlige anført

Klager skulle reise fra Stavanger til Torp den 21. juli 2018 kl 09.15 med ankomst kl 10.00
med WF435. Klagers formål med reisen var å delta i et bryllup samme dag. 

Kvelden før avreise mottok klager sms fra Widerøe om at avgangen dagen etter var
kansellert. Klager ble tilbudt omruting til en ny avgang via Bergen som ville lande på Torp
kl 18.00, men da bryllupet skulle starte kl 15.00 så ikke klager ingen annen utvei enn å
leie bil. 

Klager krever av den grunn refusjon av utgiftene han pådro seg til leiebil, kroner 4 644.

Tjenesteyterne har i det vesentlige anført
WF435 ble kansellert som følge av mangel på crew. Widerøe har utbetalt 250 euro til
klager i standarderstatning. 

Klager ble tilbudt omruting samme dag, han valgte imidlertid å avslå og arrangerte
annen transport på egenhånd. Widerøe har refundert klagers ubenyttede billett. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Klagers flyvning med WF435 ble kansellert. Flyselskapet Widerøe har refundert klagers
billett kroner 899, og utbetalt standarderstatning 250 euro i henhold til forordningen.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Flyselskapets plikt til å omrute, strekker seg utover omruting med eget selskap og
samarbeidspartnere, jf kommisjonens veiledning av 15.06.2016 punkt 4.2. 

Klager ble tilbudt omruting samme dag kl 13.30 via Bergen med ankomst Torp kl 18.00.
Nemnda anser dette å være innen rimelig tid, og kan ikke anbefale at klager gis medhold
utover det som allerede er utbetalt.

Vedtak

Transportklagenemnda-fly kan ikke anbefale at klager gis medhold.