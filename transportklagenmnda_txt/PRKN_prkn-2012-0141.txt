Vedtak i Pakkereisenemnda

Sammendrag

Saken gjelder erstatning for innkjøp av klær på grunn av manglende bagasje.

Dato
07.02.2013

Saksnummer
141/12

Tjenesteyter
MSC Cruise

Sakens dokumenter ble lagt frem.

Klager: X

Turarrangør: MSC Cruise

Antall reisende: 6

Reisens pris: 59.300,-

Saken gjelder:

Saken gjelder erstatning for innkjøp av klær på grunn av manglende bagasje.

Klager anfører at de skulle med fly til Italia for å gå om bord på et cruiseskip.

Flyet ble forsinket fra Oslo, og de måtte derfor overnatte i München og ta fly neste dag til
Genova og gå om bord der. De fikk ikke utlevert bagasjen i München da  Lufthansa insisterte
på å sende bagasjen til Genova. Fordi de måtte overnatte på hotell i München, måtte de
kjøpe klær der. Dette vil reiseforsikringen dekke, men bare hvis de får en «Lost Baggage Claim
Form» fra Lufthansa.

Klager krever å få enten slikt formular eller at MSC Cruise erstatter kjøpet av klær.

MSC Cruise har anført at en slik bekreftelse bare kan utstedes av flyplassens personell
på stedet. Den kan ikke skrives ut i ettertid.

Det er da heller ikke noe grunnlag for erstatning.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
pakkereiseloven § 6-1. Mangler kan gi grunnlag for prisavslag og/eller erstatning. Denne
saken dreier seg ikke om mangler ved reisen eller andre forhold som turarrangør kan holdes
ansvarlig for. I den utstrekning manglende utlevering av bagasje i München nødvendiggjorde
innkjøp av klær der, er dette etter nemndas oppfatning en sak for reiseforsikringen. Uten at
nemnda kan ta standpunkt til spørsmålet, synes det underlig at et eventuelt legitimt krav på
erstatning skulle være avhengig av at det er utstedt et «Lost Baggage» formular i en situasjon
som denne hvis det på annen måte kan dokumenteres at forsinkelsen fra Oslo resulterte i
nødvendig overnatting i München og at bagasjen ble sendt direkte til Genova.

Vedtak:

Reklamasjonsnemnda for pakkereiser kan ikke anbefale at det gis erstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Karianne Haugom, Ving Norge AS

Vigdis Fiske, Amisol AS