Tjenesteyter følger ikke vedtaket i saken (07.06.2023)
Kommentar fra tjenesteyter:

KLM vil ikke følge nemndas vedtak.

Vedtak i Transportklagenemnda - Fly

Sammendrag

Krav om standardkompensasjon som følge av kansellering.

Dato
26.05.2023

Saksnummer
2022-02692

Tjenesteytere
KLM

Klager har i det vesentlige anført

Fem personer skulle reise med KLM fra Kristiansand via Amsterdam til Bristol den 16. juli
2022.

Klager mottok mail fra KLM den 12. juli 2022, der utreisen var endret til den 15. juli 2022. 

KLM har svart klager at endring ble gjort den 30. mai 2022, og at melding ble sendt til
klager samme dag. Klager har ikke funnet spor av meldingen hverken i innboks eller
spam/søppelboks. Etter det klager kjenner til er det heller ikke uvanlig at epostservere
som gmail og hotmail sperrer ute avsendere som sender et stort antall mailer. Klager ber
Transportklagenemnda ta stilling til om dette er en forsvarlig fremgangsmåte fra KLM sin
side. Klager mener at KLM burde ha forsikret seg om at mailen kom frem, og at de ved et
enkelt kvitteringssystem kunne ha kontaktet mottagere som ikke har kvittert for mottak
av deres mail.   

Klager krever standardkompensasjon da melding om kansellering kom mindre enn 14
dager før avreise. Klager krever i tillegg erstatning for utgifter til overnatting i Bristol fra
15.-16. juli og utgifter til leiebil da han måtte reise en dag tidligere enn planlagt.

Tjenesteyterne har i det vesentlige anført
KLM sendte melding om kansellering den 31. mai 2022, og viser til vedlagt
dokumentasjon der klagers mailadresse fremkommer.  Da klager ble informert om
kansellering mer enn 14 dager før avreise, kan KLM ikke imøtekomme klagers krav om
kompensasjon etter EU-forordning 261/2004.

Nemnda bemerker

Kansellering gir rett til standarderstatning etter EU-forordning 261/2004 artikkel 5 og
7, med mindre flyselskapet kan godtgjøre at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Retten til standarderstatning faller imidlertid uansett bort dersom flyselskapet kan bevise
at passasjeren har fått informasjon om endringen minst to uker før planlagt avgangstid

Flyselskapet har bevisbyrden for at det har informert passasjeren om kanselleringen og
om når dette ble gjort. Dersom flyselskapet ikke kan bevise at passasjeren ble informert
om kansellering av flyvningen mer enn to uker før avgangstidspunktet, må selskapet
betale standarderstatning til passasjeren.

KLM anfører at det ble sendt epost til klager den 31. mai 2022. Dette var mer enn to uker
før avreise. KLM har ikke vedlagt eposten som anføres å ha blitt sendt, men har vedlagt
en oversikt over kommunikasjonen der det står registrert at en epost ble sendt 31.mai
2022. 

Klager hevder at han ikke mottok noen epost med informasjon om endringen før 12.juli
2022. Han har ikke funnet noen epost fra 31. mai hverken i innboksen eller i spam/
søppelboksen. Klager har imidlertid fremlagt en e-post fra KLM som er datert 12. juli
2022 der det står at flyvningen er kansellert. 

Nemnda mener at KLM i dette tilfellet ikke har fremlagt tilstrekkelig dokumentasjon
til at det er sannsynliggjort at det ble sendt beskjed til klager om ruteendringen mer
enn to uker før avgang. Det er kun fremlagt en oversikt over kommunikasjonsdetaljer,
ikke eposten eller teksten som skal ha blitt sendt og ikke til hvilken adresse.  Klager har
derfor krav på standarderstatning i henhold til forordningen med 250 EUR pr. person, til
sammen 1250 EUR.

Klager har i tillegg krevd utgifter til overnatting i Bristol fra 15.-16. juli  og utgifter til leiebil
da han måtte reise en dag tidligere enn planlagt. Slike utgifter er det ikke grunnlag for å
kreve dekket etter EU-forordningen, men flyselskapet kan bli ansvarlig etter luftfartsloven
§ 10-20. 

Nemndas flertall - bransjerepresentantene og nemndas leder - finner imidlertid
ikke grunn til å ta stilling til dette, da kostnadene uansett anses dekkes av
standarderstatningen etter samordningsreglene i EU-forordningens artikkel 12.

Mindretallet - forbrukerrepresentantene - mener derimot at KLM må erstatte utgiftene
til overnatting og leiebil i tillegg til standarderstatningen. Klager ble omrutet til dagen
før, og ble varslet først fire dager før den opprinnelige avreisedatoen 16. juli. Ifølge KLM
ble flyet kansellert allerede 31. mai. KLM pliktet da å gi alle berørte passasjerer skriftlig
melding om sine rettigheter ved innstilt flyvning, jf. forordningen art. 14 nr. 2, samt å
tilby passasjerene valget mellom refusjon og omruting, jf. art. 8 nr. 1, jf. art. 5 nr. 1 a).
Ettersom kanselleringen skjedde 1,5 måned før avreisedato, mener mindretallet at KLM
hadde alle forutsetninger for å tilby mer passende omrutingsalternativer, som kunne
minimere klagers tap og ulemper som følge av kanselleringen. Mindretallet mener etter
dette at flyselskapet ikke har overholdt omrutingsplikten.

Etter luftfartsloven § 10-20 er flyselskapet ansvarlig for tap som er en direkte følge av en
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet. Nemnda har tidligere konkludert med at dette
må gjelde tilsvarende der et flyselskap påfører en passasjer et tap ved å fremskynde
en reise. Klager fikk i dette tilfellet ekstra kostnader til en hotellovernatting og leiebil i
Bristol som følge av at hun måtte reise en dag tidligere. Mindretallet anser tapet som en
påregnelig skadefølge og klager har dermed krav på å få dekket utgiftene. 

Mindretallet mener videre at tapet ikke skal samordnes med standarderstatningen,
ettersom det skyldtes bruddet på omrutingsplikten, og dermed faller utenfor de tap
standarderstatningen er ment å dekke. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtaket er truffet med dissens slik det fremgår over.

Vedtak

Transportklagenemnda anbefaler at KLM betaler standarderstatning med 250 EUR pr
person, totalt 1250 EUR.