Vedtak i Transportklagenemnda - Fly

Sammendrag

Krav om standardkompensasjon ved omdirigering (forsinkelse). Tett tåke.

Dato
25.09.2019

Saksnummer
2019-00212

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY333 fra Bardufoss (BDU) til Oslo lufthavn (OSL)
28. desember 2018 kl. 11.20. Flyvningen ble omdirigert til Sandefjord - Torp (TRF), og
klager mistet følgelig sin planlagte videreforbindelse med DY534 fra Oslo til Stavanger
(SVG) kl. 14.30. Passasjerene måtte reise med buss fra Sandefjord til Oslo lufthavn, og
klager ble booket om til DY546 til Stavanger kl. 19.15. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY333 fra Bardufoss til Oslo 28. desember 2018 ble omdirigert
til Sandefjord - Torp på grunn av tåke ved Oslo lufthavn. Dagens teknologi gjør det i
utgangspunktet mulig for nesten alle fly å lande på flyplasser selv i tung tåke, og dette
avhenger av flytype og teknologien på flyplassene. Forholdene denne dagen gjorde det
derimot umulig å bruke landingssystemet på flyplassen. 

I dette tilfellet landet flyet på nærmeste mulige flyplass, og busser ble satt opp til Oslo
lufthavn. Passasjerer med videreforbindelser ble booket om til neste ledige avgang. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY333 fra Bardufoss til Oslo 28. desember 2018 ble omdirigert til
Sandefjord - Torp, og klager mistet sin planlagte videreforbindelse til Stavanger. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tykk tåke ved Oslo lufthavn, slik at det ikke var mulig
å lande ved flyplassen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp buss
til Oslo lufthavn, og booke klager om til en senere avgang til sin endelige destinasjon
Stavanger. Nemnda legger til grunn at forsinkelsen ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.