Vedtak i Transportklagenemnda - Fly

Sammendrag

Krav om refusjon av ødelagt koffert.

Dato
12.03.2019

Saksnummer
2018-00906

Tjenesteytere
Air Cairo

Klager har i det vesentlige anført

Klager reiste fra Sharm El Sheikh til Oslo Gardermoen den 4. februar 2018 med Air Cairos
flight SM777. Ved ankomst oppdaget klager at hans koffert var ødelagt. Det er ikke mulig
å reparere skaden som kofferten er påført.

Air Cairo har kun tilbudt klager 30 euro.

Klager krever refusjon av koffertens verdi, og viser til fremlagt kvittering. Kofferten ble
kjøpt den 16. april 2015 for kroner 2 199.

Tjenesteyterne har i det vesentlige anført
Air Cairo har ikke avgitt uttalelse til nemnda. Til klager har flyselskapet i det vesentlige
anført:

Air Cairo beklager hendelsen og ønsker å kompensere skaden med 30 euro.

Nemnda bemerker

Flyselskapet Air Cairo har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Nemnda legger således til grunn at klagers koffert ble skadet mens den var i
flyselskapets varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Klager har lagt frem en kvittering for at kofferten var tre år gammel da den ble kjøpt for
kroner 2 199 i 2015. Nemnda setter da erstatningen til kroner 1 500. Dette tilsvarer et
fratrekk på ca 10 % per år av koffertens innkjøpspris.

Vedtak

Transportklagenemnda - fly anbefaler at Air Cairo erstatter klagers ødelagte koffert med
1 500 kroner.