Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.06.2020

Saksnummer
2019-03598

Tjenesteytere
Wizz Air

Klager har i det vesentlige anført

Klager skulle reise fra Torp til Riga den 26. juli 2019 med Wizz Air sin flyvning W62580.
Flyet ble nærmere fire timer forsinket. På bakgrunn av dette har klager fremsatt krav om
standardkompensasjon på 250 euro i henhold til EU-forordning 261/2004.

Tjenesteyterne har i det vesentlige anført
W6 2580 fra Torp til Riga den 26. juli 2019 ble forsinket grunnet tordenvær over
Storbritannia forrige dag. Tordenværet medførte at maskinen som skulle operere klagers
flyvning sto fast i Luton (England). 

Wizz Air gjør oppmerksom på at deres flyvninger opererer etter et rotasjonssystem.
Dersom et fly blir forsinket, kansellert eller omdirigert. vil påfølgende flyvninger bli
forsinket eller kansellert, avhengig av tilgjengelige flymaskiner.

Wizz Air viser til vedlagt dokumentasjon vedrørende værforholdene i og rundt Luton,
England.

Wizz Air som opererende flyselskap er ikke forpliktet til å betale standarderstatning
dersom en kansellering eller lang forsinkelse skyldes ekstraordinære omstendigheter,
jf. EU-forordning 261/2004 art. 5 par (3).  Wizz Air sin konklusjon er at det ikke er aktuelt
med standarderstatning, da forsinkelsen skyldtes ekstraordinære omstendigheter som
ikke kunne vært unngått selv om alle rimelige tiltak var truffet. Wizz Air er imidlertid villig
til å refundere ekstrakostnader passasjeren har hatt i situasjonen dersom kvitteringer for
dette vedlegges.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Nemnda finner at Wizz Air i denne saken har godtgjort at forsinkelsen ikke kunne vært
unngått selv om alle rimelige tiltak var truffet. Flyselskapet har dokumentert kraftig
tordenvær i Storbritannia den 25. og 26. juli, som forsinket totalt ca 25 flymaskiner.
Maskinen som skulle benyttes til klagers flyvning fra Torp til Riga den 26 juli ble sittende
værfast i Luton. Været medførte engelske Air Traffic Control-restriksjoner, som innebar at
besetningen gikk ut på arbeidstid. Wizz Air har dokumentert at en rekke av deres fly ble
forsinket av værforholdene, herunder maskinen til klagers flyvning fra Torp til Riga.

Nemnda har behandlet sak nr 3598, 4514 og 4530 for 2019 samlet, siden sakene gjelder
samme forsinkelse. Nemnda kan etter dette ikke anbefale at klager gis medhold i sitt
krav om standarderstatning i henhold til EU-forordning 261/2004.

Vedtak

Transportklagenemnda-fly anbefaler ikke at klager gis medhold.