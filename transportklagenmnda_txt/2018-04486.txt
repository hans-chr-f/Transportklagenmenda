Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.12.2019

Saksnummer
2018-04486

Tjenesteytere
SAS

Klager har i det vesentlige anført

Klager skulle reise fra Trondheim til Stockholm den 28. november 2018 med SK2474 kl.
18.50. Flyvningen ble kansellert og klager ble booket om til å reise fra Trondheim tidlig
dagen etter via Oslo med SK335 kl. 06.00 og videre til Stockholm med SK482. Også denne
avgangen fra Trondheim ble kansellert og klager fikk ny avgang kl. 09.50. Han ankom
Stockholm kl. 13.45 den 29. november. 

Klager stiller seg undrende til at vær skal ha vært årsaken til kanselleringene da andre fly
tok av fra Trondheim uten problemer. Klager hadde planlagt et kort besøk i Stockholm og
skulle returnere til Trondheim den 2. desember.  Han mistet nesten en hel dag på grunn
av kanselleringen, og krever standarderstatning på 250 euro i henhold til EU-forordning
261/2004.

Tjenesteyterne har i det vesentlige anført
SK2474 skulle opereres av flyindivid EIFPG. Denne maskinen skulle operere som SK2473
fra Arlanda til Trondheim og returnere tilbake til Arlanda som SK2474. SK2473 kunne
dessverre ikke lande i Trondheim på grunn av sterk vind på Værnes og gikk derfor tilbake
til Arlanda. 

Klager ble booket om til første ledige avgang fra Trondheim til Stockholm via Oslo
med SK335 og SK482, avgang klokken 06.00 neste morgen. Dessverre ble også SK335
kansellert. SK335 den 29. november skulle opereres av LNRUU. Denne maskinen skulle
ankomme Trondheim kvelden før som SK382. På grunn av sterk vind kunne heller ikke
SK382 lande i Trondheim og måtte returnere til Oslo. 

Kanselleringene av SK2474 og SK335 var forårsaket av værforholdene ved Værnes og
er å anses som en ekstraordinær hendelse. SAS viser til fremlagt dokumentasjon. Med
bakgrunn i ovennevnte kan ikke SAS imøtekomme klagers krav i denne saken.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringene eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at begge flyvningene ble kansellert som følge av sterk
vind ved Trondheim lufthavn Værnes.  

Klager ble booket om og ankom endelig bestemmelsessted den 29. november kl 13.45,
nemnda anser dette etter forholdene å være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.