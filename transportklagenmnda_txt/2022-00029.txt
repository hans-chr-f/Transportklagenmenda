Vedtak i Transportklagenemnda - Fly

Sammendrag

Krav om refusjon av flybilletter grunnet kansellering som følge av covid-19 pandemien.

Dato
24.05.2022

Saksnummer
2022-00029

Tjenesteytere
Ticket
Thai Airways

Klager har i det vesentlige anført

Klager hadde bestilt flybillett hos Ticket t/r Oslo - Manila for reise med Thai Airways
den 1. mai 2020. Den 25. mars mottok klager informasjon fra Ticket om at reisen var
kansellert grunnet covid-19 pandemien. 

Klager stiller seg kritisk til at hun to år etter kanselleringen fortsatt ikke har mottatt
refusjon. 

Klager krever full refusjon av flybilletten, kroner 5 875.

Tjenesteyterne har i det vesentlige anført
Ticket har i det vesentlige anført:

Ticket har sendt en refusjonsforespørsel til Thai Airways. Flyselskapet har gått gjennom
sin rekonstruksjon på lik linje med flere andre flyselskap. Etter at de gikk inn i denne
prosessen, har alle refusjoner dessverre stoppet opp. 

Ticket har ikke mottatt noen informasjon fra Thai Airways om eller når en eventuell
refusjon fra dem vil skje. 

Så snart / dersom flyselskapet godkjenner forespørselen, overfører Ticket refusjonen til
klager med fradrag av Tickets håndteringsgebyr på kroner 595. 

Thai Airways har ikke avgitt uttalelse til nemnda angående klagers krav.

Nemnda bemerker

Basert på sakens opplysninger legger nemnda til grunn at klagers flyvninger mellom
Oslo og Manila ble kansellert mer enn 14 dager i forveien. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). Dette er heller ikke krevet. 

Klager har fremsatt krav om full refusjon av flybilletten. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Dette gjelder også om billetten er kjøpt av et online reisebyrå.
Flyselskapet er etter forordningen ansvarlig overfor passasjeren direkte. Nemnda mener
derfor Thai Airways må refundere klagers billett direkte til klager. 

For det tilfellet at refusjon ikke er foretatt mener forbrukerrepresentantene at klager
i dette tilfellet også har krav på forsinkelsesrente iht. forsinkelsesrenteloven, normalt
regnet fra 30 dager etter at klager har krevd refusjon, standardkompensasjon eller
erstatning.

Vedtak

Transportklagenemnda anbefaler at Thai Airways refunderer klagers billett direkte til
klager.