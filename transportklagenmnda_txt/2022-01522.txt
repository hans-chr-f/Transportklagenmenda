Vedtak i Transportklagenemnda - Fly

Sammendrag

Krav om standarderstatning for forsinket ankomst.

Dato
19.12.2022

Saksnummer
2022-01522

Tjenesteytere
SAS

Klager har i det vesentlige anført

Klager hadde en gjennomgående billett og skulle fly fra Alta til Tromsø med Widerøe
og videre fra Tromsø via Bodø til Trondheim med SAS den 22. desember 2021. Planlagt
ankomst Trondheim var kl. 22.05. SK4587 fra Tromsø ble forsinket. Etter å ha ventet i
flyet i tre timer på tid for avising av flyet før avgang, landet de i Bodø først kl. 01.30. Da
var kabinpersonalet gått ut på tillatte arbeidstimer, og kunne dermed ikke fly videre til
Trondheim. Kapteinen opplyste at det heller ikke var mulig å finne kabinpersonalet som
kunne stille så sent på kvelden. 

Klager ble omrutet og skulle reise videre neste dag med Widerøe fra Bodø via Bergen til
Trondheim. Han måtte videre vente i to timer på flyplassen i Bodø før han fikk plass på
et hotell for natten. Flyvningen fra Bergen til Trondheim ble ca én time forsinket og de
landet i Trondheim den 23. desember kl. 12.30, nesten 14,5 timer forsinket. 

Klager fastholder at flyvningen fra Tromsø til Trondheim ble kansellert som følge av
mangel på kabinpersonale, ikke på grunn av værforholdene som var mer enn bra nok
mellom Bodø og Trondheim, og krever standarderstatning i henhold til EU-forordning
261/2004 for forsinkelsen.

Tjenesteyterne har i det vesentlige anført
SAS har ikke inngitt tilsvar til nemnda. 
Til klager har SAS svart at forsinkelsen skyldtes værforholdene og at de dermed ikke kan
utbetale standarderstatning i henhold til EU-forordning 261/2004.

Nemnda bemerker

SAS har ikke avgitt uttalelse til nemnda. Nemnda treffer vedtaket på grunnlag av
opplysningene som er fremkommet tidligere i saken, jf transportklagenemndforskriften §
5-3 tredje ledd.

Nemnda legger til grunn at klagers flyvning den 22. desember ble kansellert. Kansellering
gir passasjeren rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5 og 7.

Klager har fremsatt krav om standarderstatning for forsinket ankomst til Trondheim som
følge av kanselleringen. 

SAS har svart klager at kanselleringen skyldtes været. Det fremgår ikke av svaret hvor
det var så dårlig vær at flyvningen med SK4587 ikke kunne gjennomføres. SAS har ikke
svart nemnda og har dermed ikke godtgjort at kanselleringen skyldtes ekstraordinære
omstendigheter som ikke kunne vært unngått. Klager har etter nemndas syn derfor krav
på standarderstatning på 250 euro.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon

Vedtak

Transportklagenemnda anbefaler at SAS utbetaler standarderstatning på 250 euro til
klager.