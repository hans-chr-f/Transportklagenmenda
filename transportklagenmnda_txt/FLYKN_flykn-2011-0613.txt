Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.06.2012

Saksnummer
613/11F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Alta til Stavanger via Oslo 14. november 2011. DY323 fra Alta til Oslo kl.
12:55 ble forsinket og klager ankom Stavanger nær fire timer forsinket.

Klager stiller seg undrende til at andre fly fikk lande og lette på Alta Lufthavn, mens
Norwegians rute ble forsinket grunnet værforholdene.

Klager ble ikke tilbudt mat i ventetiden på Gardermoen.

Klager krever standarderstatning i henhold til EU forordning 261/2004.

Norwegian har i det vesentlige anført:

DY323 ble forsinket grunnet værsituasjonen i Alta. I henhold til EU domstolen, er
flyselskapene unntatt fra videre kompensasjon dersom årsaken til forsinkelsen er
ekstraordinære omstendigheter utenfor flyselskapets kontroll.

Enkelte fly fikk lande i Alta, men flyplassen opererte med redusert trafikk som følge av
værforholdene. Dette styres av flyplassen, og hendelsen var derfor utenfor Norwegians
kontroll.

Norwegians kan dessverre ikke imøtekomme klagers krav om standarderstatning, men ønsker
å dekke klagers utgifter til mat med 100 kroner.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 47 minutter.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU forordning 261/2004
artikkel 6 jf. artikkel 7, jf. artikkel 5, jf. EU domstolens avgjørelse i sak Sturgeon-Condor av 19.
november 2009 (C-402/07) og til Generaladvokatens forslag til avgjørelse i EU domstolens sak
Nelson m.fl. av 15. mai 2012 (C-581/10).

Nemnda finner på bakgrunn av de foreliggende opplysninger sannsynliggjort at forsinkelsen
skyldtes værforholdene i Alta. Flyet som opprinnelig skulle ha trafikkert strekningen skulle
ha landet i Alta dagen før, men ble hindret i dette grunnet værforholdene på flyplassen.
Erstatningsfly, som ble sendt fra Oslo, kom forsinket til Alta grunner vanskelige værforhold
og ble også forsinket i sin avgang fra Alta grunnet værforholdene på flyplassen. Nemnda
er av den oppfatning at disse værforholdene må karakteriseres som en ekstraordinær
omstendighet og finner det sannsynliggjort at det i den foreliggende situasjon ikke var mulig
for selskapet å unngå forsinkelsen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS