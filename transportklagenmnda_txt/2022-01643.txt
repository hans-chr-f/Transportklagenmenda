Vedtak i Transportklagenemnda - Fly

Sammendrag

Saken gjelder dekning av utgifter til ny koffert.

Dato
17.02.2023

Saksnummer
2022-01643

Tjenesteytere
Air France

Klager har i det vesentlige anført

Klager reiste med Air France flyvning AF1774 den 12.07.2022 fra Marrakech til Oslo.
Klager anfører i det vesentligste at kofferten hans ble påført synlig utvendig skade på
reisen. 

Klager forteller at kofferten ble kjøpt på et supermarked i Marrakech og at han ikke tok
vare på kvitteringen. Klager skriver at koffertene kostet mellom 900-1500 NOK og at
metadataen i bildene lagt ved som dokumentasjon beviser at bildet er tatt på flyplassen
og at bagasjen er ødelagt.

Klager forteller at han prøvde å få tak i noen på flyplassen men grunnet feil på
bagasjebeltet og stor pågang grunnet pilotstreiken på Gardermoen fikk klager beskjed
av en ansatt om å melde fra om bagasjen på nett. Klager ble i ettertid oppmerksom på at
vedkommende skulle gått inn i avreisehallen og deretter til Air France sin kundeservice
avdeling. På dette tidspunktet opplyser klager at familien allerede hadde lastet opp
bagasje med 2 små barn og en eldre svigermor og kunne derfor ikke snu.

Klager krever dekning av utgifter til en ny koffert.

Tjenesteyterne har i det vesentlige anført
Air France har ikke levert tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Air France har
tross oppfordring ikke gitt tilsvar til nemnda.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset.

Mottas innskrevet reisegods uten klage fra mottakers side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen", jf. bestemmelsens annet ledd. 

Klager har vedlagt flere bilder av kofferten som tydelig viser en bøyd metallstang som
har revnet ut av stoffet på kofferten. Skadens art tilsier etter nemndas syn at den er
oppstått under hardhendt håndtering av bagasje. Klager skriver videre at bildene er tatt
ved bagasjebåndet på Gardermoen og at metadataen i bildene bekrefter både stedet og
tiden hvor bildet ble tatt. Klager registrerte klagen sin gjennom Air France sine nettsider
samme dag hvilket gjør det klart etter nemndas syn at klager har sannsynliggjort
at skaden oppstod under flyvningen. At klager ikke fysisk møtte opp på Air France
sin kundeservice benk på Gardermoen, men heller registrerte klagen sin gjennom
nettsidene til flyselskapet, kan i denne sammenheng ikke være av betydning. Nemnda
mener at klager har rett til erstatning for ødelagt bagasje.

Det er opplyst at kofferten ble plukket ut blant et mangfold av kofferter som kostet
mellom 900-1500 kroner. Klager har imidlertid ikke klart å fremvise bevis på koffertens
verdi gjennom kvittering eller skjermbilde av gjenstandens pris. Erstatningen må baseres
på gjenanskaffelsesverdien. Skadelidte skal heller ikke tjene på skaden, og det må gjøres
fradrag for slitasje og verdiforringelse av gjenstanden. Det er opplyst at klagers koffert
var kjøpt i Marrakech og ut fra bildene ser den relativt ubrukt ut forut skaden. Det
anbefales derfor at erstatningen fastsettes til 900 kroner.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Nemnda anbefaler at klager gis medhold og kompenseres 900 kroner for den ødelagte
kofferten.