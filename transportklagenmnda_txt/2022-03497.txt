Vedtak i Transportklagenemnda - Fly

Sammendrag

Krav om standarderstatning på grunn av forsinkelse.

Dato
05.02.2024

Saksnummer
2023-03130

Tjenesteytere
Sunclass Airlines

Klager har i det vesentlige anført

Klager, to passasjerer, skulle fly med Sunclass Airlines fra Oslo til Skiathos (DK1046) den
18. juli 2023.

Flyvningen hadde opprinnelig avgang kl. 07:00 og ankomst kl. 11:30. Klager mottok
kvelden før avreise SMS med informasjon om at flyvningen var forsinket på grunn av
sent innkommet fly, og at ny avgangstid var kl. 12:00. 

Klager ankom Skiathos kl. 16:45 den 18. juli, det vil si med en forsinkelse på 5 timer og 15
minutter. 

Klager krever 400 EUR i standarderstatning, totalt 800 EUR, for forsinkelsen

Tjenesteyterne har i det vesentlige anført
Sunclass bestrider klager sitt krav. 

Saken gjelder forsinkelsen på flyvning DK1046 fra Oslo til Skiathos den 18. juli 2023.
Flyvningen hadde planlagt avgang fra Oslo kl. 05:00 (UTC) og ankomst Skiathos kl. 08:30
(UTC). DK1046 ankom Skiathos kl. 13:45 (UTC) med en forsinkelse på 5 timer og 15
minutter. 

Forsinkelsen skyldes at flyet (OY-TCH) som skulle ha utført flyvningen Dk1046 ble
forhindre fra å fly grunnet værforholdene på Gazipasa, Tyrkia på en forutgående rotasjon
DK519. 

Kapteinen på flyvning DK519 har forklart situasjonen i vedlegg A. 

Flyet OY-TCH skulle utføre flyvningen fra Gazipasa til Stockholm med planlagt avgang fra
Gazipasa kl. 19:55 den 16. juli, og ankomst i Stockholm kl. 00:05 den 17. juli. Flyvningen
kunne ikke gjennomføres som planlagt på grunn av værforholdene på Gazipasa. Flyet
OY-TCH som skulle utføre flyvning DK519, ankom Gazipasa med en forsinkelse på 2 timer
og 38 minutter, det vises til vedlegg B. 

Vindens retning og styrke overgikk det tillatte for å ta av i perioden OY-TCH ankom
Gazipasa kl. 21:13 den 16. juli til besetningen gikk ovre lovlig arbeidstid kl. 01:40 den 17.
juli. Etter minimums hvile på besetningen gikk DK519 fra Gazipasa kl. 14:56 den 17. juli,
og ankom Stockholm med en forsinkelse på 18 timer og 56 minutter, det vises til vedlegg
C. 

Etter DK519 var flyet OY-TCH oppsatt til å fullføre flyvningen DK1036 fra Oslo til Preveza. 

Sunclass hadde tidligere den 16. juli undersøkt muligheten for å innhente et subcharter
da et annet Sunclass-fly hadde tekniske problemer og ikke kunne fly sitt planlagte
program 16. og 17. juli. Det var imidlertid ingen ledig ekstern kapasitet på markedet, og
det var derfor ikke mulig å innhente ekstern kapasitet til å utføre OY-TCH etterfølgende
flyvninger. Det vises i denne forbindelsen til vedlegg D. 

OY-TCH ankom Stockholm under rute DK519 kl. 19:01, og ble straks fløyet fra Stockholm
til Oslo med en tomflyvning som ankom Oslo kl. 21:12. Det vises til vedlegg E. 

Preveza lufthavn er lukket for trafikk mellom kl. 20:15 og 04:15. Det vises til notam som
angir åpningstider for flyplassen i vedlegg F. Med en flytid på 3 timer og 35 minutter
mellom Oslo og Perveza ville det derfor ikke være mulig å utføre flyvningen ved flyets
umiddelbare ankomst i Oslo. DK1036 ble derfor ytterligere forsinket på grunn av
åpningstider i Preveza, men hadde avgang så for det var mulig kl. 00:49 og ankom
Preveza kl. 04:15 den 18. juli 2023. Det vises til vedlegg G. 

Etter en hurtig turn around i Preveza hadde OY-TCH avgang under rute DK1037 kl. 05:24
(UTC) og ankom Oslo kl. 08:54 (UTC) med en forsinkelse på 20 timer og 4 minutter. Det
vises til vedlegg H. 

OY-TCH gikk igjen som rute DK1046 kl. 10:37 (UTC) og ankom Skiathos kl. 13:45 (UTC) den
18. juli med en forsinkelse på 5 timer og 15 minutter. Det vises til vedlegg I. 

Sunclass mener at klager sin flyvning ble rammet av en ekstraordinær omstendighet som
ikke kunne være unngått, selv om alle forhåndsregler som med rimelighet kunne treffes,
faktisk ble truffet. Klager er derfor ikke berettiget til kompensasjon.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Nemnda legger til grunn at klager sin flyvning fra Oslo til Skiathos Dk1046 den 18. juli
2023 ble forsinket. Planlagt ankomst i Skiathos var kl. 11:30. Klager ankom Skiathos kl.
16:45, det vil si med en forsinkelse på 5 timer og 15 minutter. 

Sunclass har anført at forsinkelsen skyldes værhold og arbeidstid på mannskap på
forutgående flyvninger for flymaskinen OY-TCH, samt åpningstider på flyplassen i
Preveza.

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning. 

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

Nemnda mener at Sunclass i tilstrekkelig grad har godtgjort at verken forsinkelsen eller
de ekstraordinære omstendighetene kunne være unngått selv om alle rimelige tiltak
var truffet. Dokumentasjonen viser at klager sin flyvning ble forsinket som følge av
ekstraordinære omstendigheter i form av vær på flymaskinens tidligere flyvning DK519,
som igjen førte til at crew gikk over sin lovpålagte arbeidstid. Sunclass sin påstand er
underbygget med rapporter, uttalelser, værrapporter (METAR) og andre logger. 

Nemnda er av den oppfatning at Sunclass ikke kan kontrollere åpningstider på flyplasser,
da disse beslutningene fattes av Air Traffic Control (ATC). 

Etter nemndas oppfatning utgjør de ovennevnte forhold en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004. 

Sunclass undersøkte tiltak som leie av fly for å minimere forsinkelsen for passasjerene,
men det var ingen fly tilgjengelig. Sunclass har i tillegg informert om at de minimerte
turn-around tiden mellom flyvningen før DK1046. Nemnda er derfor av den oppfatning
at flyselskapet har truffet alle rimelige tiltak for å unngå ulempene. Det vises til vedlegg
sendt inn av Sunclass. 

Basert på det ovenstående er nemnda av den oppfatning at klager ikke er berettiget til
standarderstatning som følge av forsinkelsen.

Vedtak

Transportklagenemnda kan ikke anbefale at klager gis medhold.