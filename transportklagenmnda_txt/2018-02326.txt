Vedtak i Transportklagenemnda - Fly

Sammendrag

Krav om standardkompensasjon og refusjon ved kansellering. Værforhold.

Dato
30.04.2019

Saksnummer
2018-02326

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR1396 fra London Stansted (STN) til Oslo
lufthavn (OSL) 28. juli 2018 kl. 12.00. Flyvningen ble kansellert en halvtime før avgang.
Klager mottok en e-post fra selskapet, hvor hun kunne velge mellom omruting 1. august
eller refusjon av billettene. Da klager ikke hadde anledning til å reise fire dager senere
enn planlagt, valgte hun refusjon av billetten, og kjøpte nye flybilletter med SAS. 

På bakgrunn av det ovennevnte har klager fremsatt følgende krav: 
* Standardkompensasjon i henhold til EU-forordning 261/2004 på 250 euro. 
* Refusjon av nye flybilletter med SAS, kroner 4 628. 
* Refusjon av utgifter til transport, totalt 53,80 pund. 
* Refusjon av utgifter til bagasje, 22 pund. 
* Refusjon av utgifter til mat.

Tjenesteyterne har i det vesentlige anført
Ryanairs flyvning FR1396 fra London Stansted til Oslo 28. juli 2018 ble kansellert.
Kanselleringen skyldtes værforholdene denne dagen, samt påfølgende restriksjoner fra
flyveledertjenesten. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Klager har mottatt refusjon av sine flybilletter som følge av kanselleringen.

Nemnda bemerker

Ryanairs flyvning FR1396 fra London Stansted til Oslo 28. juli 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Ryanair har anført at kanselleringen skyldtes værforhold og påfølgende restriksjoner fra
flyveledertjenesten. Nemnda kan imidlertid ikke se at disse påstandene er dokumentert
av selskapet. Det er kun fremlagt en logg der det fremgår at flyvningen er kansellert.
Nemnda er derfor av den oppfatning at selskapet ikke har godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. 

Nemnda anbefaler at Ryanair utbetaler til klager standardkompensasjon på 250 euro,
samt refusjon av utgifter til transport 53,80 pund. Utgifter til overvekt på bagasje kan hun
etter nemndas syn ikke få erstattet. Klager har også fremsatt krav om refusjon av utgifter
til mat, men disse er ikke dokumenterte. Nemnda er derfor av den oppfatning at klager
ikke har krav på refusjon på dette grunnlag. 

Klager ble tilbudt omruting fire dager senere. Dette er etter nemndas syn ikke omruting
"snarest mulig". Klager har derfor i utgangspunktet  krav på å få dekket sine utgifter til
omruting og forpleining, jf. forordningen artikkel 8 og 9.

Klager har fremsatt krav om refusjon av nye flybilletter med SAS. Disse kostet kroner 4
628 og er i bookingklasse D, det vil si at klager har kjøpt en reise i SAS Plus. Det følger
av EU-forordningens artikkel 8 at passasjerene har krav på omruting på tilsvarende
transportvilkår. En reise i SAS Plus kan, etter nemndas syn, ikke anses for å være på
samme transportvilkår som en Ryanair-billett, da SAS-billetten blant annet inkluderer to
kolli bagasje, mat om bord og setereservasjon langt fremme i flyet. Nemnda har kommet
til at det må gjøres en skjønnsmessig refusjon av klagers utgifter til nye billetter. Nemnda
mener at utgiftene til nye flybilletter kan settes til kroner 3 000. Allerede refundert beløp
for billetter til den kansellerte flyvningen på kroner 
2 387 kommer til fradrag.

Vedtak

Transportklagenemnda - fly anbefaler at Ryanair utbetaler til klager
standardkompensasjon på 250 euro, refusjon av utgifter til transport med 53,80 pund og
refusjon av utgifter til nye flybilletter til kroner 613.