Vedtak i Transportklagenemnda - Fly

Sammendrag

Krav om standarderstatning for forsinkelse og
for manglende hotell i ventetiden som lovet.

Dato
15.02.2022

Saksnummer
2021-01667

Tjenesteytere
Qatar Airways

Klager har i det vesentlige anført

Klager skulle reise med Qatar Airways fra Oslo via Doha til Colombo den 20. oktober
2021. Planlagt avgang kl.15.45 og ankomst Colombo den 21. oktober kl. 09:00.
Avgang fra Oslo til Doha med QR176 ble forsinket, noe som gjorde at klager ikke ville
kunne rekke sin videreforbindelse fra Doha til Colombo. Klager ble booket om til senere
avgang fra Doha, og fikk beskjed før avgang fra Oslo at han ville bli tilbudt hotell i Doha.
Klager ventet 16 timer på flyplassen i Doha, i stedet for 2 timer som planlagt, og ble ikke
tilbudt hotell, men sov på gulvet. Klager synes dette er uakseptabelt, og krever erstatning
for forsinkelsen og for ikke å ha blitt tilbudt hotell som lovet. Klager påpeker at det var
enkelte passasjerer som ble tilbudt hotell.

Tjenesteyterne har i det vesentlige anført
Rutenummer QR175 fra Doha til Oslo den 20 oktober 2021 ble forsinket grunnet
sikkerhetsårsaker, og de viser til fremlagt teknisk logg. Denne maskinen var planlagt
å skulle operere klagers avgang fra Oslo til Doha med rute nummer QR176. Qatar
Airways kan ikke imøtekomme klagers krav om standarderstatning, da dette skyldtes en
ekstraordinær omstendighet som var utenfor deres kontroll.

Nemnda bemerker

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10). 

Qatar Airways har i sitt tilsvar forklart at forsinkelsen på QR176 fra Oslo til Doha skyldtes
sen ankomst på forutgående flyvning (QR175) fra Doha til Oslo, som måtte returnere
til Doha grunnet uventet flysikkerhetsmangel (direkte sitert: unexpected flight safety
shortcoming). Qatar Airways har i selve tilsvaret ikke redegjort noe nærmere for hva
mangelen innebar, men skrevet at det hadde med sikkerhet å gjøre. Det er imidlertid
vedlagt en kopi av teknisk logg for maskinen. Slik nemnda leser loggen ble det en
sprekk i den ene vindusruten i cockpit under klatring til marsjhøyde (på 23000 fot). Flyet
returnerte til Doha, og vinduet ble skiftet ut.  

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14). Dette må også gjelde selv om den oppstår plutselig, jf.
EU-kommisjonens tolkningsveileder av 15.06.2016 punkt 5.2. Av veilederen fremgår
det at det først og fremst er skjulte fabrikasjonsfeil eller skader som følge av sabotasje
eller terror som kan anses som ekstraordinær omstendighet. Det er ikke holdepunkter
for at det er tale om slike feil i dette tilfellet. Forsinkelsen gir etter dette rett til en
standarderstatning til klageren på 600 euro, i henhold til EU-forordning 261/2004.

Klager har også krevet erstatning for det faktum at han ikke ble tilbudt hotell. Klager
måtte sove på gulvet på flyplassen. Nemnda har forståelse for ulempen og ubehaget
dette medførte. Passasjerer har imidlertid ikke rett på kompensasjon for selve ulempen
manglende forpleining medførte, dersom det ikke oppstod noen utgifter. Det vises til EU-
kommisjonens tolkningsveileder til EU-forordning 261/2004 artikkel 4.3.2 femte ledd siste
punktum. Nemnda kan heller ikke se at det i denne saken er grunnlag for erstatning på
annet grunnlag for ikke-økonomisk tap.

Vedtak

Transportklagenemnda anbefaler at Qatar Airways utbetaler standarderstatning på 600
euro til klager.