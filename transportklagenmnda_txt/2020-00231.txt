Vedtak i Transportklagenemnda - Fly

Sammendrag

Krav om refusjon av flybilletter som ble avbestilt av klager
før flyvningene ble kansellert av flyselskapet. Korona.

Dato
08.04.2021

Saksnummer
2020-01279

Tjenesteytere
SAS

Klager har i det vesentlige anført

Den 3. februar 2020 kjøpte klager en billett hos SAS for en reise den 29. mars fra
Trondheim til Oslo med SK359. Etter utbruddet av covid-19 pandemien kansellerte
klager sin billett den 10. mars. Etter at klager avbestilte billetten ble flyvningen kansellert
av SAS. Han fremsatte krav om refusjon av billettprisen til SAS, subsidiært refusjon av
skatter og avgifter siden han regnet med at han kunne få selve billettprisen refundert
gjennom sitt forsikringsselskap. 

Beløpene på billetten er spesifisert som følger:
Fare NOK 765.00
Taxes, Fees, Other Charges NOK 189.00
Domestic/International Fees NOK 170.00 NOK
VAT 12% 135.00 NOK
Ticket Amount: NOK 1259.00 NOK

SAS har avvist kravet om refusjon av billettprisen, men refundert klager skatter og
avgifter på til sammen NOK 324. Klager mener han i tillegg har krav på refusjon av frivillig
CO2 avgift som han betalte fordi flyvningen ikke fant sted, samt setereservasjon på NOK
79. Dette utgjør totalt NOK 503 i skatter og avgifter.

Klager mener det er urimelig at SAS skal ha inntekter på en flyvning de ikke flyr og finner
ikke at det er så åpenbart at en billett som passasjeren har kansellert selv ikke kan
refunderes selv om flyvningen blir kansellert av flyselskapet i ettertid, slik SAS har anført i
sitt tilsvar til nemnda.

Klager har en viss forståelse for at en frivillig avgift CO2 avgift kan ha blitt brukt på andre
fly og kan akseptere at dette ikke blir tilbakebetalt. Han har imidlertid nå også fått avslag
fra sitt forsikringsselskap og ber derfor Transportklagenemnda ta stilling til hva han har
krav på i refusjon av billetten.

Tjenesteyterne har i det vesentlige anført
Når det kommer til refusjon av billetter er det forskjellige regler avhengig av hvilken
type billett som er kjøpt og om passasjeren selv har kansellert reisen. Hovedsaklig er
billettypene kategorisert som enten refunderbare eller ikke-refunderbare billetter. Klager
har i dette tilfellet kjøpt en ikke-refunderbar billett, og kansellert reisen på eget initiativ
før SAS kansellerte reisen, og selskapets generelle vilkår for befordring artikkel 4.1.3 og
4.1.4 (a) kommer dermed til anvendelse. Disse vilkårene har klager akseptert ved kjøp av
billetten. 

De nevnte regler og vilkår gjelder uavhengig av om SAS kansellerer en flyvning i ettertid.
Uten å gå i detalj så vil SAS fremheve det åpenbare at det i tilfeller hvor passasjeren har
kansellert sin billett ikke lenger foreligger en avtale eller gyldig billett som passasjeren
kan påberope seg mot SAS, herunder heller ikke om SAS kansellerer en flyvning i ettertid
av passasjerens kansellering.

Klager har listet opp beløpene som er spesifisert i billetten. "Fare" er det reisen i seg selv
koster, før skatter og avgifter eller andre tillegg. "Taxes, Fees, Other Charges" er skatter
og avgifter til staten, herunder passasjeravgiften, og "VAT 12%" er merverdiavgiften.
I klagers billett er "Fare" ikke-refunderbar, mens de øvrige skatter og avgifter er
refunderbare. "Domestic/International Fees" er i likhet med "Fare" ikke refunder-bare på
en ikke-refunderbar billett. Denne avgiften var tidligere kjent som YQ-tax. Opprinnelig
var dette et gebyr for å dekke opp for fluktuerende drivstoffpriser, men er nå en ren
administrativ avgift. SAS anfører at dette ikke kan  sidestilles eller forveksles med andre
"flyavgifter" eller skatter som gir grunnlag for refusjon da denne ikke lenger er spesifisert
som en "tax", men som en "fee". Dette gebyret er imidlertid refunderbart på billettyper
som i utgangspunktet er fullt ut refunderbare.

Klager nevner også at han vil ha refundert frivillig CO2 avgift, samt avgift for
setereservasjon. Dette er valgfrie tjenester som etter vilkårene ikke er refunderbare på
en ikke-refunderbar billett, og klager har således ikke rett til å få disse refundert. 

SAS refunderer kr. 324 i henhold til de regler og vilkår som gjelder for billetten.

Nemnda bemerker

Dersom flyselskapet kansellerer en flyvning, vil passasjeren ha krav på refusjon av hele
billettprisen, jf. EU-forordning 261/2004 artikkel 8 nr. 1 a)

Nemnda legger til grunn at klager avbestilte reisen sin den 10. mars 2020 og at SAS
bekreftet at bestillingen var kansellert samme dag. Etter dette tidspunktet forelå det
dermed ikke lenger noen bekreftet reservasjon på de aktuelle flyvningene, slik at EU-
forordning 261/2004 ikke kommer til anvendelse, jf. artikkel 3 nr. 2 a). Klager har derfor
ingen krav etter EU-forordningen selv om SAS senere kansellerte reisen. En eventuell
refusjon av billettprisen vil avhenge av reglene og vilkårene for den type billett klager
hadde kjøpt.

SAS har forklart at den aktuelle billetten ikke er refunderbar, og at det kun gis refusjon av
refunderbare skatter og avgifter. Disse utgjør NOK 324. Dette er klager innforstått med,
men mener han i tillegg bør få refundert det han betalte for forhåndsreservert sete og
frivillig CO2 avgift. 

Setereservasjon blir ikke refundert dersom man kansellerer reisen, jf. SAS generelle
vilkår for befordring pkt.6.4. Kjøp av biodrivstoff er frivillig og på SAS’ nettsider er det gitt
følgende informasjon:«Mengden biodrivstoff den reisende kjøper vil ikke nødvendigvis
bli brukt på den faktiske flyreisen som den reisende har kjøpt en billett til, men den vil
bli brukt til å erstatte fossilt brensel med tilsvarende mengde i SAS' virksomhet så snart
som mulig og senest innen tolv måneder». Nemnda kan ikke se at det fremgår av SAS’
befordringsvilkår at kjøp av biodrivstoff ikke er refunderbart. Dette er imidlertid et frivillig
bidrag og ikke en avgift som er knyttet spesielt opp til den billetten man kjøper. Klager
har uttrykt at han er innforstått med dette og nemnda kan heller ikke se at en refusjon av
et slikt bidrag kan kreves refundert.  

Nemnda mener videre det er klart at avtalen passasjeren har inngått ikke er urimelig slik
klager hevder. 

Nemnda mener etter dette at klager har rett på refusjon av refunderbare skatter og
avgifter med NOK 324 og anbefaler at dette utbetales til klager dersom dette ikke er
gjort.

Vedtak

Transportklagenemnda anbefaler at SAS gir klager refusjon av refunderbare skatter og
avgifter med NOK 324 dersom dette ikke er gjort.