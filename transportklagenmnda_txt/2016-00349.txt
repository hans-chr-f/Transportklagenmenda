Vedtak i Transportklagenemnda - Fly

Sammendrag

Krav om delvis refusjon av flybillettene grunnet forsinkelse.

Dato
31.01.2017

Saksnummer
2016-00349

Tjenesteytere
Norwegian

Klager har i det vesentlige anført

Klager skulle reise fra Bangkok til Oslo den 24. januar 2016 kl. 09:00 med DY7202. Denne
flyvningen ble forsinket. Klager hadde kjøpt Premium Flex-billett, da de ønsket litt ekstra
komfort, men opplevde at setet ikke kunne legges ned, dårlig lyd i øretelefonen og måtte
ha en ekstra natt på hotell i Oslo på grunn av forsinkelsen. 

Klager krever å få refundert en del av billettene fra Bangkok til Oslo.

Tjenesteyterne har i det vesentlige anført
DY7202 fra Bangkok til Oslo den 24. januar 2016 ble forsinket med 4 timer og 37
minutter. Årsaken til forsinkelsen var at opprinnelig flymaskin LN-LNE, ble forsinket fra
New York til Oslo den 22. januar 2016.
Under de-icing av LN-LNE og DY7002 i New York på vei til Oslo ble det gjort en feil under
de-icing på flyplassen. De-icing kom inn i APU (Auxiliary Power Unit) som førte til at
Norwegian ikke fikk start på motoren igjen. Etter at feilen ble fikset var værforholdene
blitt så dårlig at avgangen ble kansellert på grunn av været.  Det vises til vedlagt
dokumentasjon. 

Norwegian sin neste avgang for flymaskin LN-LNE var DY7201 fra Oslo til Bangkok
23. januar 2016. Grunnet forsinkelsene med avgangen før ble det foretatt et flybytte i
Bangkok, her har Norwegian base for langdistanse. For å unngå ytterligere forsinkelser/
kanselleringer ble det gjort et flybytte. 

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

Norwegian påpeker at denne uregelmessigheten med dårlig værforhold var utenfor
deres kontroll. Det vises til fremlagt dokumentasjon. 

Norwegian beklager at reisen ikke ble som forventet da klager ikke var fornøyd med
seter og øretelefoner om bord i tillegg til forsinkelsen.

Norwegian kan ikke imøtekomme klagers krav om delvis refusjon av flybillettene da de er
benyttet.

Nemnda bemerker

DY7202 fra Bangkok til Oslo 24. januar 2016 ble forsinket med 4 timer og 37 minutter.

Klagerne har ikke uttrykkelig krevd standarderstatning, men har fremholdt forsinkelsen
som ett av flere forhold som etter deres syn medførte at de ikke fikk det de hadde betalt
for. Nemnda forstår klagen som et krav om standarderstatning, selv om de har valgt å
formulere kravet som en "delvis refusjon" av billetten.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger til grunn at forsinkelsen 24. januar 2016 skyldtes en kombinasjon av flere
forhold; det ble gjort en feil under de-icing av LN-LNE på flyplassen på vei fra New York
til Oslo 22. januar 2016 som førte til motorproblemer, og etter at feilen ble rettet, ble
avgangen kansellert grunnet dårlige værforhold. Den neste avgangen for flymaskinen
LN-LNE var fra Oslo til Bangkok 23. januar 2016. Det var planlagt at LN-LNE skulle fly
DY7202 fra Bangkok til Oslo 24. januar 2016, men grunnet forsinkelsene i New York ble
det 23. januar besluttet å endre flymaskin til LN-LNG for DY 7202, for å hindre ytterligere
forsinkelser.

Nemnda mener at værforholdene som førte til at avgangen fra New York måtte
kanselleres må anses som en ekstraordinær omstendighet. Nemnda kan imidlertid ikke
se at Norwegian har godtgjort at alle rimelige tiltak for å unngå forsinkelsen ble truffet.
Det var klart 22. januar at LN-LNE var forsinket fra New York. Likevel var det først 23.
januar kl. 15:12 at man satte inn LN-LNG for å hindre ytterligere forsinkelser. Norwegian
har ikke gitt en tilstrekkelig forklaring på hvorfor man ikke tok denne beslutningen
tidligere. Nemnda kan ikke se at det er godtgjort at dette ikke ville hatt noen betydning
for forsinkelsen. 

Etter nemndas syn har klager derfor rett til standarderstatning i henhold til forordningen.

Nemnda anbefaler videre at Norwegian betaler en kompensasjon for manglene ved setet
og øretelefonene på NOK 500, da Norwegian ikke har tilbakevist påstandene.

Vedtak

Transportklagenemnda - fly anbefaler at Norwegian utbetaler en standarderstatning på
600 Euro pr. person, samt erstatning på kr. 500 for mangler ved sete og øretelefoner.