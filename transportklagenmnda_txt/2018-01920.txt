Vedtak i Pakkereisenemnda

Sammendrag

Krav om prisavslag grunnet byggestøy.

Dato
13.12.2018

Saksnummer
2018-01920

Tjenesteytere
Vitalreiser AS

Klager har i det vesentlige anført

Klager kjøpte en pakkereise for to personer med innkvartering i en to-romsleilighet på
Hotel Sunwing Sandy Bay Beach, Agia Napa, Kypros i perioden 11.11.2017 - 25.11.2017.
Totalpris kr. 12.530.

Ved ankomst ble klager oppmerksom på at de var blitt tildelt leilighet ca. 50 - 60 meter
fra byggeplass. Det var flere byggekraner i full sving, klager hørte lyden av trykkbor,
kangohammer og det var jevnlig transport av byggemateriell, betongbiler osv. På natten
suste og durte det i generatorer.

Før avreise var klager var ikke gjort oppmerksom på at det ville forekomme støy fra en
nærliggende byggeplass.

Klager tok opp støyproblemene med Vitalreiser på orienteringsmøtet ankomstdagen.
Vitalreisers representant svarte at de ville se på saken og komme tilbake til klager. Først
etter fem dager og flere purringer fikk klager et forslag fra Vitalreiser som de ikke fant
tilfredsstillende. 

Den 20.11.2018 hadde klager et møte med hotellets direktør og de fikk tilbud om 14
dagers gratis hotellopphold i perioden november - mars 2018/2019. Klager ønsket at
Vitalreiser skulle dekke flyreisen til ca. kr. 3.000, noe de avslo.

Ferien ble ødelagt grunnet støyproblemene og reisearrangørens manglende vilje til å få
løst problemet. 

Klager krever et prisavslag på 60% av reisens pris og en erstatning på kr. 3.000.

Det vises for øvrig til kommentarer fra klager.

Tjenesteyterne har i det vesentlige anført
Siden de var to som reiste sammen, fikk de tilbud om å bytte til andre leiligheter.
Imidlertid ønsket ikke begge å flytte. 

Ettersom de valgte å takke nei til flytting, fikk de tilbud om hver sin leilighet, mot at de
begge betalte enkeltromstillegg, noe alle Vitalreisers kunder som bor alene betaler. Dette
takket klager nei til. 

Vitalreiser mener klager ikke har krav på kompensasjon. Klager ble kompensert fra
hotellet med et to ukers gratis opphold.

Det vises for øvrig til kommentarer fra Vitalreiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Nemnda legger til grunn at det som ble levert i utgangspunktet led av en mangel.  Støy
hver dag fra en nærliggende byggeplass samt generatorstøy om natten er ikke egnet til å
gi noen feriefølelse.  Da forholdene ble påpekt var imidlertid hotellet villig til å gjøre noe
med saken.  Klageren fikk tilbud om å flytte til et rom som ikke var støyutsatt. Tilbudet
ble avslått fordi en av de to som reiste sammen ikke ønsket å flytte.  Dette resulterte i at
den av dem som eventuelt ønsket å flytte til et rom som ikke var støyutsatt måtte betale
enkeltromstillegg. Klageren var ikke interessert i det.  De to reisende ble av hotellverten
som en good-will tilbudt et to-ukers gratis opphold senere på året.  Tilbudet inkluderte
ikke flybilletter tur/retur.

Nemnda er enig med arrangøren i at dersom to som har bestilt en leilighet sammen
har motstridende ønsker i forhold til å flytte eller ikke flytte fra en støyutsatt leilighet,
er regelen normalt at hvis en av dem velger å flytte mens den andre blir igjen i den
opprinnelige leiligheten alene, må den som flytter betale enkeltromstillegg hvis hotellet
krever det. 

Ved å fremsette tilbud om annen, ikke støyutsatt beliggenhet på leilighet/rom, har
arrangøren etter nemndas syn gjort det som er mulig for å avhjelpe manglene.  Klageren
har etter nemndas syn ikke krav på prisavslag slik denne saken ligger an.

Vedtak

Pakkereisenemnda kan ikke anbefale at det blir gitt prisavslag slik saken ligger an.