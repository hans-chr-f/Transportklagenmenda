Vedtak i Transportklagenemnda - Fly

Sammendrag

Krav om full refusjon av reise bestilt via reisebyrå som følge av nektet
ombordstigning grunnet manglende negativ covid-19-test. Anført at

det ble oppgitt at det ikke var nødvendig å fremlegge test ved avreise.

Dato
26.01.2022

Saksnummer
2021-00868

Tjenesteytere
Kiwi.com
KLM
Turkish Airlines

Klager har i det vesentlige anført

Klager og tre medpassasjerer hadde bestilt en tur-returreise mellom Oslo og Islamabad.
Utreisen var med KL1144 og KL427 fra Oslo til Dubai via Amsterdam den 4. august 2020
og deretter med PK234 fra Dubai til Islamabad den 5. august 2020. Returreisen var med
TK711 og TK1753 fra Islamabad til Oslo via Istanbul den 20. august 2020. Reisen var kjøpt
via reisebyrået Kiwi.com, og klager betalte totalt 56 463,81 kroner til Kiwi.com.

Klager har anført at reisen ble bestilt dagen før avreise fra Oslo og at de forhørte seg
med Kiwi.com, KLM, flyplassen i Dubai og flyplassen i Oslo før reisen ble bestilt. Klager
anfører at alle mente at det ikke var nødvendig å ta en covid-19-test for å reise til
Pakistan via Nederland og Dubai. Klager anfører at de derfor reiste i god tro til flyplassen
den 4. august 2020, men der fikk de beskjed om at det var kommet nye restriksjoner som
medførte at de ikke fikk reise. Klager anfører at det ikke sto noe om disse restriksjonene
da de bestilte reisen. Klager anfører at de kontaktet Kiwi.com på flyplassen, og at
reisebyrået oppga at de ikke visste om endringene og at de ville refundere beløpet.

Klager krever full refusjon av innbetalt beløp til Kiwi.com.

Tjenesteyterne har i det vesentlige anført
Verken Kiwi.com eller Pakistan International Airlines har inngitt noe tilsvar i saken, på
tross av anmodning om dette.

Turkish Airlines har anført følgende:

Billetten er blitt utstedt av Kiwi.com. Passasjeren må kontakte reisebyrået.

KLM har i det vesentlige anført følgende:

Klager hadde en bestilling med separate billetter. Billettene med KLM var for reisen Oslo-
Amsterdam-Dubai. KLMs flyvninger ble ikke kansellert, og passasjerene ble registrert
som no-show. Refunderbare skatter og avgifter pålydende 23,20 GBP per billett ble
refundert til reisebyrået den 31. juli 2021. Passasjeren bes om å kontakte Kiwi.com.

Nemnda bemerker

Verken Kiwi.com eller Pakistan International Airlines har inngitt tilsvar til nemnda.
Nemnda treffer da vedtaket basert på opplysningene som er fremkommet tidligere i
saken, i tråd med transportklagenemndforskriften § 5-3 tredje ledd.

På bakgrunn av sakens opplysninger legger nemnda til grunn at klager hadde bestilt
en tur-returreise mellom Oslo og Islamabad. Videre legger nemnda til grunn at reisen
med KLM mellom Oslo og Dubai via Amsterdam, reisen med Pakistan Airlines fra Dubai
til Islamabad og reisen med Turkish Airlines mellom Islamabad og Oslo var utstedt på
separate billetter. Reisen var i sin helhet kjøpt fra reisebyrået Kiwi.com.

Klager og medpassasjerene ble nektet ombordstigning på Oslo lufthavn som følge av at
de manglet negativ covid-19-test.

Det første spørsmålet blir dermed om klager og medpassasjerene ble nektet
ombordstigning i EU-forordningens forstand, noe som kan gi rett på standarderstatning.

EU-forordning 261/2004 artikkel 2 bokstav j definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Nemnda er av den forståelse at det fra og med 1. august 2020 gjaldt krav om negativ
covid-19-test for innreise til De forente arabiske emirater. Nemnda mener derfor
at KLM i dette tilfellet hadde rimelig grunn til å avvise klager på grunn av gjeldende
krav om negativ covid-19-test. Klager og medpassasjerene har dermed ikke rett på
standarderstatning for den nektede ombordstigningen. Nemnda påpeker at det er
passasjerenes ansvar å sette seg inn i hvilke regler som til enhver tid gjelder for innreise,
og ha de nødvendige dokumentene i orden.

Nemnda mener imidlertid at Kiwi.com er avtalerettslig forpliktet til å refundere klagers
billetter. Klager påstår at de ringte Kiwi.com fra flyplassen og Kiwi.com i telefon lovet
klager refusjon. Ettersom Kiwi.com ikke har svart nemnda eller imøtegått denne
påstanden, legger nemnda klagers påstand til grunn. Avtaler skal holdes, og nemnda
anbefaler derfor at Kiwi.com utbetaler 56 463,81 kroner til klager. Dersom Kiwi.com
allerede har refundert noe til klager, kan det gjøres fratrekk for dette.

Forbrukerrepresentantene mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd refusjon, standardkompensasjon eller erstatning.

Vedtak

Transportklagenemnda anbefaler at Kiwi.com utbetaler 56 463,81 kroner til klager.
Dersom Kiwi.com allerede har refundert noe til klager, kan det gjøres fratrekk for dette.