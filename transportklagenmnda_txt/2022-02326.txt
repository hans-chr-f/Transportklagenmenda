Vedtak i Transportklagenemnda - Fly

Sammendrag

Krav om refusjon av avbestilt booking.

Dato
22.05.2023

Saksnummer
2022-02326

Tjenesteytere
Supersaver
Turkish Airlines

Klager har i det vesentlige anført

Klager bestilte den 23. august 2022 tur/retur-billetter med Turkish Airlines for tre
personer fra Oslo til Sulaymaniyah via Istanbul via reisebyrået Supersaver. Planlagt
utreise var den 23. september 2022, med retur den 12. oktober 2022.

Den 9. september 2022 ringte klager Supersaver sitt kundesenter med ønske om å
utsette flydatoen en uke grunnet familie- og jobbproblemer. Reisebyrået sa at dette
ikke var mulig og at klager måtte betale mer for dette. Klager forklarte situasjonen og
sa det ikke var mulighet for å betale mer.  Supersaver svarte da at de ville kansellere
billettene og at klager ikke trengte å betale. Klager godtok dette. Etter to timer kom det
imidlertid en e-post om at selskapet krevde betaling på grunn av et fakturasystem som
heter Klarna. I e-posten sto det at klager skyldte 3000 dollar. Klager tok kontakt med
Supersaver som sa at billettene var kansellert og at klager ikke trengte å betale. Hadde
klager visst at det måtte betales ved avbestilling hadde ikke billettene blitt kansellert.
Supersaver sa videre at billettpengene ville bli refundert etter avbestilling, men klager
anfører at det ikke var noe slikt.

Klager har i ettertid mottatt NOK 2 013 fra Supersaver. 

Det er fremsatt krav om å få tilbakebetalt reisen, med fradrag av NOK 2 013.

Tjenesteyterne har i det vesentlige anført
Turkish Airlines har anført at passasjeren har kjøpt billettene fra et reisebyrå og således
bekreftet deres vilkår. Passasjeren må kontakte reisebyrået for refusjonsforespørsel.

Supersaver har oppsummert anført at de er formidler av reisetjenestene som tilbyr
på hjemmesiden supersaver.no. Den faktiske avtalen om flybillett/flytjenester trer i
kraft direkte mellom kunden og flyselskapet. Rollen som formidler er tydelig beskrevet
på hjemmesidene, samt i vilkårene som kunden bekrefter å ha lest og forstått før
betalingen. Klager booket sin reise den 23. august 2022 for tre personer fra Oslo til
Sulaymaniyah via Istanbul (tur/retur) med flyselskapet Turkish Airlines. Planlagt utreise
var den 23. september 2022  og retur den 12. oktober 2022.

Den 24. august 2022 ringte klager til kundeservice for første gang og meddelte at det var
en skrivefeil (en bokstav feil) i en av passasjerenes navn. I henhold til Turkish Airlines sine
regler tillates det aldri å gjøre korrigeringer på grunn av feil navn. Det tillates imidlertid
reise med opptil 2 bokstaver feil i etternavn eller fornavn. Det skal ikke endre uttalelsen
av navnet.  Informasjon ble sendt til klager.

Klager ringte til kundeservice igjen den 9. september 2022 og spurte om å avbestille
reisen. Agenten som klager pratet med informerte flere ganger om at billettene ikke
er refunderbare i henhold til Turkish Airlines sine regler. Klager bekreftet avbookingen
til tross for dette. Da klager hadde kjøpt reisen via Klarna, innebærer det at Klarna har
betalt billettene på kundens vegne til Supersaver. Dette betyr at kunden skylder pengene
til Klarna. Under bookingen har kunden/Klarnas betaling blitt formidlet omgående til
flyselskapet i henhold til Supersaver sine reisevilkår.

Det vises til fremlagt skjermbilde av bookingsystemet med forklaring av kodene.

Supersaver vil poengtere at de har lyttet til telefonsamtalen mellom klager og agenten.
Det er klart og tydelig at agenten flere ganger har spurt om klager om klager virkelig vil
avbestille fordi dette innebærer at klager ikke vil få refusjon. 

Supersaver mener at avbestillingen er klagers ansvar. 

Det vises videre til e-post sendt ut rett etter samtalen. 

Klager ringte på nytt samme dag, den 9. september 2022 og ønsket å angre
avbestillingen. Supersaver informerte om at de ville forsøke å kontakte Turkish
Airlines for å få tilbake bookingen. Det ble ikke gitt noen garanti. Turkish Airlines avslo
forespørselen. Informasjon om dette ble sendt ut til klager.

Da nemnda ikke godtar lydfiler og på grunn av GDPR kan Supersaver dessverre ikke
dele samtalen, selv om denne klart og tydelig viser at det er klager som har gjort en
feil i denne saken og bekreftet en avbestilling som de ikke har forstått hva innebar.
Supersaver kan ikke holdes ansvarlig for dette. Supersaver som formidler kan ikke gripe
inn i flyselskapets beslutning, regler og policyer.

Videre anfører Supersaver at lydfiler bevares i kun seks måneder, og at det nå derfor ikke
er mulig å gjengi innholdet i skriftlig form.

Nemnda bemerker

EU-forordning 261/2004 regulerer passasjerers minimumsrettigheter når de nektes
ombordstigning, en flyvning innstilles eller en flyvning er forsinket.

I situasjoner hvor det er den reisende som avlyser, er forholdet ikke regulert i den nevnte
forordning. Det vil således være avtalen/billettvilkår som er avgjørende for om hvorvidt
klager har rett på refusjon.  Basert på sakens dokumentasjon og partenes redegjørelser
legger nemnda til grunn at klagers billetter ikke var refunderbare.

Når det gjelder hva som ble sagt i telefonsamtalen som medførte at reisen ble kansellert
har klager og reisebyrået forklart seg ulikt. Nemnda er forelagt lydopptak av samtalen.
Det fremgår av opptaket at klager ønsket å avbestille reisen for hele familien og få
fakturaen han hadde mottatt fra Klarna slettet. Det ble tatt en pause i samtalen slik at
kundebehandler kunne sjekke flyselskapets billettvilkår, og om klager iht disse ville motta
tilbakebetaling ved kansellering . Etter pausen forklarte kundebehandler flere ganger at
billettene ikke var refunderbare og at klager ikke ville få tilbakebetaling ved avbestilling.
Både klager og klagers venn, som deltok i samtalen, bekreftet at de likevel ville kansellere
selv om klager ikke fikk tilbakebetaling. Kundebehandler orienterte også om at klager
selv måtte ta kontakt med Klarna om fakturaen derfra, og gjentok i den forbindelse at
han ikke ville få noen penger tilbake fra flyselskapet.

Etter nemndas syn ble det gitt tydelig og korrekt informasjon i samtalen om
virkningene av avbestilling. Klager valgte på det grunnlag å kansellere, og Supersavers
kundebehandler måtte kunne legge dette valget til grunn. I telefonsamtalen foretok
således klager en bindende avbestilling. Det gjelder ingen angrefrist for en slik
avbestilling. Da klager ringte på nytt et par timer senere og ville angre avbestillingen, var
det for sent.

Nemnda kan derfor ikke anbefale klager gis medhold i sitt krav om full refusjon av
billettprisen. 

Klager har imidlertid uansett rett på refusjon av refunderbare skatter og avgifter på de
ubenyttede flybillettene. Nemnda anbefaler at flyselskapet Turkish Airlines refunderer
dette til klager. Dersom refusjonen eventuelt går gjennom Supersaver anbefales det at
Supersaver refunderer summen videre til klager.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Turkish Airlines (og evt. Supersaver) refunderer
refunderbare skatter og avgifter på de ubenyttede billettene. Utover dette anbefales ikke
at klager gis medhold.