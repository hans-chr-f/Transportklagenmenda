Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
19.12.2016

Saksnummer
2016-00222

Tjenesteytere
KLM

Klager har i det vesentlige anført

Klager skulle reise fra Stavanger til Amsterdam den 13. februar 2016 kl. 11:35 med
KL1200. Klager ble nektet ombordstigning grunnet overbooking.

Klager krever erstatning for forhåndsbetalt hotell og pensjon for ett døgn og
kompensasjon for tapt ferie.

Tjenesteyterne har i det vesentlige anført
Klagerne hadde opprinnelig billetter med KL1202/KL2549 fra Stavanger til Salzburg
13. februar 2016. KL1202 ble av operasjonelle grunner kansellert, og klager ble
ombooket til KL1200 med tidligere avgang samme dag. Videreforbindelsen var den
samme. Klager ble informert om endringen mer enn to uker på forhånd. Kanselleringen
gir følgelig ikke rett til standarderstatning etter EU-forordningen.

Grunnet overbooking av KL1200, kom klager ikke med flyet. De ble omrutet og kom frem
til Salzburg samme dag. Klager og hans reisefølge har fått utbetalt en standarderstatning
på 250 euro per person for overbookingen.

Klagers bagasje kom forsinket frem. KLM har erstattet klagerens ekstrautgifter i den
forbindelse.

KLM kan ikke imøtekomme klagers krav om erstatning for ubenyttet hotellovernatting
eller tapt ferie.

Nemnda bemerker

Den opprinnelige flygning, KL1202 ble kansellert. Klager ble informert om
kanselleringen mer enn to uker før planlagt flygning. Kanselleringen gir da ikke rett til
standarderstatning etter EU-forordning 261/2004, jf. forordningen artikkel 5 nr.1, bokstav
c.

Klager ble omrutet til KL1202. Han ble nektet ombordstigning i KL1202 som følge av
overbooking. Det gir rett til en standarderstatning på 250 euro per person. Dette er
utbetalt.

Klager ble omrutet og ankom forsinket til Salzburg. Forsinkelsen gir ikke rett til
standarderstatning da denne hendelsen er en direkte konsekvens av overbookingen,
som det er gitt standarderstatning for.

Det er noe uklart for nemnda hvorfor klager ikke fikk benyttet forhåndsbetalt
hotell. Et eventuelt tap i den forbindelse inngår uansett i standarderstatningen,
jf. forordningen artikkel 12. I henhold til bestemmelsen skal standarderstatning
etter EU- forordningen trekkes fra erstatning på annet grunnlag. Passasjeren har
således alltid krav på å få utbetalt standarderstatningen dersom vilkårene er til
stede for dette. Har passasjeren også rett til erstatning på annet grunnlag, og denne
erstatning overstiger standarderstatningen, kommer standarderstatningen til fradrag.
Overstiger standarderstatningen etter EU-forordningen annen erstatning, utbetales kun
standarderstatningen. Det er tilfelle i denne saken. 

Nemnda kan ikke se at det er grunnlag for erstatning for tapt feriedag.

Nemnda finner etter dette ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.