Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av påstigning
uten billett, i vogn merket "kun gyldig billett".

Dato
17.09.2021

Saksnummer
2021-00818

Tjenesteytere
Vy

Klager har i det vesentlige anført

Klager og hans kone reiste16. februar med toget i forbindelse med en time til øyelege i
Oslo. De rakk såvidt å påstige toget før avgang, og vel om bord fant de frem reisekortet
klar til å trekke billettprisen fra det forhåndsbetalte beløpet de hadde til gode på
reisekortet. Klager hadde ikke i tanke for at det kunne være noe problem å få betalt, for
han har - så vidt han kan huske - alltid opplevd at konduktøren hadde passert forbi i alle
vognene. 

Klager har sett på reisekortet som en forhåndsbetalt billett, og sitter alltid med det klart
for "trekk", og har aldri noensinne hatt tanke om å snike på toget. Han var bare helt
utslitt etter all omveien til togstasjonen, og var ikke kjent med at det fantes forskjellig
typer vogner, ei heller hadde han lagt merke til noe skilt ved påstigingen. 

Forskrekkelsen var stor da klager og hans kone ble ilagt gebyr for manglede billett. Klager
insisterte på å få betale de 2 x 31 kronene han og kona skyldte, men uten hell. 

Klager krever at Vy frafaller gebyret som er ilagt han og kona.

Tjenesteyterne har i det vesentlige anført
Ved billettkontroll ble klager påtruffet i en ubetjent vogn merket «kun gyldig billett»
på tog 1916 den 16. februar etter avgang fra Kolbotn. Klager kunne ved kontroll ikke
fremvise gyldige billetter for reisen som ble benyttet, og det ble derfor korrekt ilagt
kontrollgebyr. Vy  viser til vedlagg sanntidslogg for toget. 

Gebyrslipper var ikke lagt ved fra klager til Nemnda, men fra kontrollen er gebyrene
elektronisk registrert:

1100126559400403 Tid [2021-02-16 12:04 CET] Årsak: [NO_TICKET] Tog: [1916] Stasjon:
[Kolbotn stasjon]
1100137759400200 Tid: [2021-02-16 12:02 CET] Årsak: [NO_TICKET] Tog: [1916] Stasjon:
[Kolbotn stasjon]
* tidspunkt er registret minus 1 time vs lokaltid.

Generelt kan reisende kjøpe billett ved Entur eller Ruters billettautomater og da ev.
benytte Entur eller Ruter reisekort som «billettbærer» og betale med ev. reisepenger som
man måtte ha på reisekortet. Dersom man av forskjellige årsaker ikke har billett i orden
på forhånd kan man kjøpe billett om bord i toget. Man må da imidlertid velge vogn på
toget som er merket «billettsalg/betjent». Konseptet med betjente og ubetjente vogner
har eksistert i ca. 30 år.
Vy viser til bilder av selskapets merking av vogner.

Til tross for tydelig merking av de ubetjente vognene utvendig og innvendig med «kun
gyldig billett» som påminner og gjør de reisende oppmerksom på å ha billett i orden, kan
mange som har blitt påtruffet i billettkontroll og ikke kunne fremvise gyldig billett angi
sympatiske årsaker til hvorfor de likevel ikke hadde gyldig billett. Vy må imidlertid stille
krav til at man har billett i orden når man har tatt plass i en vogn som er merket med
«kun gyldig billett».

Det ble ilagt kontrollgebyr på det objektive kriterium og faktum at klager ikke kunne
presentere gyldige billetter for reisen som ble benyttet. Hjemmel for å ilegge gebyr
fremgår av Vys reisevilkår punkt 4 A; Hvis du ikke kan vise gyldig billett i en kontroll, må
du betale et gebyr fastsatt av Samferdselsdepartementet. Vy opprettholder krav om
betaling av de to gebyrene det her er tale om.

Nemnda bemerker

Klager og hans kone ble 16. februar 2021 påtruffet i en ubetjent vogn i toget til Oslo S
uten gyldig billett og ble ilagt gebyr.

Det fremgår av Vys transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig.

Klager og hans kone kunne ikke vise gyldig billett for reisen og vilkårene for å ilegge
gebyr var til stede. 

Nemnda har merket seg klagers opplysning om at de ikke er så vant til å reise med tog
og at begge har redusert mobilitet og kjennskap til data og tekniske betalingsformer.
Dette kan imidlertid ikke føre til å gebyret faller bort. Vognen klager satt i er tydelig
merket med kun gyldig billett, hvor det fremgår klart at billetten må være betalt på
forhånd. Dette er et system som har vært praktisert i over 30 år, og bør være godt
innarbeidet hos reisende. 

Nemnda finner ikke grunnlag for å anbefale at gebyret frafalles.

Nemnda har forståelse for at gebyret kan oppleves som en streng reaksjon, men av
hensyn til reiseforetakenes behov er det imidlertid behov for en konsekvent praksis da
det er ulike årsaker til at reisende ikke har gyldig billett

Vedtak

Transportklagenemnda finner ikke å kunne anbefale at klager gis medhold.