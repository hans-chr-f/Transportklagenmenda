Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.08.2018

Saksnummer
2018-00132

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85023 fra Oslo lufthavn (OSL) til
Malaga (AGP) 1. mai 2017. Flyvningen ble kansellert, og klager har fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer.

Tjenesteyterne har i det vesentlige anført
Norwegians flyvning D85023 fra Oslo til Malaga 1. mai 2017 ble rammet av
følgeforsinkelser. Forutgående flyvning, D85022 fra Malaga til Oslo, ble omdirigert til
Beauvais-Tillé på grunn av et medisinsk nødstilfelle om bord. Medisinsk personell møtte
passasjeren på flyplassen og han ble fraktet til sykehus. Teknikere måtte gjennomføre
en inspeksjon av flymaskinen på grunn av overvektslanding, da maskinen hadde mer
drivstoff enn den skulle ved landing. Norwegian har ikke tekniker ved denne flyplassen,
og tekniker måtte komme fra Paris for å foreta inspeksjon. 

Flymaskin EI-FJA stod på bakken i cirka fem timer, noe som medførte at kabinpersonalet
måtte overholde sin lovpålagte hviletid. Passasjerene mottok forpleining i ventetiden og
reiste videre til Malaga 2. mai. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav.

Nemnda bemerker

Norwegians flyvning D85023 fra Oslo til Malaga 1. mai 2017 ble rammet av
følgeforsinkelser. Forutgående flyvning, D85022 fra Malaga til Oslo, ble omdirigert til
Beauvais-Tillé. Klager ankom sin endelige destinasjon neste dag. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Nemnda legger til grunn at forsinkelsen skyldtes at flyet måtte lande i Beauvais-Tillé på
grunn av akutt sykdom hos en passasjer. Det ble foretatt en overvektslanding, og flyet
måtte derfor inspiseres av tekniker. Norwegian hadde ikke egen tekniker ved flyplassen,
og tekniker måtte flys inn fra Paris. Nemnda er av den oppfatning at dette må anses som
en ekstraordinær omstendighet i forordningens forstand. Det vises til nemndas vedtak
i for eksempel FLYKN-2017-01291. Beauvais-Tillé er ikke en av Norwegians baser, og da
flyvningen hadde avgang fra Oslo på kvelden 1. mai, måtte passasjerene vente i Frankrike
til neste dag. Nemnda er av den oppfatning at følgene av kanselleringen ikke kunne vært
unngått selv om alle rimelige tiltak ble truffet. Klager har etter nemndas syn ikke rett
til erstatning etter EU-forordning 261/2004, og kan heller ikke se at klager har krav på
erstatning på annet grunnlag.

Vedtak

Transportklagenemnda - fly anbefaler ikke at klager gis medhold.