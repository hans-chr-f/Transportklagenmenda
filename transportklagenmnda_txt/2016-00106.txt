Vedtak i Transportklagenemnda - Fly

Sammendrag

Krav om standarderstatning grunnet forsinkelse. 

Dato
31.10.2016

Saksnummer
2016-00106

Tjenesteytere
Qatar Airways

Klager har i det vesentlige anført

Klager reiste fra Oslo - Gardermoen (QR176) til Kuala Lumpur International Airport via
Doha (QR876) den 27. oktober 2015 kl. 14:10. 

På flygningen fra Oslo til Doha ble det forsinkelser grunnet tekniske problemer, noe som
resulterte i at klager landet kl.01:05 lokal tid, og ble for sen til korresponderende flyvning
til Kuala Lumpur (QR876) med avgang kl.01:20.

Klager måtte derfor vente på ny flyvning med QR852 som hadde avgang kl. 07:40 samme
dag fra Doha. Klager ankom Kuala Lumpur kl. 20:10 lokal tid, og var da seks timer
forsinket i henhold til planlagt ankomsttid. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Qatar Airways har ikke avgitt uttalelse til nemnda. Til klager har Qatar Airways i det
vesentlige anført:

Flyvningen fra Oslo - Gardermoen til Doha den 27. oktober 2015 var forsinket grunnet
omstendigheter utenfor selskapets kontroll. 

Qatar Airways håper på forståelse for at forstyrrelser av denne art kan være uforutsette
og utenfor selskapets kontroll. Likevel kan det forsikres om at alle anstrengelser er
gjort for å sikre rask drift av alle flyvningene, og for å minimere eventuelle potensielle
forstyrrelser som kan ramme passasjerenes reiseplaner.

Qatar Airways kan ikke imøtekomme klagers krav om standarderstatning i henhold til EU-
forordning 261/2004. 

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Qatar Airways ved nemndas epost av 10. mars 2016 med frist til       27.
april 2016 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi
grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Qatar Airways har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger til grunn at flygningen ble forsinket med som følge av teknisk feil.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Teknisk feil er ikke en ekstraordinær omstendighet i forordningens forstand. Teknisk
feil fritar således ikke fra plikten til å betale erstatning. Unntak kan tenkes ved
fabrikasjonsfeil og ved skader på flyet pga. sabotasje eller terrorhandlinger, jf. EU-
domstolens avgjørelse av 17. september 2015, Corina van der Lans – KLM.

Forsinkelsen gir rett til en standarderstatning på 600 euro per person. Nemnda anbefaler
at Qatar Airways utbetaler erstatningen.

Vedtak

Transportklagenemnda-fly anbefaler at Qatar Airways utbetaler en standarderstatning
på 600 euro per person.