Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
13.12.2011

Saksnummer
250/11F

Tjenesteyter
Norwegian Air Shuttle ASA

Krav om refusjon grunnet nektet ombordstigning.

Klager har i det vesentlige anført:

Klagers datter skulle reise fra Oslo til Warszawa 18. februar 2011 med DY1022.

På Gardermoen oppdaget klager at passet hennes var utløpt. Hun kontaktet derfor politiet for
å få utstedt nødpass, men fikk her beskjed om at pass til Polen ikke er nødvendig.

Klagers datter sjekket inn bagasjen sin med gyldig id kort med foto. Da hun ankom gate ble
hun nektet ombordstigning da hun ikke kunne vise pass.

Klagers datter ble stående igjen mens resten av familien dro av sted for å feire morens 50års
dag samme kveld. Klagers datter fikk utstedt nødpass og ble tilbudt å reise dagen etter med
Norwegian. Hun valgte å kjøpe ny billett med samme dag med SAS for å få tilbragt noe tid
med familien i Warszawa.

Klagers datter reagerer sterkt på at Norwegian først tillot henne å sjekke inn bagasje med
kun bank id, mens de ved gaten krevde pass. Hun hadde hatt all verdens tid til å gå tilbake til
politiet for å skaffe nødpass dersom hun hadde blitt informert om nødvendigheten av dette
ved innsjekk.

Klagers datter krever erstattet billetten med SAS kroner 5 326 samt drosje fra flyplassen til
hotellet i Warszawa.

Norwegians tilbud om å reise et døgn senere på en weekend tur er ikke god nok
kompensasjon.

Norwegian har i det vesentlige anført:

Når man bestiller en reise på Norwegians nettsider må man krysse av for å ha lest regler og
vilkår hvor det står følgende:

«For reiser utenfor Norge (unntatt mellom de Nordiske landene) er gyldig pass eneste
offentlige godkjente legitimasjonspapir for norske statsborgere. Man må derfor være
forberedt på å fremvise gyldig pass ved innsjekk eller gate.»

Norwegians handlingagent Røros Flyservice har her handlet helt korrekt ut fra Norwegians
regler og vilkår. At klager fikk tilbud om å endre sin reise kostnadsfritt til dagen etter var kun
et tegn på velvilje fra handlingagenten.

Norwegian kan ikke hodes ansvarlig for at politiet oppgir feil informasjon. På politiets
nettsider står følgende:

«Vi anbefaler at du tar med pass på alle utenlandsreiser, også på reiser innenfor Schengen-
området. Kun pass er gyldig som reise- og id-dokument utstedt av norske myndigheter og
bekreftelse på norsk statsborgerskap. Fly- og fergeselskaper og hoteller krever ofte pass ved
innsjekking.»

På bakgrunn av dette kan Norwegian dessverre ikke imøtekomme klagers krav.

Nemnda bemerker:

Norwegian krever i likhet med flere andre flyselskap at passasjerer må ha med seg gyldig pass
på utenlandsreiser. Dette fremkommer bl.a. av Norwegians reisedokument under «Viktig
informasjon». Nemnda er av den oppfatning at dette må forutsettes kjent av de fleste, jf. også
den informasjon som er lagt ut på politiets hjemmeside.

Klagers datter hadde ikke pass, og nemnda er av den oppfatning at Norwegian hadde rett til å
avvise henne.

Nemnda har forståelse for at klagerne reagerer på at pass ikke ble krevet ved innsjekkingen,
men først på gate. Den endelige kontroll av reisedokumenter foretas imidlertid ved gate, og
nemnda kan ikke se at klagers datters forsømmelse ved ikke å ha med pass oppveies av at
pass ikke ble krevd ved innsjekkingen.

Klagerne har opplyst at de ble feilinformert hos politiet. Dette er eventuelt et forhold
Norwegian ikke kan lastes for.

Nemnda finner etter dette ikke å kunne anbefale at klager gis medhold.

Nemnda bemerker avslutningsvis at en i anledning saken har gått igjennom Norwegians
informasjon om innsjekking og identifikasjonspapirer. Etter nemndas vurdering er
informasjonen til dels uklar og unøyaktig. Det fremgår således ikke klart at pass er
nødvendig på utenlandsreiser. Uklarheten oppveies imidlertid av den klare informasjonen på
reisebeviset.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS