Vedtak i Transportklagenemnda - Fly

Sammendrag

Krav om erstatning av drosjeutgifter og flytogbillett grunnet forsinkelse.

Dato
31.01.2017

Saksnummer
2016-00311

Tjenesteytere
Norwegian

Klager har i det vesentlige anført

Klager skulle reist fra London til Oslo 27. desember 2015 kl. 20:30 med DY82810. Denne
avgangen ble forsinket og klager fikk ikke noen beskjed om hva som var årsaken.

Klager landet ca. kl. 01:00 og forlot flyplassen ca. kl. 01:30 etter å ha ventet på bagasjen.
Dette resulterte i at klager ikke rakk det siste flytoget til Oslo S som klager hadde kjøpt
billett til. Det var så en time til neste flybuss, og klager valgte drosje da han skulle på jobb
kl. 07:00.

Klager krever kr. 1 290 for transport hjem fra flyplassen.

Tjenesteyterne har i det vesentlige anført
DY82810 fra London til Oslo 27. desember 2015 ble forsinket med 1 time og 
4 minutter ved ankomst Oslo. Forsinkelsen skyldtes sent ankommet fly til London, som
et resultat av små forsinkelser fra morgenen av. Dette er forårsaket av diverse årsaker;
flyplassrestriksjoner på Gatwick, rydding av snø på rullebanen på Oslo Lufthavn og
forsinket besetning forårsaket av vær. Det vises til fremlagt dokumentasjon.

Norwegian påpeker at flyet landet kl. 00:39 og det er korrekt anført at det ikke går flytog
til sentrum etter kl. 00:50. Derimot går flybussen hele natten, og dette alternativet kunne
klager ha benyttet seg av. Transport fra flyplassen etter ankomst er en planlagt kostnad
som klager ville hatt uansett. Klager har benyttet seg av det dyreste alternativet, og
pådratt seg en unødvendig kostnad da det gikk offentlig transport. 

Norwegian hadde alle intensjoner om å hente inn så mye av forsinkelsene som mulig.
Forsinkelsen som fulgte fra morgenen var forårsaket av ekstraordinære omstendigheter
– vær – en situasjon Norwegian ikke kunne ha forårsaket eller påvirket. 

Norwegian kan ikke imøtekomme klagers krav om refusjon av utgifter oppstått etter
ankomst, eller tapt togbillett.

Nemnda bemerker

Nemnda legger på bakgrunn av de foreliggende opplysninger til grunn at flyvningen fra
London til Oslo 27. desember 2015 kl. 20:30 med DY82810 ble forsinket med 1 time og
4 minutter, blant annet forårsaket av flyplassrestriksjoner på Gatwick, snørydding av
rullebane i Oslo og forsinket besetning forårsaket av vær. Estimert landing var 23:35,
mens faktisk landing var ca. kl. 01:00.

Forsinkelsen er for kort til at bestemmelsene om standarderstatning etter EU- forordning
nr. 261/2004 artikkel 6 kommer til anvendelse. Klager kan likevel ha rett til erstatning
etter alminnelige erstatningsregler, jf. forordningen artikkel 12.

Den sentrale internrettslige bestemmelse er luftfartsloven § 10-20. Det er da en
forutsetning at det foreligger en forsinkelse som ikke kunne vært unngått selv om man
har tatt alle forholdsregler som med rimelighet kan kreves for å unngå tapet.

Nemnda kan ikke se at flyselskapet her kunne truffet forholdsregler som kunne
forhindret forsinkelsen som skyldtes flyplassrestriksjonene på Gatwick og de aktuelle
værforholdene. Det er i denne sammenheng også vektlagt at forsinkelsen ikke var
omfattende. Dette må føre til at flyselskapet frifinnes for erstatningsansvar.

Vedtak

Transportklagenemnda fly anbefaler ikke at klager gis medhold i sitt krav om dekning av
drosjeutgifter og flytogbillett.