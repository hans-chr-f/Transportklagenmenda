Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
25.05.2022

Saksnummer
2022-00216

Tjenesteytere
Sunclass Airlines

Klager har i det vesentlige anført

Klager (seks personer) skulle reise fra Oslo til Gran Canaria den 1. januar 2022 kl 07.00
med flight DK1554. Avgangen ble forsinket mer enn åtte timer.

Flyselskapet meldte at værforhold var årsaken til forsinkelsen, men DK1554 var den
eneste flyet som hadde forsinkelse den dagen. Kabinansatte kom til flyplassen lenge
etter at alle passasjerene var på plass. Flykapteinen kom sist ca kl 9 selv om flyet skulle
ha dratt kl 7. Det var ikke måket snø av flyet før kl 10. Det ser ut til at de nødvendige
forberedelsene ikke ble  gjort i tide før avgang.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
DK1554 ble forsinket 9 timer og 10 minutter fra Oslo til Gran Canaria den 1. januar 2022
grunnet dårlige værforhold på Oslo lufthavn Gardermoen. Sunclass Airlines viser til
fremlagte rapporter som viser at det var frosttåke (freezing fog) og sikt under 500 meter
på Gardermoen denne dagen.

Forsinkelsen er ikke kompensasjonsberettiget da årsaken var ekstraordinære
omstendigheter utenfor flyselskapets kontroll.

Sunclass Airlines kan på grunnlag av ovennevnte ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener Sunclass Airlines i denne saken har godtgjort at DK1554 den 1. januar
2022 ble forsinket grunnet værforholdene, nærmere bestemt frosttåke og dårlig sikt på
Gardermoen. At andre flyvninger med andre flyselskap gikk fra Gardermoen samme
dag vil ikke ha avgjørende betydning i saken, da dette kan bero på flere andre faktorer
(været på det gitte klokkeslettet, flytype, flyets posisjon o.l). Sunclass Airlines påstand
om at DK1554 ble forsinket på grunn av værforholdene er underbygd med logger og
værrapport (METAR). 

Nemnda kan basert på ovenstående ikke anbefale at klager gis rett til standarderstatning
i henhold til EU-forordning 261/2004.

Vedtak

Transportklagenemnda anbefaler ikke at klager gis medhold.