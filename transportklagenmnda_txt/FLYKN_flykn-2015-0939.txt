Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
26.06.2016

Saksnummer
0939/15F

Tjenesteyter
Kilroy

Klager har i det vesentlige anført:

Klager hadde bestilt en billett t/r Oslo - Barranquilla i Colombia via New York og Bogota hos
Kilroy Travel, med utreise den 5. februar 2016. Flyselskap United Airlines. Klager bestilte
gjennomgående billett for å være sikret assistanse dersom noen uregelmessigheter skulle
oppstå underveis.

I juni 2015 mottok klager en ruteendring fra Kilroy som medførte en mellomlanding i London
på vei til New York. SAS skulle da operere ruten mellom Oslo og London. Klager henvendte seg
til SAS og ba om å bli booket om på SAS' direkte fly til New York fremfor via London. SAS sa at
dette måtte endres av billettutsteder, Kilroy.

Kilroy ga beskjed om at det ikke var mulig å endre til SAS direkterute Oslo - New York, men at
klager kunne velge å avbryte reisen og motta full refusjon.

Klager henvendte seg så til United Airlines som booket om klager til SAS direkterute. Kilroy
derimot gikk deretter inn og endret tilbake til via London. Klager konfronterte Kilroy med
dette, som resulterte i at reisebyrået endret tilbake til direkteruten Oslo - New York, men at
reiseruten nå var oppdelt og ikke gjennomgående.

Klager ville ikke akseptere oppdelt reiserute og endte opp med å avbryte reisen mot full
refusjon. Han kjøpte nye billetter med annet selskap som var noe dyrere enn opprinnelige
billetter. Klager mistet i tillegg en forhåndsbetalt natt på hotell i Sør-Amerika da han måtte
reise en dag tidligere både på ut- og hjemreise.

Klager krever refusjon av mellomlegg mellom opprinnelig og ny flybillett, kroner 665, samt
tapt natt på hotell, kroner 496.

Det vises for øvrig til klagers brev.

Kilroy har i det vesentlige anført:

Kilroy er en formidler av flybilletter og må forholde seg til flyselskapenes regler og vilkår.
Klager hadde bestilt en reise med United Airlines og SAS, det er da likegyldig om billetten
utstedes på et SAS- eller et Unitet dokument. Klagers billett ble utstedt på et SAS-dokument.

Kilroy finner det uheldig at flyselskapene krangler om hvem som har ansvaret i denne saken.
United Airlines kansellerte sin direkterute mellom Oslo og New York, og booket om klager
til å reise via London. Dette medførte avreise tre timer tidligere enn planlagt, men samme
ankomsttid i Barranquilla. Kilroy forsøkte gjennom flere samtaler med SAS å booke om
klager til direkteruten mellom Oslo og New York, men SAS ville kun tilby ombooking via
London eller full refusjon. Kunden ville ikke akseptere noen av forslagene og valgte å kontakte
flyselskapene direkte.

Ifølge klager fikk han beskjed fra både United og SAS om at endringen var mulig å
gjennomføre, men at Kilroy måtte utføre selve endringen. Kilroy ba klager sende en skriftlig
bekreftelse fra flyselskapene, uten at reisebyrået mottok dette. Kilroy er avhengig av skriftlig
autorisasjon fra flyselskapene for å utføre endringer som er i strid med flyselskapenes egne
regler.

Etter flere uker kontaktet klager Kilroy og sa at United Airlines nå hadde booket om klager
på SAS sin direkte rute mellom Oslo og New York. Det viste seg at United kun hadde utstedt
ny billett Oslo - New York på separat billett og at resten av reisen fremdeles lå på den andre
separate billetten. Klager hadde nå to usammenhengende billetter. Kilroy informerte klager
om dette, og klager valgte etter mye om og men å avbryte reisen mot full refusjon.

Kilroy kan ikke stå ansvarlig for ekstra kostnader klager fikk ved kjøp av ny flybillett. Klager
kunne ha valgt den første ombookingen som ble tilbudt han via London uten ekstra
kostnader, men han valgte til slutt å heve kjøpet.

Kilroy kan på grunnlag av ovennevnte ikke imøtekomme klagers krav.

Det vises for øvrig til Kilroys brev.

Nemnda bemerker:

Kilroy er et reisebyrå som formidler billetter. Reisebyrået må forholde seg til flyselskapenes
regler.

Den opprinnelige bestilling gjaldt en sammenhengende reise Oslo - Barranquilla i Colombia
via New York og Bogota med United Airlines. Etter bestilling la United Airlines ned ruten
Oslo - New York. United Airlines pliktet da å tilby omruting på strekningen. Klager ble tilbudt
omruting via London. Strekningen Oslo - London skulle flys med SAS. Øvrige flygninger var
med United Airlines. Dette ville innebære tidligere avgang fra Oslo. Klagerne ville imidlertid
ankomme Barranquilla til planlagt tid.

Kilroy har i sin uttalelse til nemnda av 4. september 2015 gitt en nærmere redegjørelse for hva
som skjedde. Klager har ikke kommentert denne. Nemnda legger denne saksfremstilling til
grunn.

Etter nemndas vurdering har Kilroy gjort det de som formidler av billetter kunne gjøre for
å ivareta klager på beste måte. Nemnda kan ikke se at det er grunnlag for klagers krav mot
Kilroy og finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.