Vedtak i Pakkereisenemnda

Sammendrag

Saken gjelder spørsmålet om bindende avtale er inngått.

Dato
25.09.2012

Saksnummer
74/12

Tjenesteyter
Via Tours

Sakens dokumenter ble lagt frem.

Klager: X

Turarrangør: Via Tours

Destinasjon: Praha

Antall reisende: 4

Reisens pris: 21.442,-

Tidspunkt: 040411 - 080411

Saken gjelder:

Saken gjelder spørsmålet om bindende avtale er inngått.

Klager anfører at hans kone den 31. januar var hos Via Tours i Porsgrunn for å høre om
de hadde tilbud på pakketur til Praha. De fant en tur for fire personer, men kona ga
beskjed om at hun måtte spørre sin mann først om han var enig i betingelsene. Dagen
etter ringte klager og ga beskjed om at de ikke ville ha turen.

Det var ikke foretatt noen bindende bestilling fordi kona først skulle snakke med klager. De
blir nå avkrevet kr. 6.000,- av Via Tours.

Via Tours har anført at kona var på kontoret den 31. januar.

Hun fikk med seg bekreftelse på reservasjon av flyruter i form av reiserute med navn på de
reisende. Hun fikk samtidig beskjed om at Via Tours ikke kunne «sitte» på flyseter lenger enn
til neste dag, at bestillingen derfor hadde billettering neste dag og at det senere ikke ville være
mulig med endring eller refusjon.

Avtalen med kona var at hun skulle sjekke med sin mann før endelig bekreftelse.

Han ringte innen fristen neste dag, 1. februar, og ønsket mer informasjon, særlig om hotell.
Han fikk svar på det han spurte om og beskjed om at billetter og faktura ville bli sendt pr post
samme dag. Noe mer om dette ble ikke sagt, men klager ønsket tilbud på et annet hotell. Det
ble sendt 2. februar og etter det hørte ikke Via Tours mer. Den 20. februar etterlyste de med
e-post betaling av fakturaen og ny slik e-post ble sendt 28. februar. Da ringte klager og sa at
de ikke kunne reise.

Via Tour trodde det skyldtes sykdom, men etter hvert fremkom det at klager hadde bestilt
andre billetter på nettet selv på de samme datoer. På spørsmål om hvorfor han ikke hadde
sagt fra om dette, svarte klager at han syntes det var pinlig og at han hadde trodd at
manglende betaling medførte kansellering.

Via Tours fikk kansellert hotellet uten gebyr og har fått noe refundert fra KLM, men det
gjenstår kr. 6.000,- som de krever fra klager.

Nemnda bemerker:

Reklamasjonsnemnda skal behandle tvister som springer ut av kontraktsforhold mellom
forbruker og aktør som er medlem av Reisegarantifondet, jf. pkt 1 i Avtale av 4/12 2006
mellom Forbrukerrådet, Norsk ReiselivsForum og øvrige medlemmer av Reisegarantifondet.
Tvisten i dette tilfelle springer ikke ut av et kontraktsforhold, men gjelder spørsmålet om
bindende avtale i det hele tatt er inngått.

Reklamasjonsnemnda finner at en slik tvist ikke egner seg for behandling i nemnda og at
saken derfor bør avvises. Etter pkt. 8 i nevnte avtale kan nemnda avvise en sak hvis den reiser
bevisspørsmål som vanskelig kan klarlegges under saksbehandlingen eller for øvrig ikke egner
seg for behandling i nemnda.

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Lund-Eriksen, Star Tour AS

Unn Vestad, Tyrkiareiser AS.