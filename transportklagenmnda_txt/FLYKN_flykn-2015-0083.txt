Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
28.08.2015

Saksnummer
0083/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra London til Oslo den 7. september 2014 kl. 20:30 med DY2810.

Ankomst Gardermoen var satt til kl. 23:35, men flyet landet 1 time og 8 minutter forsinket.
Klager måtte vente på bagasjen sin, dette medførte at han mistet siste buss til Oslo, slik at han
måtte ta drosje.

Klager krever refusjon av drosjeutgift kroner 1 200.

Det vises for øvrig til klagers brev.

Norwegian har i det vesentlige anført:

DY2810 ble forsinket 1 time og 8 minutter som følge av værforholdene på London Gatwick
tidligere på dagen, det vises til fremlagt dokumentasjon.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

Norwegian plikter å frakte passasjerene fra A til B, og står ikke ansvarlig for videre transport.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Klager kom frem til Oslo en time og åtte minutter senere enn planlagt ankomsttid. Det førte til
at han ikke rakk flybussen og måtte ta drosje  hjem. Norwegian er i henhold til luftfartsloven
§ 10-20/Montrealkonvensjonen artikkel 19 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Nemnda legger til grunn at forsinkelsen skyldtes vanskelige værforhold på Gatwick tidligere
på dagen. Det medførte restriksjoner i luftrommet med påfølgende forsinkelser. Nemnda er
av den oppfatning at forsinkelsene ikke var til å unngå. Forsinkelsen gir følgelig ikke rett til
erstatning, og nemnda finner ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.