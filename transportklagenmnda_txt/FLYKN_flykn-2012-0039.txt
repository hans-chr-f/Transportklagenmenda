Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.08.2012

Saksnummer
039/12F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Helsinki via Oslo 5. desember 2011. SK274 fra Bergen til Oslo
ble kansellert like før avgang. Klager ble booket om via København og landet i Helsinki tre
timer forsinket.

Klager krever standarderstatning i henhold til EU forordning 261/2004, 250 euro per person.

SAS har i det vesentlige anført:

Flymaskin LN-BUG som skulle operere SK274 ble truffet av lynnedslag på vei til Bergen. Da
man ikke umiddelbart vet skadeomfanget av et treff, måtte flymaskinen gjennomgå teknisk
inspeksjon, og flygningen ble derfor kansellert. Det vises til teknisk rapport.

Klager ble omrutet via København.

I henhold til EU forordning 261/2004, innledning punkt 14 «unexpected flight safety
shortcomings», kan SAS dessverre ikke imøtekomme klagers krav om standardkompensasjon.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Nemnda finner på bakgrunn av de foreliggende opplysninger godtgjort at innstillingen skyldes
at flyet ble truffet av lyn før landing i Bergen. Etter lynnedslaget var det nødvendig å foreta
inspeksjon av flyet, noe som førte til at den planlagte flygningen til Oslo måtte kanselleres.

Lynnedslag må etter nemndas vurdering anses som en ekstraordinær omstendighet. Det er
ikke mulig å treffe tiltak for å unngå en slik hendelse, og kanselleringen gir derfor ikke rett til
erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines