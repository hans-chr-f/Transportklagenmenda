Vedtak i Transportklagenemnda - Fly

Sammendrag

Krav om erstatning for ødelagt ipad i sikkerhetskontrollen.

Dato
17.01.2019

Saksnummer
2018-00629

Tjenesteytere
Avinor

Klager har i det vesentlige anført

Klager skulle reise fra Gardermoen med fly den 21. februar 2017. Da hun passerte
sikkerhetskontrollen la hun sin iPad i boksen og gikk selv gjennom. Da boksen med iPad-
en kom ut av maskinen, var skjermen helt knust. Klager viser til fremlagte bilder. 

Klager fylte ut et skadeskjema på stedet, men fikk selv ingen kopi av denne.

Klager krever erstatning for ødelagt iPad, kroner 3 230. Klager har fremlagt kvittering
som viser at den var kjøpt 23. mars 2016 og var 11 måneder gammel da den ble ødelagt.

Tjenesteyterne har i det vesentlige anført
For å ha krav på erstatning må det foreligge et økonomisk tap, det må foreligge et
ansvarsgrunnlag og det må være en årsakssammenheng mellom ansvarsgrunnlaget og
tapet. Det aktuelle ansvarsgrunnlaget er uaktsomhet. Bevisbyrden for at vilkårene er
oppfylt ligger på den som krever erstatning.

Klager beskriver at hun selv la iPad-en i kassen som skulle gjennomlyses, og at det ikke lå
andre gjenstander ved siden av som kan ha forårsaket skaden. Klager er heller ikke kjent
med om kassen kan ha blitt berørt før eller etter gjennomlysning. Avinor kan ikke se at
klager har godtgjort at det er utvist uaktsomhet av Avinor eller deres underleverandør
Nokas i dette tilfellet.  

På Avinors hjemmeside og på flyplassen blir passasjerene informert om at skjøre
gjenstander bør legges i egne bokser for å unngå støt fra annen bagasje. Skader kan
oppstå ved at kasser hoper seg opp eller faller i gulvet, men det har etter det Avinor har
forstått ikke skjedd i dette tilfellet.

Avinors oppfatning er at sikkerhetskontrollen er forsvarlig innrettet, og at
gjennomlysningen i seg selv ikke representerer noen særlig stor risiko for skade, gitt at
gjenstanden blir håndtert som beskrevet over. 

Alminnelige beviskrav må gjelde, det kan ikke være slik at bevisbyrden snus, og at Avinor
må sannsynliggjøre eller bevise at en skade ikke er skjedd i sikkerhetskontrollen. 

Avinor kan på grunnlag av ovennevnte ikke imøtekomme klagers krav.

Nemnda bemerker

Saken ble inngående diskutert i nemndsmøte 17. januar 2019. Påstand står mot påstand,
og en enstemmig nemnd kom til at saken reiser bevisspørsmål som ikke kan avgjøres
innenfor rammen av  en nemndsbehandling.

Vedtak

Saken avvises fra nemndsbehandling.