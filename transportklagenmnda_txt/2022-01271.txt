Vedtak i Pakkereisenemnda

Sammendrag

Krav om prisavslag grunnet kansellering av et
2 dagers cruise kort tid før avreise til Norge.

Dato
17.11.2022

Saksnummer
2022-01271

Tjenesteytere
Havila Kystruten

Klager har i det vesentlige anført

Klagen gjelder en kansellert pakkereise med Havila Capella fra Tromsø til Kirkenes tur/
retur i perioden 21.06.2022 - 23.06.2022. Klager betalte 905 euro for 2 dagers cruise med
Havila Capella.

Klager bestilte cruiset med Havila Capella den 20.05.2022. Klagers reise fra München til
Norge i perioden 17.06.2022 - 27.06.2022 bestilte klager først den 24.05.2022. Reisen til
Norge omfattet flybilletter München - Oslo - Longyearbyen t/r, hotell i Longyearbyen og
leiebil hele perioden.  

Klager ønsket å se Nordkapp fra cruiseskipet, men den 13.06.2022 ble klager informert
om at cruiset med Havila Capella den 21.06.2022 var kansellert av årsaker utenfor
Havilas kontroll. 

Klager skrev tilbake den 15.06.2022 og ba om kompensasjon grunnet kansellering så
få dager før skipets avgang. Klager anfører at Ukraina-konflikten har eksistert siden
24.02.2022 og at han burde blitt informert om at reisen kunne bli kansellert allerede da
han bestilte reisen eller minst to uker før avreise til Norge. Da ville han ha hatt anledning
til å finne rimeligere hotellovernatting de dagene han hadde planlagt å være på skipet
eller foretatt reisen et annet år.  

Klagers krav: 500 euro.

Det vises for øvrig til korrespondanse fra klager.

Tjenesteyterne har i det vesentlige anført

Havila Kystrutens skip Havila Capella ble rammet av sanksjoner som førte til at skipet
lå til kai i Bergen frem til 28. juni 2022. Årsaken var at skipets russiske långiver GTLK ble
utsatt for sanksjoner som følge av Ukraina-konflikten. Sanksjonene førte til både avbrutt
og kansellerte salg, med påfølgende krav fra selskapets kunder. 
Dette notatet omhandler avgrensning av det såkalte force majeure-unntaket i
pakkereiseloven, vurdert opp mot erstatningskrav Havila har mottatt og mottar som
følge av sanksjoner mot skipets långiver. 

Havila anfører at deres reisevilkår er strukturert i tråd med bestemmelsene i
pakkereiseloven.  

På bakgrunn av Havila Capellas seilingsforbud, har Havila blitt tvunget til å kansellere
avganger med skipet og dermed kansellere pakkereisen klager hadde bestilt.
Pakkereiseloven § 23 beskriver de tilfeller der en arrangør kan avbestille en pakkereise
før den begynner, uten å bli erstatningsansvarlig. 

I henhold til bestemmelsens annet ledd kan arrangøren avlyse pakkereisen
dersom pakketuren ikke kan fullføres på grunn av uunngåelige og ekstraordinære
omstendigheter, og den reisende blir varslet om kanselleringen uten unødig forsinkelse. 

Uunngåelige og ekstraordinære forhold er nærmere definert i pakkereiseloven § 8 i, som
definerer dette som en situasjon der den som påberoper seg en slik situasjon ikke har
kontroll, og hvor konsekvensene ikke kunne ha blitt avverget, selv om alle rimelige tiltak
var iverksatt. 

I innledningen til pakkereisedirektivet nevnes § 31, krig og andre alvorlige
sikkerhetsproblemer som eksempler på hva som kan betraktes som en ekstraordinær
omstendighet i henhold til pakkereiseloven. Eksemplene fra innledningen til direktivet er
ikke uttømmende. 

Havila anfører at det virker helt klart at økonomiske sanksjoner pålagt av myndighetene
som følge av en konfliktsituasjon som i dette tilfellet, må betraktes som en uunngåelig
og ekstraordinær omstendighet utenfor Havilas kontroll, noe som vil påvirke
gjennomføringen av pakkereisen. 

Havila Kystruten mener at når pakkereisen kanselleres på grunnlag av en slik
begrensning, vil den reisende ikke ha rett til erstatning for tap som følge av
kanselleringen, pakkereiseloven § 23 annet ledd.

Havila Kystruten har refundert det klager betalte for cruiset, men kan ikke se at det
foreligger grunnlag for å etterkomme klagers krav om refusjon av 500 euro som
kompensasjon. 

Det vises for øvrig til korrespondanse fra Havila Kystruten.

Nemnda bemerker

Klagen gjelder en kansellert pakkereise med Havila Capella fra Tromsø til Kirkenes tur/
retur i perioden 21.06.2022 - 23.06.2022. Klager betalte 905 euro for 2 dagers cruise med
Havila Capella.

Den 13.06.2022 ble klager informert om at cruiset med Havila Capella ble kansellert.
Årsaken var at skipets russiske långiver GTLK ble utsatt for sanksjoner som følge av
krigen i Ukraina. Tjenesteyter har refundert klagers kostnad til cruiset. Klager har
fremmet krav om erstatning på 500 euro.

Slik nemnda har forstått, startet problemene den 12. april da skipet ble holdt igjen på
grunn av sanksjonene mot russerne. Havila søkte om dispensasjon fra sanksjonen,
og fikk den 25. april 2022 dispensasjon fra reiseforbudet i 6 måneder fremover.
Dispensasjonen gjaldt ikke fritak fra forsikringsplikt. Fritaket fra forsikringsplikt ble søkt
om, men ble nektet den 9. mai 2022. Etter det nemnda har forstått, ble skipet så liggende
i Bergen frem til de fikk ordnet med ny forsikringsavtale med Skuld. I henhold til en
kjennelse datert 20.6.22 fikk de etter dette tillatelse til å reise fra og med 28. juni 2022.
Dette innebærer dette at selskapet solgte turer mens det fortsatt var høyst usikkert
om og ikke minst når de lovlig kunne reise, og overførte i den forbindelse risikoen for
dette til kundene. Etter nemndas vurdering kan ikke de nevnte forhold betraktes som
en uunngåelig og ekstraordinær omstendighet utenfor Havila Kystrutens kontroll. Dette
medfører at klager er berettiget til en erstatning da reisen ble kansellert. 

Nemnda anbefaler at Havila Kystruten utbetaler 500 euro slik som klager har krevet.

Vedtak

Pakkereisenemnda anbefaler at klager gis medhold.