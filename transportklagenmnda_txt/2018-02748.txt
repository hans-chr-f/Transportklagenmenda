Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.08.2019

Saksnummer
2018-02748

Tjenesteytere
KLM

Klager har i det vesentlige anført

Klager skulle reise fra Bergen til Seattle via Amsterdam den 29. april 2018 kl 10.45 med
ankomst kl 16.57. Før avreise mottok klager beskjed om at flight DL9413 (operert av KLM)
var kansellert grunnet problemer på Schiphol, og hun ble booket om til nytt fly ett døgn
senere.

Klager ankom endelig bestemmelsessted 24 timer forsinket og krever standarderstatning
600 euro i henhold til EU-forordning 261/2004.

Tjenesteyterne har i det vesentlige anført
KLM har ikke avgitt uttalelse til nemnda. Til klager har flyselskapet i det vesentlige anført:

Det er det siste flyselskapet på klagers reiserute, Gol Linhas Aereas, som klager må
henvende seg til i denne saken.

Nemnda bemerker

Flyselskapet KLM har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at hun kom 24 timer
forsinket frem til sitt endelige bestemmelsessted Seattle. Klager har fremsatt krav om
standardkompensasjon 600 euro for hendelsen i henhold til EU-forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

KLM har som nevnt ikke avgitt uttalelse til nemnda. Til klager har flyselskapet uttalt at
hun må henvende seg til det flyselskapet som opererte siste flight på strekningen, Gol
Linhas Aereas. KLM har ikke forklart dette nærmere. Flyselskapet har heller ikke forklart
eller dokumentert årsaken til at flight DL9413, som ble operert av KLM, ble kansellert.
Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 600 euro.

Vedtak

Transportklagenemnda-fly anbefaler at KLM utbetaler 600 euro.