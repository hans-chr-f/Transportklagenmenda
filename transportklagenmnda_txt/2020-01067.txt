Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01067

Tjenesteytere
AtB AS

Klager har i det vesentlige anført

Klager har vist til at han ble ilagt gebyr på bussen den 04. februar 2020 fordi han ikke
hadde validert skolekortet sitt. Klager har forklart at høsten 2019 var det en vekter som
fortalte han at han ikke trengte å skanne skolekortet på reiser til og fra skolen fordi det
uansett kun var gyldig til og fra skolen. Vekteren informerte om at det var tilstrekkelig
å ha kortet med seg. Klager sluttet derfor å skanne kortet etter denne samtalen. Det
gikk helt fint gjennom flere kontroller den vinteren, og ingen av de andre kontrollørene
nevnte at kortet ikke var skannet. Klager anfører at det er bedrageri fra AtB sin side å
bøtelegge han når han kun har fulgt informasjonen fra vekter.

Klager krever at gebyret frafalles, subsidiært at gebyret halveres.

Tjenesteyterne har i det vesentlige anført
AtB har vist til at klager ble ilagt gebyr den 04. februar 2020 som følge av at skolekortet
hans ikke var validert. AtB opplyser om at skolekort er gyldig i ett skoleår, og gyldig for
2 turer hver dag, til og fra skolen. Skolekortet skal da skannes uavhengig av om det
allerede er aktivert eller ikke. Et skolekort som ikke er aktivert for den enkelte tur er ikke
å regne som gyldig billett for reisen. Dette er for å opprettholde skolekortets funksjon,
altså at det skal brukes til turer i skolesammenheng. Av den grunn må kortet aktiveres
for hver tur selv om passasjeren har et gyldig skolekort for skoleåret.

Klager hevder at han har blitt stoppet i tidligere kontroller og ikke blitt ilagt gebyr, selv
om han ikke har aktivert skolekortet for reisen. AtB kan ikke basere utfallet av saken
på et gitt tilfelle. AtB har opplyst om riktig bruk av skolekort for at det skal være gyldig
for reisen, herunder at det må aktiveres for hver reise. Vekterne som utfører kontroller
og veiledninger på vegne av AtB skal også være klar over denne informasjonen da AtB
videreformidler gjeldende regelverk for aktivering av skolekort til kontrollselskapene.

AtB krever at gebyret opprettholdes.

Nemnda bemerker

Klager ble ilagt gebyr på bussen den 04. februar 2020 som følge av at han ikke hadde
validert sitt skolekort.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda bemerker at den reisende er selv ansvarlig for å sette seg inn i de gjeldende
billettreglene. Nemnda har forståelse for at reaksjonen med gebyr kan virke streng, men
av hensyn til reiseforetakenes virksomhet er det nødvendig med en konsekvent praksis.

Det følger av informasjon fra AtB på deres nettsider og informasjon distribuert til
skolene, at skolekortet må valideres ved bruk. Noe klager har opplyst at han tidligere
gjorde. 

Nemnda finner ikke grunnlag for å kunne anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.