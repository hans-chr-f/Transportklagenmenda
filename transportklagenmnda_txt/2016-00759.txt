Vedtak i Pakkereisenemnda

Sammendrag

Krav om kompensasjon etter EU-forordning 261/2004, dekning av
merutgifter, tapt arbeidsfortjeneste og kompensasjon ved forsinkelsen.

Dato
22.05.2017

Saksnummer
2016-00759

Tjenesteytere
Apollo Reiser AS

Klager har i det vesentlige anført

Klagen gjelder 2 voksne med innkvartering på Hotel Be Live Experience Playa La Arena,
Tenerife i perioden 18.10.2016 – 25.10.2016. Totalpris for bestillingen kr. 15.126. Klager
var en del av et reisefølge på 13 personer.

Ved hjemreisen ble flyet forsinket. Klager ble ikke orientert om sine rettigheter og har
anført følgende: 

Opprinnelig avgangstid: 25.10.2016 kl.16:00

Faktisk avgangstid: 26.10.2016 kl. 06:23

Opprinnelig landing: 26.10.2016 kl. 00:10 via Malmø

Faktisk landing: 26.10.2016 kl. 14:24 via Malmø

Det er klaget på selve forsinkelsen, samt kundebehandling og oppfølging av Apollo. 

Før avreise: Klager var en del av et stort reisefølge på 13 personer som ble delt opp i 6
bestillinger. I forbindelse med reservasjon og bestilling fikk de misvisende informasjon
og de opplevde at de ansatte hadde forskjellig praksis.

Da de bestilte reisen var den satt opp med direktefly tur/retur Gardermoen – Tenerife.
Kun én person i reisefølget fikk beskjed om at flyturen plutselig var satt opp med
mellomlanding i Malmø. De resterende i reisefølget oppdaget dette først da billetten
skulle skrives ut et par dager før avreise. 

Flyet klager reiste med til Tenerife var en innleid svært trang airbus av ukjent utenlandsk
opprinnelse, hvor selv de laveste i reisefølget (160 cm) opplevde å ha meget dårlig
benplass. 

Ved hjemreisen var transferbussen 35 minutter forsinket.

På grunn av tekniske problemer tok innsjekkingen urimelig lang tid. 

Mangelfull informasjon fra Apollo ved gaten og i avgangshallen. 

Klager fikk ingen matkuponger eller tilsvarende i løpet av ventetiden på flyplassen.

Hotell Royal Park Albatros som de ble innlosjert på holdt ikke samme standard som det
de hotellet de opprinnelig bodde på, og innfridde ikke de forventningene klager hadde
da de bestilte en ferie på et 4-stjernes hotell.

Hotellområdet var ikke opplyst og det var svært tungvint å ta seg frem til rommene.
Klager måtte bruke lommelykt for å finne frem til rommet.

Flere av heisene fungerte ikke, og de som fungerte var så små at kun én person med én
kolli fikk plass.

Rommet de fikk luktet sterkt av mugg og kloakk.

Hotellet hadde ikke mat, til tross for at Apollos representant på flyplassen hadde lovet
dette. Det viste seg å være vanskelig så sent på kvelden og på så kort varsel. Etter mye
frustrasjon og irritasjon blant de reisende, fikk gjestene gå ut for å spise på egen hånd
med et absolutt tak på 15 euro. Dette syntes klager var svært smålig og lite kundevennlig
med tanke på at de ikke hadde spist på mange timer. Det var vanskelig å finne en
restaurant kl. 22.00 som kunne tilby mat og drikke for under 15 euro.

Klager hadde fått beskjed om at innsjekkingen skulle starte kl. 03:45, men den åpnet ikke
før kl. 04:00. 

Insjekkingen av spesialbagasje var heller ikke åpnet og klager måtte vente i over 20
minutter på at denne skulle åpne etter at de hadde sjekket inn ordinær bagasje.
Da boardingen endelig var godt i gang, ble alle som hadde boardet sendt ut igjen til
gaten. De fikk da beskjed om at det var tekniske problemer, nok en gang uten videre
informasjon om omfang av problemet/estimert ventetid. Flyet skulle gå kl. 05:45, men
forlot ikke gaten før kl. 06:35.

Flyet var innleid og av ukjent utenlandsk opprinnelse.

Da klager kom inn på flyet ble de møtt av en kraftig stank av urin og røyk. Det fremstod
som gammelt og svært møkkete. 

Kabinpersonalet snakket ikke norsk og dårlig engelsk. 

Informasjonen som ble gitt om bord i flyet opplevdes som mangelfull og det var
vanskelig å høre hva som ble sagt pga. dårlig kvalitet på høyttalerne.

Maten var ikke annet enn lunket, og det var ikke mulig å få kjøpt noe å drikke (vann ble
delt ut).

De som hadde forhåndsbestilt taxfreevarer fikk ikke disse. Det var heller ikke mulig å få
kjøpt noe ombord.

Da klager skulle hente bagasjen på Gardermoen fant de ingen informasjon på
informasjonstavlene om hvilket bånd de kunne finne denne. 

Ca. en time etter landing hadde informasjonsskranken ikke engang fått beskjed om at
flyet hadde landet. 

På Avinor sine nettsider ble aldri den ordinære flytiden endret og forsinkelsen ble aldri
registrert.

Ved hjemkomst hadde klager i løpet av de siste 36 timene kun fått 2 timer søvn.

Klager krever 400 euro per reisende, totalt 800 euro, utgifter til mat som måtte kjøpes,
samt tapt arbeidsfortjeneste på kr. 1.223.

Apollo har refundert kr. 300 per person. 

Det vises for øvrig til korrespondanse fra klager.

Tjenesteyterne har i det vesentlige anført
På flyvning fra Oslo via Malmø til Tenerife 25.10.2016 kollidert NVR191, operert av
Titan Airways Airbus 320-300, med en fugl. Skaden ble først oppdaget etter landing på
Tenerife, da kapteinen gikk en runde rundt flyet i forbindelse med sin avgangssjekk.
Skaden var av et slikt omfang at det ikke var mulig å gjennomføre returflyvningen til Oslo
via Malmø.

Titan Airways sendte ned reservedeler for å reparere flyet. Da det var uvisst hvor lang tid
reparasjonen ville ta, ble det leid inn en subcharter fra selskapet Plus Ultra. Det tok en
del tid før dette var i orden og flyet fra Plus Ultra kunne ta av til Tenerife. Flyvningen ble
totalt 14 timer 14 min. forsinket. 

Passasjerene ble innkvartert på hotell på Tenerife, og fikk spise for kr. 300 pr. person.
Beløpet er refundert fra Apollo. I tillegg ble det gitt en matkupong på 15 euro. Apollo
anfører at forpleining og overnatting ble gitt i henhold til EU-forordning 261/2004.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som
med rimelighet kan kreves for å unngå tapet, eller at dette ikke har vært mulig for dem.

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Novair/Titan Airways kontroll er
hendelser som ikke er forårsaket av en handling eller unnlatelse av flyselskapet.

Pakkereiselovens §6-4 sier at kunden kan kreve erstatning hvis en pakkereise er
mangelfull og fører til at kunden lider tap. Imidlertid gjelder ikke dette hvis arrangøren
kan godtgjøre at mangelen skyldes omstendigheter som nevnt i §5-3 nr. 2:

Erstatning kan ikke kreves hvis mangelfull oppfyllelse skyldes hindring som ligger utenfor
arrangørens kontroll og som han ikke med rimelighet kunne vente å ha tatt i betraktning
på avtaletidspunktet og som verken han eller noen han er ansvarlig for, kunne unngå
eller avverge følgene av.

Klager påpeker at forholdene rundt informasjon o.l. ikke fungerte optimalt, noe
arrangøren er enig i. Dog var det meget vanskelig å skaffe både busser og hotell på
Tenerife til et fullt fly, og dette tok dessverre lang tid. 

Arrangøren er i dette tilfellet ikke pliktig til å utbetale kompensasjon etter EU-forordning
nr. 261/2004.

Det vises for øvrig til korrespondanse fra Apollo.

Nemnda bemerker

Nemnda legger på bakgrunn av de foreliggende opplysninger til grunn at flygningen ble
forsinket med 14 timer og 14 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.

Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10), samt avgjørelse  i sak Marcela Peskova og Jiri
Peska-Travel Service AS av 4. mai 2017 (C-315/15).

Nemnda legger på bakgrunn av de foreliggende opplysninger til at flyet som var planlagt
benyttet til flygningen kolliderte i luften med fugl eller lignende på forutgående flygning.
Motor 1 ble skadet, slik vedlagte bilder viser. Av sikkerhetsmessige grunner var det
nødvendig å reparere flyet. Titan Airways leide inn et reservefly fra selskapet Plus Ultra,
noe som tok tid.  Forsinkelsen var, som nevnt ovenfor, ifølge luftfartsmyndighetene 14
timer og 14 minutter. 

Kollisjon med fugl må etter nemndas vurdering anses som en ekstraordinær
omstendighet i forordningens forstand. Nemnda finner det godtgjort at forsinkelsen
ikke kunne ha vært unngått selv om alle rimelige tiltak var truffet. Nemnda kan ikke
se at flyselskapet eller flypersonalet kunne ha gjort noe som kunne ha forhindret
kollisjonen. Formålet med forordning nr. 261/2004 er å sikre et høyt beskyttelsesnivå
for passasjerene.  Flyselskapet skal derfor ikke oppmuntres til å avholde seg fra å treffe
alle de forholdsregler som en slik kollisjon krever.  Reparasjon må i denne forbindelse
prioriteres fremfor punktlig avvikling av flyprogrammet.  Forsinkelsen gir etter dette ikke
rett til standarderstatning etter EU-forordningen.  

Det medfører at tapt arbeidsfortjeneste heller ikke kan kreves dekket. Etter nemdas syn
er imidlertid dette et spørsmål som bør tas opp eget reiseforsikringsselskap.  

Når det gjelder taxfreehandel er det opplyst i svar fra arrangøren at det som var
innbetalt for varene er refundert til den enkeltes kredittkort. Taxfree kan handles etter
ankomst, og utsalget på Gardemoen har oppe hele døgnet. 

Etter EU-forordningen artikkel 9 har passasjerene krav på forpleining i ventetiden.  Det
inkluderer hotell og transport tur/retur flyplassen.  Arrangøren sørget for transport
og hotell.  Klageren fant hotellstandarden dårlig.  Det vises til beskrivelsen i klagen.
Nemnda bemerker at det er en vanskelig situasjon også for arrangøren når et fly blir
stående i påvente av reparasjon.  Det er ikke enkelt å skaffe hotellrom til en rekke
personer på kort varsel.  Slik nemnda forstår klagen ble rommet uansett ikke benyttet
mer enn ca. 2 – 3 timer, ettersom innsjekking til ny avreise skjedde svært tidlig på
morgensiden. 

Arrangøren har i etterkant refundert kr. 300 pr person for mat og har delt ut
matkuponger til frokost på flyplassen.  Ette nemndas syn er dette ikke tilstrekkelig i og
med en så lang forsinkelse.  Nemnda anbefaler at det utbetaltes kr. 600 pr. person.

Flyforsinkelse på hjemveien kan gi erstatning etter alminnelige vilkår for pakkereiser
(analogisk anvendt), hvis EU-forordningen ikke kan anvendes. 

En forsinkelse på 14 timer og 14 minutter (ifølge luftfartsmyndighetene) et avvik fra
det avtalte.  Mangler ved reisen gir grunnlag for et forholdsmessig prisavslag etter
pakkereiseloven § 6-2.  Dette er uavhengig av årsaken til endringen.  Nemnda har i tråd
med tidligere praksis anvendt reglene i alminnelige vilkår for pakkereiser punkt 8.2.f) V
analogisk for hjemreise.  En forsinkelse på 14 timer og 14 minutter er imidlertid ikke lang
nok til å utløse prisavslag på en reise med varighet mellom 5 – 8 døgn når årsaken til
forsinkelsen er forårsaket av forhold arrangøren ikke har innvirkning på, jfr. Alminnelige
regler om pakkereiser punkt 8.2.f) V.

Klageren har tatt opp en rekke forhold som viser mangelfull håndtering av situasjonen
på flyplassen og på reisen for øvrig.  På nedturen fikk klageren ikke beskjed om at
flyet kom til å mellomlande i Malmø.  Flyet var svært trangt, med dårlig benplass.
Transferbussen til hotellet var forsinket.  Da flyforsinkelsen var et faktum fikk
passasjerene svært mangelfull informasjon og svært liten hjelp på flyplassen. De ble ikke
informert om sine rettigheter, slik arrangøren plikter å gjøre. Det ble ikke gitt beskjed om
at forsinkelsen ville bli svært langvarig før mer enn tre timer etter ordinær avgang.  Det
var også svært mangelfull informasjon om ny innsjekking.  Ved kontakt telefonisk med
arrangøren på stedet fikk man også kun uhøflig og misvisende informasjon. Flyreisen
med det innleide flyet var lite hyggelig, med dårlig rengjort fly og toaletter, mangelfull/
manglende servering og et personale som kun snakket dårlig engelsk.

Til kundebehandlingen bemerker nemnda at dårlig kundebehandling i seg selv neppe
gir krav på prisavslag eller erstatning, men ettersom turarrangører lever av fornøyde
kunder som kommer igjen, vil et dårlig rykte i så måte kunne få konsekvenser over tid for
reisearrangøren.

Vedtak

Pakkereisenemnda anbefaler at det blir utbetalt kr. 300 per person i tillegg til den
summen som allerede er utbetalt i forpleiningsutgifter.