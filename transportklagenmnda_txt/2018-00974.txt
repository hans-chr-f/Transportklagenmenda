Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.03.2019

Saksnummer
2018-00974

Tjenesteytere
Lufthansa German Airlines

Klager har i det vesentlige anført

Klager skulle reise fra Ålesund til Florianopolis i Brasil via Oslo, Frankfurt og Rio de
Janeiro søndag den 10. desember 2017 kl 16.35 med ankomst den 11. desember kl 10.19.
LH867 fra Oslo til Frankfurt ble kansellert. Det ble annonsert over høyttaleranlegget at
kanselleringen skyldtes operasjonelle årsaker. Været var helt normalt både i Oslo og i
Frankfurt den dagen.

Klager ble booket om via Portugal og ankom endelig bestemmelsessted tirsdag 12.
desember om kvelden. Klagers bagasje kom ikke før fredag den 15. desember.  

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
LH867 ble kansellert som følge av dårlige værforhold i Frankfurt. METAR viser kraftig
snøvær i Frankfurt den 10. desember 2017. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Lufthansas kontroll.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Lufthansa har forklart at kanselleringen skyldtes snøvær i Frankfurt.
Lufthansa har imidlertid ikke fremlagt noen dokumentasjon på værforholdene. Nemnda
mener at flyselskapet med dette ikke har godtgjort at kanselleringen kunne vært unngått
selv om alle rimelige tiltak var truffet. 

Klager har etter dette rett til standarderstatning.

Vedtak

Transportklagenemnda - fly anbefaler at Lufthansa utbetaler 600 euro til klager.