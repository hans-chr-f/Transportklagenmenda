Vedtak i Pakkereisenemnda

Sammendrag

Saken gjelder boforhold på kurs i Oxford, England.

Dato
21.05.2013

Saksnummer
245/12

Tjenesteyter
EF

Sakens dokumenter ble lagt frem.

Klager: X

Turarrangør: EF

Antall reisende: 1

Reisens pris: kr 19.900,-

Saken gjelder:

Saken gjelder boforhold på kurs i Oxford, England.

Klager anfører at hennes 15-årlige sønn A var påmeldt et 3-ukers teaterkurs i Oxford.
Etter forhåndsinformasjonen skulle han bo hos en «håndplukket» vertsfamilie. Han ble
stuet inn på et lite rom hos en kjederøykende enslig mor, uten selskap og med lite mat.
Han reiste derfor hjem etter et par dager.

Klager tok kontakt med turarrangør, som tilbød plass hos en annen vertsfamilie.

Klager godtok dette, men sønnen ble fortvilet, og bare ved tanken på å reise tilbake gjorde at
han begynte å gråte og han var ikke tilsnakkelig på flere timer.

Klager mener at markedsføringen av produktet Action Acting er grovt villedende og krever
pengene tilbake.

EF Språkreiser anfører at kursleder i Oxford tidlig ble klar over at sønnen ikke trivdes i
vertsfamilien, og hun forsøkte derfor å tilpasse situasjonen for ham.

Hun og A ble enige om at han skulle gi det litt tid i den vertsfamilien hvor han var, fordi man
alltid bør prøve 3-4 dager før eventuell flytting til annen familie.

Da A etter dag 2 plutselig reiste hjem, var det uten å diskutere det nærmere med kursleder.
Han bodde for øvrig sammen med en annen student hos vertsfamilien, og denne andre
bodde der hele tiden og trivdes godt.

Kontoret i Oslo fant deretter frem til en annen vertsfamilie da de fikk beskjed av  As mor om at
han ville tilbake, men så ble det bestemt at han likevel ikke ville reise tilbake.

Nemnda bemerker:

Etter Reklamasjonsnemndas praksis anses en reise med et kortvarig kurs som her, som en
pakkereise i pakkereiselovens forstand. En pakkereise er mangelfull hvis den avviker fra det
som er avtalt eller forutsatt i avtalen, jf. pakkereiseloven § 6-1.

Mangler kan gi grunnlag for prisavslag med mindre de avhjelpes innen rimelig tid. Hvis
pakkereisen har vesentlige mangler og formålet med reisen av den grunn blir vesentlig
forfeilet, kan avtalen heves og reisens pris kreves tilbakebetalt.

Det er vanskelig for reklamasjonsnemnda å gjøre seg opp en selvstendig mening om
forholdene i vertsfamilien i dette tilfelle var slik at det utgjorde en mangel ved reisen i
pakkereiselovens forstand. Nemnda legger til grunn at A åpenbart ikke fant seg til rette der,
men om dette skyldtes subjektive forhold som hjemlengsel og alminnelig mistrivsel ved å
være hjemmefra eller objektive forhold knyttet til forholdene i vertsfamilien, er det vanskelig å
ta standpunkt til.

Det må også tillegges vekt at A reiste hjem allerede etter 2 dager uten å prøve ut oppholdet litt
lenger og deretter eventuelt bytte vertsfamilie - slik han fikk tilbud om av kursleder.

Ved nemndas vurdering må det imidlertid tillegges vekt at en annen gutt bodde hos samme
vertsfamilie og ble boende der hele tiden.

Etter en helhetsvurdering finner nemnda at det ikke er sannsynliggjort at det forelå en mangel
ved reisen i pakkereiselovens forstand.

Vedtak:

Reklamasjonsnemnda for pakkereiser kan ikke anbefale at reisens pris tilbakebetales.

Vedtaket var enstemmig.