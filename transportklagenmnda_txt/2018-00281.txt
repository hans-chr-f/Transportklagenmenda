Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.08.2018

Saksnummer
2018-00281

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY311 fra Kirkenes (KKN) til Oslo lufthavn
(OSL) 3. januar 2018 kl. 12:00. Han skulle reise videre med KLM til Amsterdam (AMS) kl.
17:00, og deretter videre til Toulouse (TLS) kl. 20:35. Flyvningen fra Kirkenes til Oslo ble
kansellert, og klager fikk ikke reise før 4. januar.  

På bakgrunn av kanselleringen har klager fremsatt krav om standardkompensasjon i
henhold til EU-forordning 261/2004 på 400 euro pr. person, totalt 1 600 euro for fire
passasjerer.

Tjenesteyterne har i det vesentlige anført
Norwegians flyvning DY311 fra Kirkenes til Oslo 3. januar 2018 ble kansellert.
Værforholdene i Kirkenes medførte at forutgående flyvning, DY310 fra Oslo til Kirkenes,
måtte omdirigeres til Leknes flyplass. Passasjerene ble derfra fraktet til Kirkenes med
buss. Da værprognosene ikke bedret seg, returnerte flyet til Oslo uten passasjerer. 

Tåke og dårlig sikt på virker alle flyselskaper og flytyper. Det kan være at andre flytyper
landet i samme tidsrom. Forskjellige fly kan lande i forskjellige værforhold, og det er
blant annet flyets vekt, flyets minimumsgrense for sikt og plutselige forandringer i
værforholdene som må tas i betraktning. Det er alltid kapteinen og flyvelederne som tar
disse beslutningene. 

Å måtte omdirigere til andre flyplasser er aldri en foretrukket løsning, hverken for
flyselskapet eller passasjerene. Flyselskapet har ingenting å tjene på en slik situasjon,
og det kan derfor konkluderes med at en omdirigering aldri blir gjort av kommersielle
årsaker, men kun av hensyn til sikkerhet. Norwegian har ikke ruter til Leknes. 

For passasjerene i Kirkenes ble det besluttet å sende en "rescue flight" fra Oslo. Denne
flyvningen gikk 4. januar, da det ikke var mulig å få til en slik flyvning 3. januar på grunn
av værforholdene. Å kjøpe billetter med andre selskaper ble vurdert, men det var få
ledige billetter. 

"Rescue flight" DY8401, med avgang kl. 10:40 den 4. januar ble forsinket med tre timer.
Personalet som skulle operere flyvningen hadde ikke mulighet til å komme til tiden, og
flyvningen ble så tildelt ny avgangstid. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

DY311 fra Kirkenes til Oslo 3. januar 2018 ble kansellert. Klager ble booket om til en ny
flyvning dagen etter, og ankom Oslo kl. 15:00.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda mener at værforholdene i dette tilfellet må anses som ekstraordinære
omstendigheter. Det vises til fremlagt dokumentasjon, der det fremgår at det var tåke
og dårlig sikt i Kirkenes. Selv om andre flyselskaper etter det opplyste kunne lette og
lande på det samme tidspunkt, gir det ikke grunnlag for en annen konklusjon. Det er
mange faktorer som spiller inn, som for eksempel flytype, vekt, værendringer mv. De
ekstraordinære omstendighetene kunne etter nemndas syn ikke vært unngått eller
overvunnet, til tross for at alle rimelige tiltak var truffet. Nemnda mener at den "rescue-
flight" som ble satt opp dagen etter i dette tilfellet må anses som et rimelig tiltak.

Nemnda mener på denne bakgrunn at klager ikke har krav på standarderstatning etter
forordningen.

Vedtak

Transportklagenemnda - fly anbefaler ikke at klager gis medhold.