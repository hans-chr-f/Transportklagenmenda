Vedtak i Transportklagenemnda - Fly

Sammendrag

Krav om standardkompensasjon ved forsinkelse. Omdirigering ved drivstoffmangel.

Dato
14.08.2018

Saksnummer
2018-00624

Tjenesteytere
Norwegian

Klager har i det vesentlige anført

Klager reiste med Norwegians flyvning DY1771 fra Las Palmas (LPA) til Trondheim (TRD)
27. januar 2018. Flyvningen ble imidlertid omdirigert til Oslo, og klager ble omrutet til
DY8560 påfølgende dag kl. 10.00. Klager har fremsatt krav om standardkompensasjon
i henhold til EU-forordning 261/2004 på 600 euro pr. person, totalt 2 400 euro for fire
passasjerer.

Tjenesteyterne har i det vesentlige anført
Norwegians flyvning DY1771 fra Las Palmas til Trondheim ble omdirigert til Oslo på
grunn av værforhold. Det var sterk motvind, og flymaskinen trengte påfyll av drivstoff
i Oslo. Etter at maskinen hadde tatt av fra Oslo, var værforholdene i Trondheim så
dårlige av flyet måtte returnere til Oslo. Klager ble booket om til neste ledige avgang til
Trondheim tidlig neste dag. 

Flyselskapene ønsker å unngå uregelmessigheter på flyvningene sine. I dette tilfellet
gjorde vinden det nødvendig med påfyll av drivstoff, og at det deretter var umulig å
lande i Trondheim. Det er på ingen måte hensiktsmessig for flyselskapet å returnere til
utgangspunktet. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1771 fra Las Palmas til Trondheim ble omdirigert til Oslo på
grunn av værforhold. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen sterk motvind på vei fra Las Palmas, som gjorde at
maskinen måtte fylle drivstoff i Oslo. Værforholdene i Trondheim var også så dårlige
denne dagen at flyvningen igjen returnerte til Oslo. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp en
ny flyvning til Trondheim neste morgen for de berørte passasjerene. Nemnda legger
til grunn at forsinkelsen ikke kunne vært unngått selv om alle rimelige tiltak var truffet.
Forsinkelsen gir etter dette ikke rett til standarderstatning, og nemnda anbefaler ikke at
klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.