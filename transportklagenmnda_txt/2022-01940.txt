Vedtak i Transportklagenemnda - Fly

Sammendrag

Klagen gjelder refusjon av ekstra transportkostnad grunnet nektet ombordstigning.

Dato
23.05.2023

Saksnummer
2022-01940

Tjenesteytere
Travellink
Widerøe

Klager har i det vesentlige anført

Klager skulle reise med Widerøe flyvning WF693 fra Narvik til Bergen, med endelig
bestemmelsessted i Manchester via Aberdeen den 10.07.2022. 

Klager anfører at han ikke fikk sjekket inn på flyvningen da det hadde oppstått
feilkommunikasjon mellom Travellink og Widerøe. I kommunikasjon med Widerøe
fortalte selskapet at feilen lå på Travellink sin side og at de ikke kunne hjelpe klager.
Som følge av den mislykkede innsjekkingen kjøpte klager nye billetter med Norwegian til
10974 NOK.

Klager har sendt en omfattende beskrivelse av hendelsesforløpet:

Klager skriver at han våknet rundt klokken 7 og forsøkte å sjekke inn på flyet over
telefon. Klager fikk imidlertid opp en feilmelding og fikk beskjed om å sjekke inn manuelt
på flyplassen. Da klager ankom flyplassen prøvde vedkommende å sjekke seg inn på
selvinnsjekkingen uten at dette fungerte. Klager gikk derfor til en av Widerøes betjente
innsjekkskranker hvor han fikk beskjed om at billetten hans ikke var gyldig. Klager
forteller at han deretter ble henvist til en annen skranke hvor han ble fortalt av en ansatt
at Travellink hadde lagt inn en bestilling, men ikke hadde betalt for billetten. Den ansatte
fortalte videre at Widerøe ikke godkjenner billetter før de er betalt og hun kunne derfor
ikke gjør noe før Travellink hadde betalt.

Klager ringte deretter Travellink for å forklare forholdet, men ble avvist og møtt med
påstand fra Travellink om at forholdet lå på Widerøe sin side og at selskapet ikke hadde
gjort noe klanderverdig. Klager ga deretter telefonen til Widerøe personalet inngikk
i direkte dialog mellom selskapene. Klager forteller at partene ikke kom til enighet
gjennom den direkte dialogen over telefon. Til slutt ble det konkludert med at det hadde
gått for lang tid og at det dermed var for sent til å sjekke inn bagasje på flyet som skulle
ta av om noen få minutter.

Klager satt seg ned og fortsatte å prate med Travellink i håp om å få ombooking uten
hell. Klager la til slutt på etter at samtalen ikke kom noen vei. Klager fikk tillatelse av
Widerøe å ta bilde av de interne noteringene til Widerøe for fremtidig dokumentasjon.

Klager anfører i det vesentligste krav om refusjon av den nye billetten med Norwegian.

Tjenesteyterne har i det vesentlige anført
Travellink skriver i sitt tilsvar til nemnda at i følge deres interne noteringer ble både
utreisen og hjemreisen bestilt, betalt for og utstedt på riktig vis. Selskapet kan heller ikke
se at de oppstod noen kanselleringer av flyvningene til klager. De forteller at klageren
var vag i forklaringen sin til selskapet om hva problemet omhandlet. Travellink viser til at
saken virker å stå mellom klager og flyselskapet.

Widerøe skriver i sitt tilsvar til nemnda at selskapet ikke finner noen feil med klagers
booking da den er betalt og utstedt. Selskapet skriver at dersom passasjeren har møtt
til tide til innsjekk skal det ikke være noen problemer ved innsjekk, men billetten står
likevel ubenyttet. Selskapet oppgir at dersom kunden har kommet for sent til innsjekk
må passasjeren selv ta kontakt med sin billettutsteder som i dette tilfellet er Travellink.
Forespørsel om refusjon må derfor i følge Widerøe også rettes til Travellink.

Ryanair skriver til nemnda at flyvningen hvor det innklagde forholdet oppstod ikke
omgår deres operasjoner.

Nemnda bemerker

Nemnda finner i lys av den dokumentasjonen som er mottatt, herunder redegjørelser fra
klager, Travellink og Widerøe, uklart hva som skjedde på flyplassen og hva som konkret
medførte at klager ikke fikk benyttet billetten han skal ha kjøpt via Travellink. Begge
selskapene opplyser at bookingen var i orden. Klager har på sin side fremlagt et bilde
tatt av en dataskjerm den 10 juli 2022 kl. 10:26, dvs. etter avgangen kl. 09:55, og som
skal underbygge at han ble nektet ombordstigning. Nemnda kan ikke se at det fremlagte
skjermbildet viser dette. 

Derimot er det i redegjørelsen fra Travellink inntatt følgende registering fra Amadeus
bookinghistorikk: 017 RF- -WF/70199 CR-MJFWF080A 60490651 SU 0199JE/DS-8C73203
5 07JUL1232Z. 

Dette viser at klagers billetter med Widerøe ble kansellert av Widerøes agent i Mosjøen
den 7 juli, dvs. 3 dager før hans avreise. 

Basert på dette, og klagers redegjørelse, legger nemnda til grunn at klager faktisk
ble nektet ombordstigning av flyselskapet. Han har derfor krav på refusjon av
utreisebilletten han måtte kjøpe fra Norwegian for å komme seg av gårde. Basert på den
fremlagte kvitteringen, legger nemnda til grunn at denne kostet NOK 7074 pluss NOK
250 for tilleggstjenester og NOK 469 i avgifter, dvs. totalt NOK 7793.

Vedtak

Nemnda anbefaler at Widerøe refunderer klager NOK 7793.