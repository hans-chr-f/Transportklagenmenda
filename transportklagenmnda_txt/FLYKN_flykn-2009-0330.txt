Vedtak i Transportklagenemnda - Fly

Sammendrag

Krav om erstatning for forsinkelse på flyreise og 10 dagers forsinkelse av bagasje.

Dato
27.08.2010

Saksnummer
330/09F

Tjenesteyter
SAS

Krav om erstatning for forsinkelse på flyreise og 10 dagers forsinkelse av bagasje.

Klager har i det vesentlige anført:

Klager skulle 30. november 2009 reise fra Ålesund via Oslo til Manchester.

Flyturen skulle ta ca 4 timer. Flyet fra Ålesund til Oslo ble forsinket, hvilket innebar at klager
ikke rakk sin videreforbindelse til Manchester. Klager ble omrutet til Manchester via Oslo og
København. Turen tok ca 11 timer.

Klagers bagasje kom ikke frem til Manchester sammen med klager.

Klager har gått til innkjøp av noen klær da bagasje ikke dukket opp før etter 10 dager. Klager
har mistet tid på jobb og møter på grunn av denne forsinkelsen.

Klager krever kompensasjon ifølge EU forordningen for forsinkelsen og kompensasjon for de
ubehagelighetene denne turen førte til.

SAS har i det vesentlige anført:

Flyet som klager skulle reise med tok av fra Oslo til Ålesund i rett tid, men på grunn av
glatt rullebane i Ålesund kunne ikke flyet lande og måtte vente på bedre forhold. Flyet fikk
landet og var da 46 minutter forsinket og ble ytterligere forsinket ved avgang på grunn av
værforholdene. Dette førte til at klager ble forsinket og ikke rakk sin videreforbindelse til
Manchester.

Klager ble derfor omrutet fra Oslo til Manchester via København kl 12.20 og ankom
Manchester kl 18.40, 6 ½ time senere enn planlagt. Den eneste grunnen til forsinkelsen var
værforholdene denne dagen, de var ekstraordinære og ikke noe som flyselskapet kunne gjøre
noe med og av den grunn gir det ikke rett til kompensasjon. SAS har lagt ved rapport som
viser værforholdene den aktuelle dagen.

SAS beklager for forsinkelsen av bagasjen. Forsinkelsen skyldes ikke omrutingen, men feil
under sorteringen av bagasjen. Spørsmålet om erstatning for forsinket bagasje er fortsatt
under behandling da SAS ikke har mottatt alle kvitteringer.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf EU forordning 261/2004 artikkel 5.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
værforholdene. Nemnda er av den oppfatningen at årsaken til forsinkelsen er å betrakte som
en ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir da ikke rett til erstatning etter EU forordningen.

SAS er av samme grunn heller ikke ansvarlig etter luftfartsloven for tap klager blir påført som
følge av forsinkelsen, jf luftfartsloven § 10-20.

Klagers bagasje kom først frem etter 10 dager. SAS er pliktig til å dekke det økonomiske tapet
klager ble påført som følge av forsinkelsen, jf luftfartsloven § 10-20. Tapet må dokumenteres.
Nemnda legger på bakgrunn av de foreliggende opplysninger til grunn at denne delen av
saken ikke er avsluttet mellom partene og tar følgelig ikke stilling til dette spørsmål.

Vedtak:

Flyklagenemnda finner ikke å kunne anbefale at klager gis erstatning for flyforsinkelsen.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Line Olafsen, Norwegian Air Shuttle ASA

Edith Lundem Jakobsen, Lufthansa German Airlines