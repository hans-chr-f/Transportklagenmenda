Vedtak i Transportklagenemnda - Fly

Sammendrag

Krav om standarderstatning grunnet omruting etter begrunnet kansellering.

Dato
26.02.2020

Saksnummer
2019-01346

Tjenesteytere
SAS

Klager har i det vesentlige anført

Klager skulle reise fra Trondheim til Berlin via Stockholm den 29. november 2018 med
SAS sine flyvninger SK2472 og SK2677. Planlagt avgangstid fra Trondheim var kl. 06.30,
med planlagt ankomst i Berlin kl. 10.40. 

Flyet fra Trondheim til Stockholm (SK2472) ble kansellert. Klager fikk beskjed om at
årsaken var været dagen før. 

Klager anfører at denne klagen ikke kun gjelder kanselleringen, men også servicen og
måten flyselskapet behandlet kunden/henvendelsen på.

Klager ble ombooket til å fly via Oslo og København, hvor det også oppstod forsinkelser.
Klager skriver at han ankom Berlin kl 22.10. Han reagerer sterkt på at det fantes andre
muligheter som ville fått han frem til sin destinasjon tidligere. Klager ble avvist med
sine forslag til kundeservice med begrunnelse om fulle fly. Han kunne imidlertid se på
internett at det fantes tilgjengelige billetter til avgangene han foreslo. Det vises til klagers
brev for detaljer.

Klager finner ikke SAS sitt tilbud om 1300 eurobonuspoeng som tilfredsstillende nok
med tanke på 11 timers forsinkelse, samt dårlig service. Med bakgrunn i 261/2004 er
det klart at flyselskapet skal skaffe raskeste alternativ til den reisende. Siden klager
ser det som lite sannsynlig at dette er tilfellet i denne saken, har han fremsatt krav om
standarderstatning på 250 euro i henhold til EU-forordning 261/2004. Han krever at de
utbetales i eurobonuspoeng

Tjenesteyterne har i det vesentlige anført
Klager hadde billett med SAS for reise den 29. november 2018 fra Trondheim til Berlin
via Arlanda.  SK2472 ble kansellert denne dagen som en direkte følge av at SK2884

København-Trondheim ble omdirigert tilbake til København kvelden før den 28.
november. Dette var grunnet værforhold med sterk vind (vindkast opp til 40 knop) i
Trondheim. På grunn av de mange innstillinger 28. november gjorde SAS tiltak og skaffet
en ekstra maskin fra Trondheim til Oslo den 29. november med avgang kl. 09.50. 

Værforhold er å anse som ekstraordinært med henvisning til forordningen og er forhold
utenfor flyselskapets kontroll. SAS Har truffet rimelige tiltak ved å sette inn en ekstra
flymaskin fra Trondhem til Oslo på morgenen den 29. november (SK6301).

Klager ble booket om til ovennevnte maskin og videre fra Oslo til Berlin via København
samme dag. 

Bookingsystemet til SAS er dynamisk, og når uregelmessigheter oppstår og det er mange
passasjerer som skal bookes om samtidig, vil tilgjengeligheten kunne variere fra minutt
til minutt. Det betyr at det et øyeblikk kan vises et ledig sete online samtidig som det
via andre booking-kanaler viser fullt. Det kan også skje at online bookingen viser at det
er 1-2 seter ledig men fordi siden ikke oppdateres hele tiden, så er avgangen faktisk
fullbooket. Setene er heller ikke sikret før de faktisk er booket og betalt. Dersom det
hadde vært ledig på en tidligere rute som kunne bookes fra Trondheim til Berlin på det
tidspunktet klager ble booket om, ville det vært mest hensiktsmessig å tilby klager en
tidligere rute. SAS er, i likhet med passasjerene, best tjent med å booke om til første
mulighet til endelige destinasjon.

Klager anfører at han ikke ble booket om til første ledige avgang til sitt
bestemmelsessted og viser til at det gikk en avgang kl. 11.15 fra Oslo til Berlin med ledige
seter. Klager hadde ankomsttid i Oslo kl. 10.45, og med avgang videre til utland kl. 11.15
er dette uansett for kort tid i Oslo (Minimum connection time) til at en slik rute kunne
bookes gjennomgående i systemet. SAS har sett over klager sine opplastede vedlegg, og
kan ikke se at det fremkommer tydelig at medreisende har fått booket gjennomgående
billett fra Trondheim til Berlin via Oslo med SK6301 fra Trondheim til Oslo og videre Oslo-
Berlin kl. 11.15 med SK4723.  

SAS kan ikke imøtekomme klagers krav om EU-kompensasjon i dette tilfellet.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger ekstraordinære omstendigheter. 

Flyselskapet SAS har godtgjort at kanselleringen her skyldtes ekstraordinære
omstendigheter som ikke kunne vært unngått selv om alle rimelige tiltak var
truffet. Kanselleringen skyldtes at det fly som skulle brukes på klagers opprinnelige
morgenflyvning ble omdirigert på grunn av værforholdene i Trondheim under den
forutgående flyvning kvelden før. Omdirigeringen skyldtes sterk vind med vindkast opp
til 40 knop.  SAS iverksatte tiltak ved å sette opp en ny maskin som fraktet passasjerer fra
Trondheim lufthavn til Oslo på morgenen den 29. november.

SAS  har tilstrekkelig godtgjort hvorfor det ikke var mulig å omrute klager til direkteflyet
med avgang kl 11.15 fra Oslo, slik klager ønsket. Minimum connection-tid i Oslo er
35 minutter. Klagers reservefly på morgenen 29. november hadde beregnet ankomst
Oslo kl 10.45.  Nemnda peker på at klagers reisekamerat som klager har vist til kom
med direkteflyet, hadde beregnet ankomst Oslo allerede kl 10.25. Klager ble omrutet
til den gjennomgående avgang fra Trondheim som bragte ham først til sitt endelige
bestemmelsessted - Berlin.

Nemnda har forståelse for at klagers reiseopplevelse ble dårligere etter omrutingen pga.
betydelig lengre reisetid. Basert på omstendighetene som forelå, var den gjennomførte
omruting likevel rimelig og i henhold til EU-forordning 261/2004. 

Nemnda finner ikke å kunne anbefale at klager får medhold i sitt krav om
standarderstatning.

Vedtak

Transportklagenemnda-fly anbefaler ikke at klager gis medhold.