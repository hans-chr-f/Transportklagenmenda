Vedtak i Transportklagenemnda - Fly

Sammendrag

Krav om standardkompensasjon ved forsinkelse. Tapt videreforbindelse.

Dato
10.03.2020

Saksnummer
2019-03456

Tjenesteytere
SAS

Klager har i det vesentlige anført

Klager hadde bestilt en reise for to personer med SK4038 fra Stavanger (SVG) til Oslo
lufthavn (OSL) med avgang 11. august 2019 kl. 17.40. De skulle videre med TAP til Lisboa
(LIS) kl. 19.15 samme dag. Flyvningen fra Stavanger til Oslo ble forsinket, og klager mistet
sin videreforbindelse. De ble omrutet via Brussel (SN2288 og SN3815) neste morgen,
med avgang fra Oslo kl. 06.45. Total forsinkelse ved ankomst til endelig destinasjon var
cirka tolv timer. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 400 euro pr. person, totalt 800 euro for to
passasjerer.

Tjenesteyterne har i det vesentlige anført
Klager reiste med SK4038 fra Stavanger til Oslo 11. august 2019 kl. 17.40, og hadde
videreforbindelse til Lisboa med TP736 kl. 19.15 samme dag. Flyvning SK4038 ble
imidlertid forsinket på grunn av sent innkommende fly til Stavanger, og klager mistet sin
videreforbindelse. 

SK4038 ble operert av flymaskin LN-RPR. Maskinen kom forsinket inn til Stavanger
som følge av restriksjoner på flyplassen i Rhodos og ytterligere forsinkelse på grunn
av restriksjoner i luftrommet over Europa. Det vises i denne forbindelse til fremlagt
dokumentasjon. Det var store forsinkelser i flytrafikken denne dagen, noe som medførte
følgeforsinkelser, samt at fly og mannskap tok slutt. Stavanger er ikke en av SAS'
basestasjoner, og det finnes derfor ikke reservefly og -mannskap der. Etter en så lang
flyvning som Rhodos - Stavanger, er det dessuten nødvendig med èn times bakkestopp
for å klargjøre flyet for nye flyvninger. 

Klager ble booket om til første ledige avgang neste morgen. SAS har dekket klagers
utgifter til forpleining. 

SAS har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om standardkompensasjon.

Nemnda bemerker

SAS' flyvning SK4038 fra Stavanger til Oslo ble forsinket ,og klager mistet sin
videreforbindelse med TAP til Lisboa samme dag. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at klagers flyvning ble rammet av en følgeforsinkelse.
Forutgående flyvning, SK7372 fra Rhodos til Stavanger ble forsinket med én time og
21 minutter. Forsinkelsen skyldtes både restriksjoner ved flyplassen i Rhodos, samt
flyvelederrestriksjoner i luftrommet over Europa denne dagen. Det vises til fremlagt
dokumentasjon fra SAS. 

Nemnda er av den oppfatning at restriksjoner gitt ved flyplasser og i luftrommet ikke
på noe vis kan påvirkes av flyselskapene, og at slike hendelser derfor må anses som
en ekstraordinær omstendighet i forordningens forstand. Nemnda kan heller ikke
se at forsinkelsen kunne vært unngått selv om alle rimelige tiltak var truffet. Klager
ble omrutet tidlig neste morgen, et omrutingstilbud som nemnda anser for å være i
overensstemmelse med forordningens regler. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.