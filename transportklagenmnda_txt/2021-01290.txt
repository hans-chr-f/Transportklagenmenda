Vedtak i Transportklagenemnda
- Kollektivreiser

Sammendrag

Krav om refusjon av merkostnader, samt
kompensasjon for tapt tid, på grunn av forsinket buss

Dato
19.11.2021

Saksnummer
2021-01290

Tjenesteytere
Vy Buss AS

Klager har i det vesentlige anført

Klager skulle reise med buss og tog fra Kristiansand til Mo i Rana den 23. august 2021.
Klager kjøpte billetten 8. august 2021. Klager forklarer at han skulle ta bussen fra
Kristiansand til Oslo med opprinnelig avgangstid kl. 18:00 og opprinnelig ankomsttid kl.
22:18. Klager skulle reise videre med tog fra Oslo til Mo i Rana kl. 22:50, med ankomst kl.
14:28 dagen etter, den 24. august 2021. 

Klager anfører at selskapet bestemte seg for å forsinke bussen fra Kristiansand med
mer enn 1 time for å vente på en buss fra Stavanger. Videre anfører klager at da han
ble informert om dette sa han ifra om at han skulle rekke et tog i Oslo kl. 22:50. Klager
forklarer at svaret han fikk var at han måtte finne seg et hotell i Oslo, overnatte der
og reise tidlig dagen etter. Klager anfører at han ble fortalt at han ville få alle utgiftene
refundert, både for hotellet og at de ville endre klagers billett. Ingenting av dette
skjedde. 

Klager forklarer at han ble forlatt på gaten i Oslo etter midnatt med mye bagasje. Klager
fant et hotell hvor han fikk sovet 3 timer. Han måtte ringe kundeservice fra tidlig på
morgenen og finne veien til stasjonen. Klager forklarer at han ble nødt til å kjøpe en ny
togbillett. Dette toget ble 1 time forsinket. 

Klager krever følgende merkostnader refundert: 
Hotell - kr. 2790 
Ny togbillett - kr. 1354
Kompensasjon for tapt tid på mer enn 9 timer

Klager krever merkostnader og kompensasjon for tapt tid på grunn av forsinket buss
refundert.

Tjenesteyterne har i det vesentlige anført
Vy Buss har forklart at dersom de ikke kan tilby alternativ transport ved forsinkelse eller
kansellering vil de refundere utgifter for alternativ transport i tråd med sine reisevilkår.
Dersom forsinkelsen gjør at den reisende ikke ankommer for dagen etter, vil Vy Buss
dekke utgifter til overnatting opp til kr. 800. 

Det fremgår av Vy Buss sine reisevilkår punkt 4.2 følgende: 
"Om vi ikke kan tilby alternativ transport ved forsinkelse eller kansellering, vil vi
refundere dine dokumenterte utlegg til alternativ transport dersom du blir mer enn:
60 minutter forsinket på reiser over 3 timer med inntil 1100 kroner.
På reiser over tre timer, og hvor forsinkelsen gjør at du ikke kommer frem før dagen
etter, vil du få dekket overnattingsutgifter med inntil 800 kroner."

På bakgrunn av dette kan ikke Vy Buss se grunnlag for å endre standpunkt i denne
saken.

Nemnda bemerker

Klager skulle reise med buss og tog fra Kristiansand til Mo i Rana den 23. august 2021.
Bussen fra Kristiansand til Oslo ble forsinket, så klager rakk ikke togforbindelsen i Oslo,
slik at han ble nødt til å booke seg inn på hotell og måtte kjøpe ny togbillett dagen
etterpå. 

Det fremgår av Vy Buss sine reisevilkår punkt 4.2 følgende: 
"Om vi ikke kan tilby alternativ transport ved forsinkelse eller kansellering, vil vi
refundere dine dokumenterte utlegg til alternativ transport dersom du blir mer enn:'
60 minutter forsinket på reiser over 3 timer med inntil 1100 kroner.'
På reiser over tre timer, og hvor forsinkelsen gjør at du ikke kommer frem før dagen
etter, vil du få dekket overnattingsutgifter med inntil 800 kroner."

Vy Buss har i tråd med sine reisevilkår tilbudt klager kr. 800 for utlegg til hotell og kr.
1100 for ny togbillett.

Nemnda har samlet konkludert med at det ikke er grunnlag for kompensasjon, men har
noe ulik begrunnelse. 

Flertallet, nemndsleder og bransjerepresentantene, mener at en slik forsinkelse ikke
gir grunnlag for kompensasjon. Flertallet bemerker at reisen kun gjaldt reise med buss
til Oslo. Flertallet mener alminnelige obligasjonsrettslige prinsipper ikke kommer til
anvendelse så lenge bransjestandarden for reisegaranti klart angir at slike følgeskader
ikke dekkes. Det foreligger ikke her noen preseptorisk lovgivning på området. Flertallet
finner uansett at følgeskadene ikke var påregnelige da det ikke var beregnet god nok tid
mellom avgangene. 

Mindretallet, forbrukerrepresentantene, mener at busspassasjerers rett til erstatning
for tap som følge av forsinkelse vil følge av alminnelige obligasjonsrettslige prinsipper
om kontrollansvar ved kjøp, utviklet gjennom rettspraksis og juridisk teori. Etter
kontrollansvaret hefter tjenesteyter for feil som ligger innenfor vedkommendes kontroll.
Både for flypassasjerer og båtpassasjerer er et slikt ansvar lovfestet, jf. luftfartslovens §
10-20 og sjølovens § 418 e. Det er på det rene at forsinkelsen er innenfor busselskapets
kontroll.

Likevel må det etter mindretallets syn i denne saken anses som upåregnelig for
busselskapet at passasjeren har hatt de utgiftene som kreves erstattet. Passasjeren har
selv et ansvar for å beregne god tid mellom avgangene. Her er det snakk om en kort
forsinkelse sammenlignet med for eksempel 2021-1084.

Vedtak

Transportklagenemnda finner ikke å kunne anbefale at klager gis medhold.