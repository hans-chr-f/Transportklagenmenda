Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.02.2020

Saksnummer
2019-00976

Tjenesteytere
Widerøe

Klager har i det vesentlige anført

Klager skulle reise fra Sandnessjøen til Bergen via Trondheim og Oslo den 17. januar
2019. Avreise var planlagt til kl. 18:15 med ankomst i Bergen kl. 22:40.  Widerøes flyvning
WF738 fra Sandnessjøen til Trondheim ble forsinket, med den følge at klager mistet sine
videreforbindelser. Klager måtte overnatte i Trondheim, og ble omrutet senere neste
dag.

Klager stiller seg kritisk til Widerøes begrunnelse at årsaken til kanselleringen var
værforholdene. Klager fikk opplysninger om at kanselleringen skyldtes tekniske
problemer. Det var ikke dårlig vær i Sandnessjøen eller i Trondheim.

Klager anfører videre at dersom det skulle stemme at årsaken var vær, burde
flyselskapet ha fraktet ham hjem raskest mulig, og ikke ventet til langt ut på dagen neste
dag. Klager har oppgitt at de fløy direkte fra Trondheim til Bergen neste dag, og at de
kom frem kl. 13:47. Klager mener dette ikke kan anses tilstrekkelig, da det fantes tidligere
fly klager kunne fått plass på.

Klager har fremsatt krav om at Widerøe utbetaler 250 euro i standarderstatning i
henhold til EU-forordning 261/2004.

Tjenesteyterne har i det vesentlige anført
Widerøe viser til dagsprogrammet for flymaskinen som skulle benyttes på klagers
flyvning. En kan her se at WF708 ble omdirigert til Ørland Lufthavn på grunn av
værforholdene i Trondheim. Flyet måtte så posisjoneres fra Ørland til Brønnøysund, noe
som medførte forsinkelser utover dagen.

Omdirigringen til Ørland lufthavn skyldtes tette snøbyger og dårlig sikt i Trondheim, og
medførte i tillegg flere kanselleringer. Den medførte også følgeforsinkelser, blant annet
for klagers flyvning WF738 som gikk én time og ti minutter forsinket fra Sandnessjøen til
Trondheim. Passasjeren mistet sin videreforbindelse. Widerøe booket om klager til neste
mulige avgang, som var dagen etter. Widerøe dekket overnatting og mat i ventetiden.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Widerøe har fremlagt dokumentasjon som viser at flymaskinen som skulle operere
klagers flyvning måtte omdirigeres tidligere samme dag. Omdirigeringen skyldtes
snøbyger og dårlig sikt på Trondheim Lufthavn. Omdirigeringen medførte videre
følgeforsinkelser utover dagen. Nemnda mener at hendelsen må anses som en
ekstraordinær omstendighet i forordningens forstand, og at forsinkelsen ikke kunne
vært unngått selv om alle rimelige tiltak ble truffet.  Klager ble omrutet til å fly direkte
fra Trondheim til Bergen neste dag tidlig på ettermiddagen. Dette er etter nemndas
vurdering tilstrekkelig etter omstendighetene som forelå.

Nemndas konklusjon er at klager ikke har rett på standarderstatning etter EU-forordning
261/2004.

Vedtak

Transportklagenemnda-fly anbefaler ikke at klager gis medhold.