Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett i kontrollsone.

Dato
25.10.2017

Saksnummer
2017-01820

Tjenesteytere
Ruter

Klager har i det vesentlige anført

Klager gikk fra den ene enden av stasjonen til den andre, på vei til Burger King på Oslo S.
På motsatt side ble han stoppet i en billettkontroll og ble da ilagt gebyr på kroner 1160,-
for manglende billett.

Klager ble informert om at han befant seg i en kontrollsone, men han tenkte at dette ikke
gjaldt ved vanlig gjennomgang. Klager mener det burde vært satt opp fysiske sperringer
som det er i andre storbyer, slik at det er umulig å komme seg inn på stasjonen uten
billett. Nettopp for å unngå slike situasjoner i fremtiden. 

Videre erkjenner klager i sin kommentar til Ruters tilsvar på klagen, at han ble hissig
og kom med noen uheldige kommentarer. Den ene kontrolløren var også ekstremt
provoserende, og lagde blant annet ukvemsord og handlinger mot klager.  Men han har
aldri truet med å skulle nikke ned noen av kontrollørene slik de påstår. 

Avslutningsvis spør klager, hvorfor skal en stortingspolitiker som blir tatt uten billett
utenfor T-banevognen slippe unna et gebyr. Men få mulighet til å betale billett på stedet
fordi kontrolløren kan utvise skjønn, når dette ikke gjelder vanlige folk ? 

Klager krever at Ruter frafaller gebyret.

Tjenesteyterne har i det vesentlige anført
Ruter viser til klagers henvendelse vedrørende ilagt gebyr på Jernbanetorget T-
banestasjon.

Denne kontrollen var en såkalt ut-kontroll, hvor kontrollørene står ved utgangen av
stasjonen og kontrollerer alle som kommer ut. Klager hadde ingen billett i denne
kontrollen og blir korrekt ilagt gebyr for dette. Hans reaksjon i kontrollen er å komme
med trusler mot kontrollørene, forsøke å skalle ned en av dem og skjelle dem ut med
ukvemsord. Ruter viser her til vedlagt dokumentasjon på kontrollørens kommentar. 

Stasjonen er merket klart og tydelig med skilt om at en kun har lov til å passere med
gyldig billett. Selskapet viser her til vedlagt dokumentasjon på dette. 

Ruter kan ikke se at det fremkommer noen formidlende omstendigheter i denne saken
som gjør at de vil frafalle sitt krav om gebyr. 

Ruter fastholder derfor sitt standpunkt i saken.

Nemnda bemerker

Klager ble ved billettkontroll - såkalt utkontroll - på Jernbanetorget den 18. mai 2017 ilagt
gebyr da han ikke kunne vise billett.

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda legger til grunn at klager kom ut fra kontrollsonen uten gyldig billett. Vilkårene
for å ilegge gebyr var dermed oppfylt. 

Nemnda bemerker at det ved inngangen til kontrollsonene er tydelig merket på skilt at
kontrollsonen ikke kan passeres uten gyldig billett.  

Nemnda har tidligere i flere saker konkludert med at det er nødvendig med en
konsekvent praksis ved opphold i kontrollsonen uten billett da det anføres ulike årsaker
til at reisende ikke har gyldig billett. 

Nemnda kan ikke se at det er grunnlag for å anbefale at gebyret frafalles i dette tilfellet.

Vedtak

Transportklagenemnda Kollektivtransport finner ikke å kunne anbefale at klager gis
medhold.