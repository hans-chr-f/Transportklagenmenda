Vedtak i Transportklagenemnda - Fly

Sammendrag

Krav om refusjon av hotellovernatting og drosjeutgifter ved endring av rutetid.

Dato
16.05.2017

Saksnummer
2016-01128

Tjenesteytere
Norwegian

Klager har i det vesentlige anført

Klager og hans reisefølge hadde planlagt utreise med Norwegians flyvning DY1872 fra
Oslo lufthavn (OSL) til Roma (FCO) 9. juli 2016 kl. 08.45. Klager mottok en e-post fra
Norwegian 10. mars 2016, hvor det ble opplyst om at DY1872 var kansellert, og at klager
og hans reisefølge var satt opp på ny flyvning til Roma med D81041 9. juli 2016 kl. 17.55. 

Hensikten med reisen var å reise videre til Toscana, hvor klager hadde leid et hus.
Innsjekking var tilgjengelig mellom kl. 16.00 og 19.00, og kjøreturen fra Roma til huset
var beregnet til å ta litt under tre timer. Med Norwegians nye flytider ankom klager
ankomststedet mellom kl. 01.30 og 02.00, og rakk følgelig ikke innsjekking. Klager booket
derfor om reisen til Norwegians flyvning D81041 8. juli 2016 kl. 17.55, overnattet på
hotell ved flyplassen i Roma og reiste videre til Toscana neste dag som planlagt. 

Klager krever at Norwegian refunderer hans utgifter til hotellovernatting ved flyplassen i
Roma og drosjeutgifter på totalt 251 euro.

Tjenesteyterne har i det vesentlige anført
Klagers reise ble booket 12. januar 2016 i to separate bookinger. Klager ble informert om
ruteendringen 9. mars 2016, og Norwegian innvilget gratis endring av utreisen 14. mars
2016. 

Hovedårsaken til ruteendringen var at Norwegian ble tildelt andre landingstider enn
selskapet opprinnelig hadde søkt på ved flere av de største flyplassene i Europa.
Norwegian viser til sine generelle vilkår artikkel 11, og anfører dessuten at de
gjennomførte ruteendringen i god tid før reisen. Da ruteendringen ble foretatt mer
enn to uker før original rutetid, har passasjeren ikke krav på kompensasjon eter EU-
forordning 261/2004. 

Klager ble omrutet til en flyvning med ankomst samme dag som opprinnelig bestilt,
og fikk dessuten innvilget endring av utreisen. Norwegian kan ikke være ansvarlig for
utgifter som påløp som følge av at klager ønsket å reise en dag tidligere. Klager har
pådratt seg en unødvendig kostnad, og må selv bære denne kostnaden.

Norwegian avviser på ovennevnte bakgrunn klagers krav om refusjon og eventuell
standardkompensasjon i henhold til EU-forordning 261/2004.

Nemnda bemerker

DY1872 fra Oslo lufthavn (OSL) til Roma (FCO) 9. juli 2016 kl. 08.45 ble kansellert som
følge av ruteendring. Dette skyldtes etter det opplyste at selskapet var tildelt andre
landingstider enn det selskapet opprinnelig hadde søkt om. 

Klager mottok en e-post fra Norwegian 10. mars 2016, hvor det ble opplyst om at DY1872
var kansellert, og at klager og hans reisefølge var satt opp på ny flyvning til Roma med
D81041 9. juli 2016 kl. 17.55. Etter ønske fra klager ble flyvingen endret til D81041 fra
Oslo til Roma 8. juli 2016 klokken 17.55.

Klager har anført at han ikke ville få tilgang til det huset de hadde leid i Toscana dersom
de hadde valgt den nye flyvningen kl. 17.55, og de var derfor nødt til å ta et fly dagen før.
Klager ønsker refusjon av utgifter til hotell og transport med 251 euro. 

Ruteendringen ble varslet flere måneder i forveien. Det er altså ikke grunnlag for
kompensasjon i henhold til EU-forordning 261/2004 artikkel 5 c. Det fremgår videre av
Norwegians generelle vilkår artikkel 11 at flyselskapet forbeholder seg retten til å endre
rutetider. 

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring.
Etter nemndas vurdering er det ikke anledning til å begrense dette i vilkårene, og det
vises til fast nemndspraksis.

Nemnda mener at hotellutgifter og transport i dette tilfellet er et påregnelig tap. Det er
dokumentert at utgiftene til hotell er 196 euro. Taxiutgifter er opplyst å være 55 euro, og
anbefales utbetalt dersom utgiftene dokumenteres til Norwegian.

Vedtak

Transportklagenemnda - fly anbefaler at Norwegian utbetaler til klager 196 euro i
erstatning for utgifter til hotell og 55 euro til transport dersom utgiftene dokumenteres.