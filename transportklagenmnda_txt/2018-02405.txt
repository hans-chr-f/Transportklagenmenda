Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
15.08.2019

Saksnummer
2018-02405

Tjenesteytere
Turkish Airlines

Klager har i det vesentlige anført

Klager reiste hjem fra Johannesburg til Stavanger via Istanbul og Oslo den 23. november
2017. Ved ankomst Gardermoen den 24. november oppdaget klager at hennes
innsjekkede koffert var ødelagt og hun meldte fra på stedet. Glidelåsen var ubrukelig, og
ifølge salgssted er det ikke mulig å reparere denne. Kofferten var helt ny da klager tok
den i bruk på reisen, og den kostet kroner 4 599.

Da det ikke lot seg gjøre å sende inn etterspurt dokumentasjon til Türkish Airlines via
mottatt link, har klager sendt dette inn via epost.  

Klager krever kroner 4 599 i erstatning.

Tjenesteyterne har i det vesentlige anført
Türkish Airlines har ikke avgitt uttalelse til nemnda. Til klager har flyselskapet i det
vesentlige anført:

Klager bes sende inn nødvendig dokumentasjon via en link klager har mottatt per epost.
Türkish Airlines vil deretter behandle klagen.

Nemnda bemerker

Flyselskapet Türkish Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd. 

Nemnda legger således til grunn at klagers koffert ble skadet mens den var i
flyselskapets varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Klager har lagt frem en prislapp som viser at gjenanskaffelsesverdien for en ny koffert er
4 599 kroner og at den ble kjøpt i 2017. Skaden på kofferten oppstod samme år. Nemnda
setter da erstatningen gjenanskaffelsesverdien.

Vedtak

Transportklagenemnda - fly anbefaler at Türkish Airlines erstatter klagers ødelagte
koffert med 4 599 kroner.