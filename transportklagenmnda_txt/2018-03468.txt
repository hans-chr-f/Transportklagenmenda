Vedtak i Transportklagenemnda
- Kollektivreiser

Sammendrag

Hadde ikke noen gyldig billett

Dato
08.12.2018

Saksnummer
2018-03468

Tjenesteytere
Ruter

Klager har i det vesentlige anført

Klager ble ilagt gebyr fordi hun ikke kunne vise gyldig billett. 

Klager er ikke fornøyd med at Ruter ikke har informert på forhånd hva konsekvensen
av manglende billett kan medføre, og at det ikke finnes noen dokumentasjon som viser
hjemmelen for gebyrets størrelse. 

Klager ber derfor Ruter frafalle gebyret.

Tjenesteyterne har i det vesentlige anført
Klager ble ilagt gebyr under en utkontroll ved Jernbanetorget fordi hun ikke hadde noen
gyldig billett. 

Det er kundens ansvar å sette seg inn i hvilke regler som gjelder. Dette innebærer at
kunden selv må søke informasjon. På T-banen står det billettautomater på alle stasjoner,
og tilgjengeligheten for å skaffe seg billett må derfor sies å være god. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved utkontroll på Jernbanetorget 28. august 2018 ilagt gebyr fordi hun ikke
hadde noen gyldig billett å vise. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Klager hadde ved kontrollen ikke billett og vilkårene for å ilegge gebyr var følgelig til
stede. 

Nemnda bemerker at det i utgangspunkt er den reisendes ansvar å sette seg inn i billett-
og betalingssystemer. 

På Ruters nettsider er det gitt fyldig informasjon om blant annet kjøp av billetter,
priser, billettkontroll og reisevilkår derunder om gebyr, som er fastsatt av
Samferdselsdepartementet, dersom den reisende ikke har gyldig billett. Gebyrets
størrelse er også opplyst ved billettautomatene på T-bane holdeplassene. 

Etter nemndas syn er det begrenset hvor mye informasjon som kan gis på den enkelte
holdeplass eller buss/T-bane.

På T-baneholdeplassene er det imidlertid skiltet med at påstigning ikke kan skje uten
gyldig billett. På alle stasjoner er det billettautomater hvor forskjellige typer billetter kan
kjøpes både via kort og kontant.

Etter nemnda syn er det ikke grunnlag for å bebreide Ruter for manglende informasjon
om at billetter må kjøpes på forhånd. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.