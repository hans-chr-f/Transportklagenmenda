Vedtak i Pakkereisenemnda

Sammendrag

Krav om prisavslag grunnet feil informasjon ved
bestilling da leiligheten ikke var tilpasset 4 voksne.

Dato
20.09.2018

Saksnummer
2018-01708

Tjenesteytere
Ving Norge AS

Klager har i det vesentlige anført

Klager bestilte en pakkereise for fire personer med innkvartering i en to-romsleilighet
på Hotel Marina Suites, Puerto Rico, Gran Canaria i perioden 28.03.2018 - 04.04.2018,
Totalpris kr. 44.370.

Klager utførte bestillingen på ving.no ved et søk på fire voksne på angitt tidsrom osv.
Klager ble tildelt en to-roms leilighet, og trodde at det betydde leilighet med to soverom
siden det gjaldt fire voksne. Ved ankomst viste det seg at det var redd opp på en
ekstraseng i stuen og lagt frem sengetøy for oppredning på sofaen. 

Klager klaget umiddelbart til hotellet, og sammen ringte de til Vings representant som
sa hun skulle sjekke ut og ringe tilbake. Intet skjedde. Etter en time ringte klager på nytt.
Klager fikk beskjed om at det fremgikk av Vings hjemmesider hva en to-romsleilighet
besto av. Klager presiserte at han hadde bestilt overnatting til fire voksne, og at bruk av
sofa og stue da ikke var aktuelt. Vings representant skulle sjekke opp og ringe tilbake.
Intet skjedde. Før klager ringte tredje gang, sjekket han nettsiden for Vings Marina Suites.
Der fremgikk det at en to-romsleilighet passet for to til fire personer forutsatt at en av
personene var et barn. Den tredje representanten fra Ving som klager snakket med sa at
det kunne se ut til at det var skjedd en feil, og at dette var noe Ving ville kompensere for,
men at han måtte sjekke videre med reservasjonsteamet så ville noen ringe tilbake. Så
skjedde ikke, men klager fikk en sms om at det ikke var andre rom ledig. 

Klager presiserte under telefonsamtale nr. 2 og 3 at det nå ikke kom opp forslag om
en to-romsleilighet på ving.no ved søk på fire voksne hos Marina Suites, derimot ble
det foreslått to stk. to-romsleiligheter, så klager mener Ving har rettet feilen på sine
nettsider. 

Klager stolte på Vings råd om at leilighetene på Marina Suites passet for fire voksne slik
han la inn som krav i deres søkemotor. Ved ankomst var det opplagt for alle, både de
ansatte i resepsjonen på Marina Suites og de klager snakket med på telefon lokalt hos
Ving, at rommet ikke passet for fire voksne. Det at Ving sentralt senere har endret sin
søkemotor bekrefter også sakens faktum: Leiligheten klager fikk tildelt passet ikke for
fire voksne. Søk hos Ving på opphold for fire voksne gir ikke lenger noe treff på to-roms
på Marina Suites. Klager mener at det betyr at Ving ga klager feilaktige opplysninger da
han foretok bestillingen, og at han som forbruker ble feilinformert slik at han inngikk en
avtale med Ving på bristende forutsetninger.

Klager krever refusjon av 50% av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Ving har anført at klager kontaktet Ving første gang ved ankomst til hotellet den 28.03.
2018. Klager hevdet at han hadde mottatt feil type leilighet, som kun hadde et soverom i
tillegg til stue og kjøkken. Han hadde forventet at leiligheten skulle bestå av to soverom.  

Klager bestilte den 04.02.2018 en to-romsleilighet på Marina Suites i Puerto Rico. En
to-romsleilighet består av ett soverom og ett oppholdsrom. På soverommet finnes to
ordinære senger for to personer. I stuen er det ekstra oppredning i sovesofa for to
personer. Dette står nærmere beskrevet under Rom og leiligheter i hotellinformasjonen
https://www.ving.no/kanarioyene/puertorico/marina-suites og under Viktig å vite https://
www.ving.no/hotellet på www.ving.no. På dette hotellet finnes også mulighet å bestille
tre-romsleiligheter som har to soverom med to ordinære senger i hvert soverom, samt
stue med oppredning til to personer i sovesofa.  

Ettersom kontrakter mellom arrangør og hotell som oftest fornyes hvert år, kan
det gjøres korrigeringer og endringer fra en sesong til neste. I forbindelse med slike
endringer korrigeres også bestillingsinformasjonen på Vings nettsider. Hvis endringer
påvirker bestillinger som allerede er gjort, vil kunden få informasjon om endringen
så snart som mulig. Endringer som ikke vil påvirke bestillinger som allerede er gjort,
blir oppdatert på Vings nettsider slik at informasjonen er tilgjengelig for kommende
bestillinger.  

Da klager bestilte i februar 2018 ble valgt type leilighet på Marina Suites beskrevet slik:

2-romsleilighet 
For 2–4 personer
Størrelse (m²): 70 Ett soverom og ett oppholdsrom 
Mot marinaen 
Badekar med dusj 

Det var også denne typen leilighet klager fikk. En to-romsleilighet bestående av ett
soverom og ett oppholdsrom, med ekstra oppredning for to i sovesofa.  

Den 23.03.2018 ble teksten som omhandlet leiligheten oppdatert for kommende
bestillinger. Efter en ny kontraktsforhandling ble det besluttet at to-romsleilighetene
skulle kunne bestilles av to-fire personer, hvorav ett barn. Det var dog ingen forandring
på leiligheten. Ving anfører at de har hatt et godt samarbeid med Marina Suites i mange
år og har helt frem til den 23.03. 2018 tilbudt to-romsleilighetene for to til fire personer
uten å høre om plassmangel og lignende.  Ving forstår at det oppsto forvirring på
reisemålet ved at deres personale på plass ikke var oppmerksomme på at teksten på
ving.no hadde blitt endret etter at klager hadde bestilt sin reise. Vings representanter på
plass prøvde å finne andre alternativer, men det var fullbooket på Gran Canaria denne
perioden. 

Ving har levert produktet som klager har bestilt i henholdt til avtalen slik den var
beskrevet ved tidspunktet for bestillingen. Endringen som ble gjort den 23.03.2018
har ikke påvirket leilighetens utforming, og er en formell endring i kontrakten mellom
arrangør og hotell som gjelder for bestillinger gjort etter den 23.03.2018.  

Ving kan ikke se at det foreligger grunnlag for å gi kompensasjon.

Det vises for øvrig til korrespondanse fra Ving Norge AS.

Nemnda bemerker

Nettkjøp av pakkereiser er underlagt skjerpede krav til opplysningsgrunnlag, jfr.
ehandelsloven av 23. mai 2003 nr. 35 (gjennomføring av EF-direktiv 2000/31). Nettkunder
bestemmer seg ofte for hotell og reisemål etter en gjennomgang av hotelltilbud
fra forskjellig reiseoperatører.  Bilder, hotellbeskrivelse etc. er da det viktigste
beslutningsgrunnlaget.  

I den beskrivelsen som ble gitt om to-romsleiligheter da klageren bestilte reisen ble
det opplyst at leiligheten passet for 2 - 4 personer.  Da klageren kom ned til hotellet
viste det seg at leiligheten ikke passet for fire voksne personer, men eventuelt for tre
voksne personer og ett barn.  Beskrivelsen på arrangørens nettsider ble endret etter
at klageren hadde bestilt sin reise, slik at leiligheten nå ikke lenger kan bestilles for fire
voksne personer.

Nemnda legger til grunn at det er arrangøren som er ansvarlig for å beskrive produktet
på en slik måte at kundene kan se hva man kjøper.  Hvis beskrivelsen er misvisende kan
dette være villedende markedsføring.  Kunden kan i praksis ikke vite hva som blir levert
før etter ankomst på reisemålet, og har da ingen mulighet til å endre bestillingen med
mindre det skulle finnes ledige leiligheter som var bedre tilpasset fire voksne personer.

Slik nemndas flertall, lederen og de to forbrukerrepresentantene ser saken, inneholdt
nettstedet ikke tilstrekkelige opplysninger til at klageren kunne ta et informert valg
om type leilighet.  Ferien ble derfor mindre vellykket.  Etter en samlet vurdering
anbefaler flertallet at klageren gis et prisavslag på 20% av reisens pris fordi mangelfulle
opplysninger på nettstedet førte til at klageren inngikk avtale om kjøp av en ferietur hvor
bostedet var for trangt for fire voksne personer.

Nemndas mindretall, de to reiselivsrepresentantene, ønsker å presisere at en to-roms
leilighet uavhengig av om dette gjelder et hotell eller vanlig leilighet alltid vil bestå av et
separat soverom og et oppholdsrom.  Mindretallet er dog enig i at det er noe uheldig
at leilighetsbeskrivelsen ble endret i etterkant hva gjelder antall personer, og vi foreslår
derfor 10% kompensasjon for ulempen.

Vedtak blir fattet i samsvar med flertallets syn.

Vedtak

Pakkereisenemnda anbefaler at klageren gis et prisavslag på 20 % av reisens pris
avrundet til kr. 8.900.

Vedtaket er fattet med den dissens som fremgår ovenfor.