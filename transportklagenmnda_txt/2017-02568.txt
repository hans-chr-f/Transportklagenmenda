Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.09.2018

Saksnummer
2017-02568

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til Athen via München den 4. juli 2017. LH2457 ble forsinket
slik at klager mistet sin videreforbindelse. Han ble booket om til neste ledige avgang og
ankom endelig bestemmelsessted litt over fire timer forsinket. 

Klager krever standarderstatning 400 euro per person i henhold til EU-forordning
261/2004. 

Det vises for øvrig til klagers brev.

Tjenesteyterne har i det vesentlige anført
LH2457 ble forsinket som følge av lynnedslag.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Lufthansas kontroll. 

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger således til grunn at klager og reisefølget (til sammen fire personer) kom
i overkant av fire timer forsinket frem til sitt endelige bestemmelsessted Athen. Han
krever nå standarderstatning.

Lufthansa har uttalt at forsinkelsen skyldtes lynnedslag. Uttalelsen er imidlertid
ikke dokumentert. Flyselskapet har følgelig ikke godtgjort at forsinkelsen skyldtes
en ekstraordinær omstendighet som ikke kunne vært unngått. Klager har da rett til
standarderstatning på 400 euro per person.

Vedtak

Transportklagenemnda - fly anbefaler at Lufthansa betaler standarderstatning til klager
med 400 euro per person.