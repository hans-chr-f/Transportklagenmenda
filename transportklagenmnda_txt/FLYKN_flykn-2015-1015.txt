Vedtak i Transportklagenemnda - Fly

Sammendrag

Krav om erstatning på grunn av forsinkelse mv.

Dato
26.06.2016

Saksnummer
1015/15F

Tjenesteyter
Ryanair

Klager har i det vesentlige anført:

Klager skulle reise fra Palma Mallorca til Rygge lufthavn den 11. juli 2015 kl. 19:55 med
FR8518. Den faktiske avgangstiden ble ca. 22:00. Flyet skulle ha landet på Rygge, men det ble
omdirigert til Gardermoen da Rygge flyplass var stengt for kvelden.

Ved ankomst Gardermoen informerte kapteinen om at det var satt opp busser fra
Gardermoen til Rygge. Det ble kun satt opp en buss. Klager kom ikke med denne da det ikke
var plass til alle. Klager og familie endte med å ta flybussen fra Gardermoen til Oslo og drosje
derfra og hjem. De bor i Oslo. Klager hadde sin bil parkert på Rygge og måtte hente den neste
dag.

Flygningen ble forsinket med mer enn tre timer, og klager krever standarderstatning.

Subsidiært krever klager å få dekket kostnader fra Gardermoen og hjem samt utgifter som
påløp ved at bilen måtte hentes på Rygge neste dag, til sammen kr 1.754.

Det vises for øvrig til klagers brev.

Ryanair har i det vesentlige anført:

Ryanair beklager endringen på reisen FR8518 fra Palma de Mallorca til Oslo Rygge 11.
juli. Forsinkelsen ble forårsaket av restriksjoner i luftrommet og flyet ble omdirigert til
Gardermoen. Forsinkelsen skyldtes forhold utenfor Ryanairs kontroll (ekstraordinære
omstendigheter) og gir ikke rett til erstatning etter EU-forordning 261/2004.

Det ble organisert transport for alle passasjerer til Rygge lufthavn. Det ble også delt ut
matkuponger.

Ryanair vil erstatte klagers ekstrautgifter med kr 981.

Det vises for øvrig til Ryanair brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Ryanair har opplyst at forsinkelsen skyldtes restriksjoner i luftrommet, og at flyet
ble omdirigert til Gardermoen. Ryanair opplyser i brev til nemnda av 10. september
2015 at de vil ettersende dokumentasjon på dette. Nemnda har ikke mottatt noen
dokumentasjon, og saken avgjøres nå på bakgrunn av de foreliggende opplysninger, jf.
transportklagenemndforskriften § 5-3 tredje ledd.

Ryanair har etter nemndas vurdering ikke godtgjort at forsinkelsen skyldtes ekstraordinære
omstendigheter. Forsinkelsen gir således rett til en standarderstatning på 400 euro per
person. Nemnda anbefaler at Ryanair utbetaler standarderstatning.

Ryanair pliktet å transportere passasjerene til Rygge. Klager har anført at det ikke var plass
i bussen og bedt om at Ryanair eventuelt sannsynliggjør det motsatte. Ryanair har ikke
kommentert dette, og nemnda legger til grunn at klager ikke fikk plass på bussen.

Ryanair har tilbudt seg å erstatte klagers ekstrautgifter med NOK 981. Dette dekker utgifter til
transport mellom Gardermoen og klagers bolig. Klager har krevd erstattet ytterligere NOK 766
til dekning av utgifter til reise Oslo - Rygge neste dag.

Klager har etter nemndas vurdering rett til erstatning av nødvendige og påregnelige
utgifter til transport mellom Gardermoen og Rygge. Denne erstatningen kommer i tillegg til
standarderstatningen, da Ryanair var forpliktet til å transportere klager til Rygge.

Det kan diskuteres hva som i den foreliggende situasjon er å anse som «nødvendige og
påregnelige» utgifter. Nemnda finner etter en samlet vurdering ikke grunnlag for å anbefale
erstattet utgifter ut over NOK 981. Dersom beløpet ikke er utbetalt anbefales det gjort.

Vedtak:

Transportklagenemnda-fly anbefaler at Ryanair utbetaler en standarderstatning på 400 euro
per passasjer. Nemnda anbefaler videre at Ryanair i tillegg utbetaler en erstatning på NOK
981 dersom dette ikke allerede er gjort.

Vedtaket var enstemmig.