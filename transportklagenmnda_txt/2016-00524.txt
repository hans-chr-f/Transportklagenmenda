Vedtak i Transportklagenemnda - Fly

Sammendrag

Krav om refusjon av taxiutgifter som følge av forsinkelse.

Dato
21.03.2017

Saksnummer
2016-00524

Tjenesteytere
Norwegian

Klager har i det vesentlige anført

Klager skulle reise fra Bergen til Oslo med Norwegians flyvning DY645 31. januar 2016 kl.
19.40. Flyvningen ble forsinket med cirka en time. Klager mistet dermed bussen han var
nødt til å ta til Terningmoen militærleir ved Elverum. 

Etter ankomst henvendte klager seg til Norwegian-skranken på Oslo lufthavn, og spurte
om det var noen mulighet for at Norwegian dekket taxiutgifter på grunn av forsinkelsen.
Norwegians agent på flyplassen svarte bekreftende på dette. 

Klager krever refusjon av sine taxiutgifter på kr. 3 317.

Tjenesteyterne har i det vesentlige anført
DY645 fra Bergen til Oslo 31. januar 2016 ble forsinket med en time. 

Passasjeren krever refusjon av taxiutgifter fra Oslo lufthavn til Terningmoen leir ved
Elverum på kr. 3 317. Passasjeren valgte taxi fordi det ikke gikk offentlig transport fra
Oslo lufthavn til Terningmoen leir etter kl. 21.44. 

Norwegian har sjekket Ruters informasjon. Siste buss fra Oslo lufthavn til Elverum/
Terningmoen på søndag gikk kl. 21.02. DY645 hadde rutetid ankomst Oslo lufthavn
20.35, noe som ville gitt passasjeren 27 minutter til å rekke bussen. Norwegian viser til
Movement Log og kopi av Ruters reiseplanlegger. 

Norwegian anser at passasjeren i utgangspunktet har beregnet for dårlig tid til å rekke
bussen etter planlagt ankomsttid med DY645 kl. 20.35. Det må beregnes tid etter at
flyet har parkert til flydørene åpnes, til å gå av flyet, gå ned i ankomsthallen, få utlevert
bagasje og gå til bussholdeplassen. Norwegian er usikre på om passasjeren i det hele tatt
ville ha rukket opprinnelig planlagt buss kl. 21.02 dersom flyvningen hadde ankommet til
riktig tid. 

Som følge av dette anfører Norwegian at passasjeren selv må påta seg ansvaret for at
han mistet bussen og den kostnaden dette medførte. 

Klager anfører at han skal ha blitt anbefalt av Norwegians Ankomstservice på Oslo
lufthavn å ta taxi, ta vare på kvitteringen og sende inn et krav til Norwegian i etterkant.
Avtalen som passasjeren hevder er inngått motstrider vanlige prosedyrer, da transport
ved ankomst til flyplassen ikke er utgifter Norwegian dekker. I tillegg er det ikke skriftlig
dokumentert av passasjeren at en slik avtale har blitt inngått, og det er ei heller notert
noe om en slik avtale i klagers booking. Norwegian bestrider derfor påstanden om at en
slik avtale ble inngått. 

Norwegian avviser på det ovennevnte grunnlag klagers krav om refusjon av taxiutgifter.

Nemnda bemerker

Norwegian har ikke dokumentert hva som er årsaken til forsinkelsen i dette tilfellet.
Nemnda mener derfor at Norwegian i utgangspunktet er ansvarlig i henhold til
luftfartsloven § 10-20, ved at flyselskapet ikke har godtgjort at alle forholdsregler som
med rimelighet kan kreves for å unngå tapet har vært tatt.

Klager skulle opprinnelig landet kl. 20.35, mens siste buss fra Gardermoen gikk kl. 21.02.
Nemnda mener at klager i utgangspunktet har beregnet for kort tid for å rekke bussen,
slik at han uansett ville hatt utgifter til alternativ transport til Terningmoen. Det er derfor
ikke godtgjort at klager har hatt et økonomisk tap i dette tilfellet.

Vedtak

Transportklagenemnda - fly anbefaler at klager ikke gis medhold.