Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Spørsmål om forsinkelsens lengde. Værforhold.

Dato
28.06.2019

Saksnummer
2018-03999

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY7002 fra New York - John F. Kennedy (JFK) til
Oslo lufthavn (OSL) 25. mai 2017 kl. 22.05. Flyvningen ble imidlertid forsinket med tre
timer, og klager har på denne bakgrunn fremsatt krav om standardkompensasjon i i
henhold til EU-forordning 261/2004 på 300 euro.

Tjenesteyterne har i det vesentlige anført
Norwegians flyvning DY7002 fra New York til Oslo 25. mai 2017 ble forsinket med to
timer og 59 minutter. Forsinkelsen skyldtes værforholdene i New York denne dagen. 

Passasjerer har krav på standardkompensasjon dersom det oppstår en forsinkelse på
mer enn tre timer. I dette tilfellet var forsinkelsen to timer og 59 minutter, og Norwegians
primære anførsel er at klagers krav må avvises som følge av at forsinkelsen er under tre
timer. 

Subsidiært har selskapet avvist klagers krav som følge av at forsinkelsen var forårsaket av
en ekstraordinær omstendighet som ikke kunne vært unngått selv om alle rimelige tiltak
ble truffet.

Nemnda bemerker

Norwegians flyvning D85523 fra New York til Oslo 25. mai 2017 ble forsinket med to
timer og 59 minutter ved ankomst til Oslo

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.

Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet fremgår det av "movement log" at forsinkelsen var 179 minutter.
Norwegian har vist til at dette var tiden for parkering av flyet ved gate. Det er imidlertid
tidspunktet for når dørene åpnes som er relevant når tidspunktet for faktisk ankomsttid
skal beregnes. Det vises til EU-dom C-452/13 (Germanwings) og kommisjonens
tolkningsveiledning punkt 3.3.3. Nemnda mener at dersom flyselskapet ikke kan
dokumentere på hvilket tidspunkt dørene ble åpnet, må det legges til fem minutter. Det
vises videre til at dansk nemnd har begynt med en slik praksis.

I dette tilfellet har ikke Norwegian godtgjort at dørene ble åpnet tidligere enn fem
minutter etter parkering av flyet. Forsinkelsen overskrider altså tre timer.

Spørsmålet er derfor videre om Norwegian har godtgjort at t forsinkelsen skyldes
ekstraordinære omstendigheter som ikke kunne vært unngått selv om alle rimelige tiltak
var truffet. 

Det fremgår av fremlagt dokumentasjon at forsinkelsen skyldtes værforholdene i New
York denne dagen, og at flymaskinen ble stående på rullebanen i påvente av bedrede
værforhold. Det vises til at det var regn og tordenvær i New York denne dagen. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.