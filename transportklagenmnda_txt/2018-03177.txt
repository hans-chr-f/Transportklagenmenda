Vedtak i Pakkereisenemnda

Sammendrag

Krav om prisavslag grunnet støy fra andre gjester på hotellet

Dato
13.12.2018

Saksnummer
2018-03177

Tjenesteytere
Ticket

Klager har i det vesentlige anført

Klager kjøpte en pakkereise for tre voksne og to barn med innkvartering på Palma Bay
Resort, Arenal, Mallorca i perioden 06.07.2018 - 13.07.2018. Totalpris kr. 45.000.

Klager var ikke fornøyd med: 
- Støy 
- Beliggenhet

Ved ankomst fikk klager tildelt to rom i komplekset Habanero. På hotellet var det fyll
hele døgnet med støy og nakenbading. De klaget i resepsjonen 07., 08. og 09.07.2018 før
de fikk flytte til et mer barnevennlig kompleks. Da hadde de ikke fått søvn på tre døgn.
Barnebarna 6 og 7 år opplevde nakenbading av voksne med seksuell adferd. Ferien ble
ødelagt.

Ticket skyver alt over på Sembo som klager ikke har noe forhold til. Ticket solgte dette
som et familiehotell, hvilket det ikke var. Klager har aldri opplevd så mye fyll, bråk og
uanstendig oppførsel på et hotell. 

Klager krever et prisavslag på 50 % av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Ticket har formidlet klagers reise. Sembo er klagers avtalepartner med hotellet. 

Klager var ikke fornøyd og klaget til resepsjon. De fikk flytte etter tre dager. Ettersom
klager hverken kontaktet Ticket eller hotelleverandøren Sembo før siste dag før
hjemreisen, har de ikke fått mulighet til å få rettet opp dette. 

I følge Sembo henvender hotellet seg til alle aldersgrupper.  De kan ikke garantere at det
ikke forekommer støy fra andre gjester.

Sembo har gitt klager et prisavslag på kr. 1.947.

Det vises for øvrig til korrespondanse fra Ticket.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

Avtalen omfatter pakkereisen slik den fremkommer av bestilling og bekreftelse, jfr.
alminnelige vilkår for pakkereiser pkt. 2.

For øvrig omfatter avtalen også arrangørens eventuelle individuelle betingelser. Videre
er opplysninger arrangøren har gitt i kataloger, brosjyrer eller lignende en del av avtalen
med mindre de må antas å være uten betydning for kundens beslutning om kjøp av den
aktuelle pakkereise. 

Uttrykksmåten må forstås slik at opplysningene må ha inngått som motiverende i
kundens totale inntrykk av hva som tilbys. Bestemmelsen er både en retningslinje for
markedsføringen og et element i mangelsvurderingen etter lovens § 6-1. Informasjonen
som gis må være tydelig og forståelig.

Mangler ved det som er levert gir grunnlag for et forholdsmessig prisavslag med
mindre de avhjelpes innen rimelig tid og uten vesentlig ulempe for de reisende, jf.
pakkereiseloven § 6-2. 

Klageren, som reiste med sine mindreårige barnebarn, opplevde fyll, bråk, nakenbading
og seksuell adferd på hotellet. 

Han klaget til hotellet, og ble etter tre dager flyttet til et annet rom.  Etter nemndas syn
har klageren forholdt seg i samsvar med regelverket og har sin klagerett i behold.

En arrangør har i utgangspunktet ikke ansvar for problemgjesters adferd.  

I dette tilfellet ble imidlertid hotellet anbefalt som et familiehotell.  Slik nemnda ser det er
Tickets opplysningsplikt og opplysningsansvar etter pakkereiseloven § 3-3 ikke overholdt
i dette tilfellet, hvor det ble solgt en hotellferie på et hotell som etter beskrivelsen passet
særdeles dårlig for barnefamilier. Det fremgikk av bestillingen ekteparet skulle feriere
med sine mindreårige barnebarn. 

Ticket henviser klageren til å ta kontakt med hotelleverandøren. Nemnda har i
mange tidligere saker informert Ticket om at det er Ticket som er reisearrangør og
kontraktsmotpart når de arrangerer en pakkereise for sine kunder.  Klageren kan holde
seg til Ticket, som eventuelt er henvist til å søke regress hos sin underleverandør.

Nemnda har delt seg i et flertall og et mindretall.

Mindretallet, bransjerepresentantene,  anfører at klagereglene ikke er fulgt.  Klagerne fikk
riktignok bytte rom på hotellet, men hadde de kontaktet Ticket kunne det muligens ha
vært ordnet med et hotellbytte.

Flertallet, lederen og forbrukerrepresentantene, kan ikke se at klagereglene ikke er fulgt,
og anbefaler etter en samlet vurdering at klageren gis et prisavslag på 50 % av reisen
pris, nemlig kr. 22.500.
Til fradrag går prisavslaget på kr. 1.947 fra Sembo.

Vedtaket er truffet med den dissens som fremgår ovenfor.

Vedtak

Pakkereisenemnda anbefaler at klageren gis et prisavslag på 50 % av reisens pris, kr.
22.500.
Til fradrag går prisavslaget på kr. 1.947 fra Sembo.

Vedtaket er truffet med den dissens som fremgår ovenfor.