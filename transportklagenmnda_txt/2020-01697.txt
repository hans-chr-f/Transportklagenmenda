Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01697

Tjenesteytere
Ruter

Klager har i det vesentlige anført

Klager har opplyst om at han kjøpte et månedskort på Lambertseter den 12. februar
2020. Den 17. februar 2020 reiste han med T-banen fra Lambertseter mot sentrum og
ble kontrollert på Tøyen stasjon. Klager sjekket alle lommene sine, men greide ikke å
finne månedskortet. Klager hadde med seg månedskortet hjemmefra, og antok da at
han hadde mistet kortet, enten på vei til T-banen eller på T-banen. Han fant imidlertid
kvitteringen på at han hadde kjøpt månedskort noen dager tidligere og fremviste denne
til kontrolløren. Han ble ilagt gebyr og bedt om å sende en klage.

Når klager ankom Jernbanetorget gikk han til Ruters kundeservice og forklarte
situasjonen til dem. Han fikk overført månedskortet fra det fem dager gamle kortet til et
nytt kort. Klager fikk på samme sted hjelp til å utforme en klage på gebyret. Klagen ble
imidlertid avslått. Klager har forståelse for at det det er lover og regler, men er av den
oppfatning at det bør kunne utvises skjønn i slike situasjoner, særlig i lys av at han har
fremlagt bevis på at han kjøpte månedskort kun noen dager før han ble ilagt gebyr.

Klager krever at gebyret frafalles.

Tjenesteyterne har i det vesentlige anført
Ruter har vist til at klager ilagt gebyr om bord på T-banelinje 3 fordi han ikke kunne
fremvise gyldig billett ved kontroll. Klager fremviste en kvittering for kjøpt billett. Ruter
påpeker at en kvittering ikke er gyldig som reisebevis. Hadde det vært tilfelle, kunne i
praksis to personer ha reist på samme billett til enhver tid, en med kvittering og en med
reisekortet/billetten.

Ruter ser ingen grunn til å frafalle gebyret.

Nemnda bemerker

Klager ble ilagt gebyr på T-banelinje 3 den 17. februar 2020 fordi han ikke kunne fremvise
gyldig billett ved kontroll.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

Nemnda bemerker at den reisende selv har ansvaret for å sørge for å ha gyldig billett
ved bruk av offentlig transport. Nemnda har forståelse for at reaksjonen med gebyr kan
oppleves som streng, men av hensyn til reiseforetakenes virksomhet er det nødvendig
med en konsekvent praksis.  En kvittering er ikke gyldig som reisebevis. Hadde det vært
gyldig, kunne i praksis to personer ha reist på samme billett til enhver
tid, en med kvittering og en med reisekortet/billetten.

Nemnda kan ikke se at det er grunnlag for å kunne anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.