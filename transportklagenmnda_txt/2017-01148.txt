Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.12.2017

Saksnummer
2017-01148

Tjenesteytere
Ryanair

Klager har i det vesentlige anført

Klageren skulle reise fra Manchester til Torp den 19. mai 2017 kl 07.30 med FR3226.
Klageren hadde bestilt bussbillett videre fra Torp til Kristiansand. Underveis opplyser
kapteinen at han hadde gjort en feil og at de derfor må lande på Gardermoen i stedet for
på Torp. Det ble ikke sagt noe om at vær skulle være årsaken til omdirigeringen. Det var
like fint vær på Torp som på Gardermoen. Klageren ankom endelig bestemmelsessted
seks timer forsinket.

Klageren fikk utgifter til togbillett fra Gardermoen til Oslo og til bussbillett videre
derfra. Videre fikk han utgifter til mat. Samlede utgifter er på kroner 1 290 som han
krever refundert. Klageren krever også standarderstatning 250 euro i henhold til EU-
forordningen.

Tjenesteyterne har i det vesentlige anført
FR3226 ble omdirigert til Gardermoen grunnet sikkerhetsmessige årsaker som følge av
værforhold. Det vises til fremlagt værrapport samt METAR. Det ble satt opp transport
fra Gardermoen til Torp, Ryanair kan av den grunn dessverre ikke refundere klagerens
utgifter til alternativ transport. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Ryanairs kontroll. 

Ryanair ønsker å refundere klagerens utgifter til mat og drikke i ventetiden mot
kvitteringer, men kan ikke imøtekomme hans krav utover dette.

Nemnda bemerker

Passasjerer som kommer mer enn tre timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak hadde vært truffet, jf EU-forordning 261/2004 artikkel 5, 6 og
7, jf EU-domstolens avgjørelser i sakene Sturgeon med flere mot Condor (C-402/07) og
Nelson med flere mot Lufthansa (C-581/10 og C-629/10). Standarderstatningen ment å
dekke både økonomisk og ikke-økonomisk tap.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik nemnda ser det har Ryanair godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak hadde vært
truffet:

Slik nemnda leser dokumentasjonen som Ryanair har lagt frem, var det tåke da klagerens
fly skulle lande på Torp flyplass kl 09.25, det vil si kl 08.25 UTC. Dokumentasjonen viser
at det var for tett tåke til å lande på Torp i tidsrommet mellom kl 08.20 UTC og 08.50
UTC. Selskapet kunne ikke gjort noe for unngå omdirigeringen og den påfølgende
forsinkelsen. Forsinkelsen gir etter dette ikke rett til standarderstatning. 

Ryanair var kontraktsrettslig forpliktet til å frakte klageren til Torp og skal ha tilbudt
transport fra Gardermoen til Torp. Klageren ser imidlertid ut til å ha valgt å reise direkte
til Kristiansand. 

Tap knyttet til utgifter til reise fra flyplassen og til bestemmelsesstedet, er ikke særskilt
dekningsmessig etter forordningen. Dette gjelder enten det er tale om en forhåndsbetalt
og ubenyttet reise eller faktiske utgifter til reisen fra flyplassen. Forordningen er
imidlertid ikke til hinder for at slikt tap kan kreves dekket på annet rettslig grunnlag;
Erstatningen etter forordningen skal i så tilfellet komme til fradrag, jf artikkel 12. Siden
reiseutgiftene i dette tilfellet ikke overstiger standarderstatningen, må derfor disse
utgiftene anses dekket av denne.

Forsinkelsen utløser derimot rett til forpleining (måltider, forfriskninger, hotell med
videre) i tillegg til standarderstatningen, jf forordningen artikkel 9.

Flertallet - lederen og forbrukernes representanter - betviler ikke at klageren har hatt
utgifter til mat og drikke på den seks timer lange forsinkelsen, og finner kravet om å få
dekket disse utgiftene med 500 kroner som nødvendige, passende og rimelige.

Mindretallet - flyselskapenes representanter - mener at utgiftene til mat og drikke ikke
kan dekkes fordi de ikke er dokumentert med kvitteringer.

Vedtak

Transportklagenemnda - fly anbefaler at Ryanair erstatter klagerens utgifter til mat og
drikke med 500 kroner.