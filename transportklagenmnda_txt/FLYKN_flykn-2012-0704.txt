Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.04.2013

Saksnummer
704/12F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Kristiansand til Manchester via Oslo den 25. oktober 2012. SK4609
mellom Oslo og Manchester ble kansellert, og klager ble booket om til å fly via Stockholm.

Klager ankom Manchester 9 timer forsinket, og krever standarderstatning i henhold til EU-
forordning 261/2004.

SAS har i det vesentlige anført:

Den bakenforliggende årsaken til at SK4609 ble kansellert var dårlige værforhold.
Værforholdene førte til manglende fly og mannskap i Oslo. Som en konsekvens av dette ble
maskinen som skulle operere Oslo - Manchester - Oslo kansellert den 25. oktober.

Hendelsen var ekstraordinær, og erstatning kommer utenom det man har rett til i henhold til
EU forordning 261/2004.

Ved kanselleringer har passasjerene rett til å avbryte reisen mot full refusjon, eller ombooking
til neste ledige avgang. Klager valgte sistnevnte.

SAS ønsker å refundere klagers eventuelle kostnader i ventetiden, men kan ikke imøtekomme
kravet utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at vanskelige
værforhold var årsaken til at klagers flygning ble kansellert. Etter nemndas vurdering var det i
den foreliggende situasjon ikke mulig å unngå kanselleringen. Kanselleringen gir følgelig ikke
rett til standarderstatning.

Klager kom forsinket frem til reisemålet. Da forsinkelse skyldtes værforholdene gir heller ikke
forsinkelsen rett til erstatning,

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Bekkan Hansen, Norwegian Air Shuttle ASA

Anders Vattekar, Air France KLM