Vedtak i Pakkereisenemnda

Sammendrag

Krav om kompensasjon fordi hotellet ikke var røykfritt.

Dato
09.03.2020

Saksnummer
2019-04602

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i en 2-romsleilighet
Family for 5 personer med terrasse mot omgivelsene på Sunwing Sandy Bay Beach, Ayia
Napa, Kypros i perioden 26.07.2019 - 16.08.2019. Totalpris 41 695 kroner.

Klager bestilte Sunwing Sandy Bay fordi dette var et røykfritt hotell. Årsaken er at 16-
åringen har innlagt sentralt venekateter og ikke må utsettes for røyk. Hennes kateter må
skiftes pga. røyken hun ble utsatt for og det krever operasjon i narkose. 

Klagers terrasse ble røyklagt både morgen og kveld av folk rundt og det var ikke bare
fra en leilighet. De så også at røyk ble dumpet i blomsterbed slik at det ikke skulle vises i
leiligheten. Klager våknet om nettene og det stinket røyk i leiligheten. 

Røykingen gjorde det umulig å sitte ute og kose seg morgen og kveld. Klager anfører at
de hadde kontakt med Vings representanter på hotellet og at de fikk beskjed om å ta
kontakt med resepsjonen. Det ble gjort, men klager opplevde at det ikke ble notert at de
hadde vært og gitt beskjed. Klager var i resepsjonen og ga beskjed opptil flere ganger,
men det bedret seg ikke. På slutten ble det direkte ubehagelig å gå og varsle da klager
følte seg som gjengangere. 

I tillegg hadde klager bestilt Velkomstpakke Royal. Rengjøringen uteble en av dagene.
Flere ganger måtte klager minne personalet på at de skulle ha en flaske vann hver dag.

Klager valgte et røykfritt pga. datterens helseplager og de betalte dyrt for å bo på
Sunwing. Hadde dette ikke betydd noe, kunne de valgt et hvilket hotell og plass som
helst. I og med at de påpekte for resepsjonen gang på gang at dette var svært viktig for
klager, burde de fulgt dette opp på en bedre måte. 

Klagers krav: Kompensasjon for en ødelagt ferie.

Det vises for øvrig til korrespondanse fra klager.

Tjenesteyterne har i det vesentlige anført
Ving anfører at Sunwing Sandy Bay Beach er et røykfritt hotell. 

Hotellet har i anledning saken uttalt at gjestene som ikke overholdt røykeforbudet ble
minnet på røykeforbudet. Ving er kjent med at det ble satt opp skilt i leiligheten til de
berørte om røykeforbudet og at hotellet fulgte opp vedkommende, som forsikret om
at røykeforbudet ville bli overholdt. Ansvarlig for rengjøringen fulgte jevnlig med på
eventuelle avvik, men uten at dette ble påvist.

Klager tok ikke kontakt med Ving på kontaktinformasjonen de mottok på sms ved
ankomst. Ving anfører at dersom de hadde blitt kontaktet, hadde de fått muligheten til å
følge opp videre og sørget for at vedkommende måtte flytte om røykeforbudet ikke ble
overholdt.

Av og til skjer det at enkelte gjester er til sjenanse for andre i løpet av en ferie. Hvis Ving
blir gjort oppmerksom på dette, vil deres representanter snakke med vedkommende.
Fører ikke det frem, vil personen få en skriftlig advarsel. Hotellet kan deretter vurdere
å bortvise personen fra hotellet, dersom ordensreglementet fortsatt ikke overholdes.
Ving oppfordrer gjestene til å ta kontakt med deres representanter på stedet og forklare
situasjonen når man opplever problemer eller mangler. Kontakten er viktig for å fastslå
om det dreier seg om mangler som gir rett til kompensasjon, for å oppklare eventuelle
misforståelser rundt hva som er bestilt og ikke minst for at de skal få muligheten til å
finne en løsning.

I Velkomstpakke Royal er ekstra dager med rengjøring samt daglig påfylling av vann
inkludert. Det skal ikke være gjestens ansvar å be om når det er bestilt forhånd. Som
kompensasjon har Ving tilbudt klager 500 kroner i kontant utbetaling eller et Ving-
gavekort på 1000 kroner. 

Ving har tilbudt seg å øke verdien av gavekortet til 3 000 kroner i og med at de ser at
klager har bestilt en ny reise med Ving sommeren 2020. 

Det vises for øvrig til korrespondanse fra Ving Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger i
dokumentasjonen i markedsføringen av den avtalte tjenesten innhold. Arrangørens
mangelsansvar omfatter avvik hos arrangøren, men også feil og forsømmelser begått av
dem arrangøren svarer for. Dersom det foreligger en mangel ved pakkereisen, kan den
reisende kreve avhjelp, alternative tjenester, prisavslag eller erstatning etter henholdsvis
§ 27, § 28, § 31 og § 32. 

Klager har fremmet krav om prisavslag begrunnet i røyklukt og manglende vask. Det er
enighet mellom partene at klager bestilte et røykfritt hotell. Likevel viste det seg at andre
hotellgjester ikke forholdt seg til røykeforbudet. Dette ble særlig vanskelig for klagers
datter da hun har venekateter og kan ikke være i røyklukt. Klager klagde gjentatte ganger
til resepsjonen, men forholdet ble ikke tatt opp med tjenesteyter. Det fremkommer av
tjenesteyters svar at dersom de hadde blitt orientert hadde det vært mulig å avhjelpe
enten ved å gi pålegg om røykeforbud ev utkastelse av de andre gjestene eventuelt flytte
klager. Selv om klager her klagde til resepsjonen burde tjenesteyter blitt gitt anledning til
å avhjelpe forholdet og når dette ikke er gjort til tross for informasjon både ved bestilling
og på sms får dette betydning for utmålingen av et eventuelt prisavslag. 

I Velkomstpakke Royal, som klager hadde bestilt var det inkludert ekstra dager med
rengjøring, samt daglig påfylling av vann. Klager opplevde at det ikke var vasket en
dag og at det også manglet vannflasker. Som kompensasjon har Ving tilbudt klager
500 kroner for avvik ved rengjøringen eventuell 1 000 kroner i gavekort. Ving har
i senere korrespondanse tilbudt seg å øke verdien av gavekortet til 3 000 kroner.
Pakkereisenemnda synes dette er et rimelig prisavslag for de påberopte forhold.

Vedtak

Pakkereisenemnda anbefaler at klager ikke gis medhold.