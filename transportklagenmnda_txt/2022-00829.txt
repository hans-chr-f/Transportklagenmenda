Vedtak i Transportklagenemnda - Fly

Sammendrag

Krav om refusjon av flybilletter grunnet
avbestilling som følge av sykdom og legeerklæring.

Dato
02.11.2022

Saksnummer
2022-00829

Tjenesteytere
Travellink

Klager har i det vesentlige anført

Klager hadde bestilt en reise for åtte personer t/r Oslo - München for avreise den
10. april 2022. Billettene ble kjøpt hos Travellink og kostet til sammen kroner 22 174
inkludert avbestillingsforsikring (kroner 225 per person, til sammen kroner 1 800). 

Det viste seg at to av reisende ikke kunne delta på turen grunnet sykdom. I god tid før
avreise gav klager beskjed til Travellink, la frem legeerklæringer for begge, og viste til
avbestillingsforsikringen. Klager har ikke mottatt refusjon av flybillettene.

Klager krever full refusjon av de to flybillettene som ikke ble benyttet, til sammen kroner
5 544.

Tjenesteyterne har i det vesentlige anført
Travellink har ikke avgitt uttalelse til nemnda eller til klager.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

Nemnda legger til grunn at klager hadde kjøpt flybilletter inkludert avbestillingsforsikring
hos reiseselskapet Travellink, og at han ønsker refusjon av to av billettene grunnet
sykdom. 

Travellink har ikke avgitt uttalelse til nemnda. Klager har fremlagt kopi av
avbestillingsforsikring kjøpt hos Travellink, samt kopi av legeerklæring for to av de
reisende.  

Nemnda anbefaler etter dette at Travellink refunderer de to flybillettene det er snakk om
med fradrag av gebyret for avbestillingsforsikringen med kroner 225 per person.

Vedtak

Transportklagenemnda anbefaler at Travellink refunderer de to flybillettene med fradrag
av gebyret for avbestillingsforsikringen med kroner 225 per person.