Vedtak i Transportklagenemnda - Fly

Sammendrag

Krav om erstatning for nye billetter mv. grunnet feil ved betaling av bestilt reise.

Dato
08.08.2012

Saksnummer
059/12F

Tjenesteyter
KLM

Krav om erstatning for nye billetter mv. grunnet feil ved betaling av bestilt reise.

Klager har i det vesentlige anført:

Klager bestilte den 20. september 2011 en reise på KLMs nettsider fra Trondheim til Paris.
Klager mottok en bekreftelse på e-post med referansenummer.

Da klager skulle sjekke inn den 15. desember var reisen kansellert. I ettertid viser det seg at
kredittkorttransaksjonen ikke ble fullført ved bestilling.

Klager stiller seg svært kritisk til hvorfor han ikke ble informert om at reisen ble kansellert.
Hadde KLM sendt klager informasjon om mislykket betaling, ville klager ordnet opp med det
samme ved å betale på andre måter. At KLM i det hele tatt sender en reisebekreftelse før
betaling er bekreftet, finner klager særdeles kritikkverdig.

Klager hadde forhåndsbetalt hotell i Paris, og måtte kjøpe nye dyrere billetter med et annet
selskap, da KLM flyet var fullt. Klager ankom Paris over fem timer senere enn planlagt, og
returnerte 1 ½ time tidligere enn planlagt.

Klager krever erstattet merkostnadene for nye billetter med SAS, samt erstatning for tapt
ferietid, 1/3 av reisens totale pris. Som et alternativ kan klager motta en reise t/r Trondheim -
Nice.

KLM har i det vesentlige anført:

En kontrakt mellom KLM og passasjerene er aldri gyldig dersom et billettnummer ikke
fremkommer på reisebekreftelsen. I dette tilfellet lå ikke feilen hos KLM, da KLM aldri mottok
en autorisasjonskode fra klagers bank.

KLM ønsker likevel å betale mellomlegget mellom den opprinnelige billetten og den nye
billetten med SAS, men kan dessverre ikke imøtekomme klagers krav om erstatning for tapt
ferie.

Nemnda bemerker:

Etter bestilling av reisen mottok klager per e-post en bestillingsbekreftelse med
bestillingsreferanse. Det fremkommer av bekreftelsen at «reservation confirmed».

Klager måtte etter dette etter nemndas vurdering kunne legge til grunn at bindende avtale
var inngått. Om KLM senere ble av den oppfatning at bindende avtale ikke var inngått fordi
de ikke fikk en autorisasjonskode fra klagers bank, måtte KLM etter nemndas vurdering ha
tatt dette spørsmålet opp med klager, slik at feilen kunne rettes opp, i stedet for automatisk å
kansellere klagers billetter.

Klager måtte som følge av KLMs manglende informasjon kjøpe nye billetter. Disse var dyrere
enn de opprinnelige bestilte. Nemnda er av den oppfatning at KLM plikter å erstatte denne
merutgift. Nemnda forstår det slik at KLM nå har erstattet merutgiften. Dersom betaling ikke
er skjedd, anbefales det gjort.

Nemnda finner ikke sannsynliggjort at klager ble påført økonomisk tap ut over ekstrautgifter
til nye billetter. Antall hotelldøgn var det samme. Ferien ble riktignok avkortet med noen
timer, men dette representerer neppe noe økonomisk tap. Det er ikke grunnlag for erstatning
av ikke-økonomisk tap i dette tilfellet.

Vedtak:

Transportklagenemnda-fly finner ikke å kunne anbefale at klager utbetales erstatning ut over
merutgifter til nye flybilletter.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines