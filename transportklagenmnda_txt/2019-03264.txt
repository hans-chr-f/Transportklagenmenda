Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
21.04.2020

Saksnummer
2019-03264

Tjenesteytere
Wizz Air

Klager har i det vesentlige anført

Klager og hans kone skulle sammen med fire andre reise hjem fra Gdansk til Ålesund den
5. mai 2019 kl 14.55 med ankomst kl 16.55. Ved ombordstigning ble klager informert om
at han måtte stå igjen da flyet var overbooket. Klager og hans kone ville ikke skille lag,
hun valgte derfor å bli igjen sammen med sin mann.

Klager ble tilbudt standarderstatning og hotell kun for seg selv. Videre ble han tilbudt ny
billett hjem først den 10. mai, fem dager senere. Klager fant dette tilbudet uakseptabelt,
og bestilte på egen hånd nye billetter påfølgende dag via København og Oslo. Klager og
hans kone ankom endelig bestemmelsessted 28 timer forsinket. 

Klager stiller seg kritisk til kundebehandlingen i denne situasjonen. Videre undrer han
seg over hvorfor flyselskapet ikke spurte etter frivillige som ville stå igjen mot 250 euro,
slik andre flyselskap gjør. 

Klager krever følgende fra Wizz Air:

- standarderstatning 250 euro per person i henhold til EU-forordning 261/2004
- full refusjon av ubenyttet billett med Wizz Air (2 x 807 kroner)
- sjekk-inn gebyr på flyplassen som ikke ble benyttet, 71 euro for to personer.
- nye billetter med SAS (2 x 3 478 kroner)
- tapt arbeidsfortjeneste klager: kroner 3 461
- tapt arbeidsfortjeneste klagers kone: kroner 2 013,45 

Det vises for øvrig til klagers brev.

Tjenesteyterne har i det vesentlige anført

Wizz Air beklager hendelsen og har refundert klagers ubenyttede billett, samt utbetalt
standarderstatning. Wizz Air ønsker også å refundere mellomlegget mellom klagers
nye og opprinnelige billett, 2 245,71, samt eventuelle utgifter til telefon, mat og drikke i
ventetiden.   

Wizz Air kan ikke imøtekomme klagers krav om standarderstatning og refusjon av hans
kones utgifter, dette da hans kone ikke ble nektet ombordstigning, men frivillig valgte å
bli igjen. 

I henhold til Wizz Airs generelle transportvilkår § 17.1.6, er Wizz Air ikke ansvarlig for
følgeskader som tapt arbeidsinntekt. 

Wizz Air kan ikke imøtekomme klagers krav utover det som er refundert og tilbudt.

Nemnda bemerker

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9. Standarderstatningen er ment å kompensere
for både økonomisk og ikke-økonomisk skade. 

Etter nemndas syn har klagers kone i denne saken ikke krav på standarderstatning eller
forpleining, da hun av fri vilje valgte å bli igjen med sin mann. Det fremkommer ikke noe
i saken som tyder på at klager hadde behov for assistanse eller hjelp til å klare seg på
egen hånd. Nemnda har forståelse for at klager og hans kone ville reise sammen, men
dette gir ikke grunnlag for erstatning. 

Nemnda kan ikke anbefale at klager gis medhold i krav om standarderstatning for sin
kone eller refusjon av sin kones utgifter. 

Klager mottok forpleining, men tapte arbeidsinntekt. Han har fremlagt bekreftelse fra
arbeidsgivere på at dette til sammen utgjorde kroner 3 461 for èn dag.

I henhold til Montrealkonvensjonen artikkel 19 er fraktføreren ansvarlig for tap som følge
av forsinkelse ved lufttransport av passasjerer, med mindre han godtgjør at han selv og
hans folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig. 

Wizz Air har ikke forklart eller dokumentert hva som var årsaken til overbookingen.
Flyselskapet kan dermed ikke sies å ha godtgjort at det har tatt alle forholdsregler som
med rimelighet kan kreves for å unngå tapet. Selskapet er dermed ansvarlig for det tap
klager led som følge av forsinkelsen.

I henhold til EU-forordning 261/2004 om flypassasjerers rettigheter artikkel 12 kan
standarderstatning etter EU-forordningen trekkes fra erstatning på annet grunnlag.
Etter fast praksis gjøres det et slikt fratrekk. Passasjeren har således alltid krav på å få
utbetalt standarderstatningen dersom vilkårene er til stede for dette. Har passasjeren
også rett til erstatning på annet grunnlag, og denne overstiger standarderstatningen som
i nærværende sak, kommer standarderstatningen til fradrag. 

Klager har etter dette bare krav på å få utbetalt den delen av den individuelle
erstatningen som overskyter standarderstatningen. I tillegg har klager krav på å få
utbetalt mellomlegget mellom klagers nye - og opprinnelige billett, NOK 2 245,71, samt
eventuelle rimelige utgifter til telefon, mat og drikke i ventetiden slik selskapet har sagt
seg villig til.

Saken ble behandlet av èn forbrukerrepresentant i medhold av
transportklagenemndforskriften § 5-5-(5).

Vedtak

Transportklagenemnda-fly anbefaler at Wizz Air erstatter klagers tap av arbeidsinntekt
med kroner 3 461 med fradrag av 250 euro.