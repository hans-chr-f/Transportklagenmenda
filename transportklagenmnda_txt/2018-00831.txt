Vedtak i Transportklagenemnda
- Kollektivreiser

Sammendrag

Krav om at Ruter frafaller ilagt gebyr som følge av manglende gyldig billett

Dato
19.06.2018

Saksnummer
2018-00831

Tjenesteytere
Ruter

Klager har i det vesentlige anført

Klager reiste med T-banen fra Stovner til Jernbanetorget 8. februar 2018. 

På Jernbanetorget ble klager ilagt gebyr da hun ikke kunne vise gyldig billett. Klager
opplevde hele kontrollsituasjonen som ganske stressende og sjekket derfor sekken på
nytt like etterpå og fant da reisekortet.

I ettertid har klager gjentatte ganger tatt kontakt og sendt dokumentasjon på billett til
Ruter da det hele viste seg å være en misforståelse. Da klager ble gjort oppmerksom på
at innsendt reisekort inneholdt en barnebillett oppdaget klager at hun hadde sendt inn
søsterens kort. 

12. mars 2018 oppsøkte klager Ruter igjen for å overlevere dokumentasjon på riktig kort.
Personellet skrev da en ny klage på vegne av klager, og dagen etter fikk hun en endelig
vurdering av selskapet som opplyste at hun må betale boten. Dette mener klager er en
urettferdig behandling når hun på best mulig måte har forsøkt å opplyse saken. 

Klager krever derfor at Ruter frafaller det ilagte gebyret.

Tjenesteyterne har i det vesentlige anført
Klager ble ilagt gebyr på T-banen 8. februar 2018 som følge av at hun ikke kunne vise
noen gyldig billett. 

Billettene er upersonlig og må være med på reisen man foretar. Klager opplyste i
kontrollen at hun ikke hadde noen billett med seg. 

I ettertid har klager først fremlagt et reisekort uten gyldig billett, deretter et annet
reisekort med gyldig billett. Ruter har ingen rutine med at billetter kan fremvises i
ettertid for å slippe gebyr. Ruter kan ikke vite om det oppgitte reisekortet har vært
benyttet av noen andre på samme tidspunkt som kontrollen. 

Ruter kan på grunnlag av overnevnte ikke imøtekomme klagers krav.

Nemnda bemerker

Klager ble ved kontroll på T-banen 8. februar 2018 ilagt gebyr da hun ikke kunne vise
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager ikke kunne vise billett og at vilkårene for å ilegge gebyr var
til stede. 

Klager viser til at hun fant reisekortet like etter kontrollen, og at hun har fremlagt
reisekortet til Ruter i ettertid. I kontrollrapporten er det bemerket at klager informerte
om at hun ikke hadde billett. 

Ruter har ingen ordning med at reisekort kan vises i ettertid blant annet fordi reisekort er
upersonlige. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er enstemmig.