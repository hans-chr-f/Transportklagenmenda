Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.10.2018

Saksnummer
2017-03148

Tjenesteytere
SAS

Klager har i det vesentlige anført

Klager og hennes datter skulle reise fra Stavanger til København den 25. november 2017
kl 06.00 med SK1871. Like før avgang fikk klager beskjed om at flyet var forsinket grunnet
lynnedslag kvelden i forveien. Etter 12 timers venting ble det klart at flyet ble kansellert.
Klager og datteren mistet en hel dag av sin weekend i København. 

Klager stiller seg kritisk til hvorfor hun ikke ble informert på et tidligere tidspunkt, slik at
hun hadde sluppet å stå opp midt på natten.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
SK1871, fly individ SERJF, ble truffet av et lynnedslag på den foregående flygningen
SK1876, som kom fra København og landet på Sola kl 22.05 den 24. november. SAS viser
til fremlagt dokumentasjon. 

På bakgrunn av at flyet hadde status som forsinket og var planlagt å operere Stavanger-
København kl 11.00, ble det ikke iverksatt ombookinger via Oslo da denne ruten ville
ankommet København senere enn estimert ankomsttid kl 12:10. SK1875 kl 09:50 direkte
Stavanger-København var helt fullbooket. De passasjerer som hadde
videre forbindelse til Europa fra København, ble prioritert ombooket på de avganger som
gikk via Oslo. 

For de som hadde endestasjon København, var SAS' beste håp at SK1871 skulle gå
som planlagt kl 11.00. Når vi ble tvunget å kansellere denne avgangen, var det beste
alternativet å booke om til SK1877 med avgang kl 16.00. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med mer, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda at mener SAS har godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:
Nemnda ser det som dokumentert at kanselleringen skyldtes lynnedslag på foregående
flyvning som ankom Sola sent på kvelden den 24. november. Lynnedslaget førte til at
flyet måtte undersøkes og repareres. Flyet ble først forsinket, men skadene på flyet viste
seg å være så omfattende at avgangen ble besluttet kansellert omtrent kl 11.00. Klager
med reisefølge ble deretter booket om til neste ledige fly kl 16.00. Nemnda anser dette å
være innen rimelig tid. 

Nemnda ser lynnedslag som en ekstraordinær omstendighet i forordningens forstand, jf
eksempelvis FLYKN-2016-1323. Nemnda finner det godtgjort at lynnedslaget ikke kunne
vært unngått selv om alle rimelige tiltak var truffet. Nemnda mener også at følgene av
den ekstraordinære omstendigheten, i dette tilfellet kanselleringen, ikke kunne vært
unngått. 

Slik nemnda ser det, har klageren og reisefølget (tilsammen 2 personer) etter dette ikke
rett til standarderstatning.

Vedtak

Transportklagenemnda - fly anbefaler ikke at klager gis medhold.