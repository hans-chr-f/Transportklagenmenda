Vedtak i Transportklagenemnda - Fly

Sammendrag

Krav om standarderstatning og full refusjon av flybilletter grunnet kansellering.

Dato
28.04.2023

Saksnummer
2022-02695

Tjenesteytere
Blue Air
Bravofly

Klager har i det vesentlige anført

Den 12. april 2022 kjøpe klager (to personer)  en reise hos Bravofly med Blue Air t/r Oslo
- Bucharest for reise 22. mai - 5. juni 2022. Pris NOK 4 219,40 (EUR 443,77), og billettene
ble betalt med kredittkort.  

Den 21. april ble klager informert om at flyvningen var kansellert.

For refusjon av flybillettene ble klager av Bravofly henvist til flyselskapet Blue Air som
svarte at de hadde overført pengene til en virtuell lommebok på Blu Airs nettside, og at
klager kun kan benytte pengene ved kjøp av nye flybilletter hos flyselskapet. 

Den 16. juni kjøpte klager en ny flybillett direkte hos Blue Air til samme destinasjon. Hun
brukte pengene i den virtuelle lommeboken hos Blue Air i tillegg til NOK 897,90 EUR 84).
Også denne reisen ble kansellert av flyselskapet den 22. august, 57 dager før avreise. 

I etterkant har nettsiden blitt utilgjengelig, og klager har ikke lenger tilgang til denne
virtuelle lommeboken.  

Klager krever standarderstatning, samt full refusjon av flybillettene.

Tjenesteyterne har i det vesentlige anført
Verken Bravofly eller Blue Air har avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Verken Bravofly eller Blue Air har avgitt uttalelse til nemnda. Nemnda legger etter dette
klagers anførsler til grunn.

Basert på sakens opplysninger legger nemnda til grunn at klagers flyvninger mellom Oslo
og Bucharest t/r den 22. mai - 5. juni 2022, og at den nye reservasjonen klager bestilte
hos flyselskapet, ble kansellert mer enn 14 dager i forveien. Klager har derfor ikke rett på
standarderstatning i henhold til EU-forordning 261/2004 artikkel 5 nummer 1 bokstav c
punkt i). 

Ved kansellering skal flyselskapet tilby passasjeren valget mellom refusjon, omruting
snarest mulig eller omruting på et senere tidspunkt, jf. EU-forordning 261/2004 artikkel 8
nummer 1. Klager ble ikke tilbudt omruting.  

Det er i henhold til dom avsagt av EU-domstolen C-302/16 flyselskapene som er
ansvarssubjekter etter forordningen, også om billetten er kjøpt av et online reisebyrå.
Flyselskapet er i henhold til dommen i disse tilfellene henvist til å søke regress hos den
ansvarlige hvis nasjonal rett åpner for det. Dette gjelder selv om flyselskapet har utbetalt
refusjonsbeløpet til reisebyrået. 

Nemnda anbefaler etter dette at Blue Air refunderer klagers flybilletter direkte til klager. 

Dersom refusjonen går via Bravofly, skal klager etter nemndas syn også ha refusjon av
reisebyråets administrasjonsgebyr. Nemnda kan i den forbindelse ikke se at Bravofly har
godtgjort at de har hjemmel verken i lov eller avtale for å kreve et slikt gebyr i tilfeller
hvor flyselskapet kansellerer. Dersom Bravofly hadde fremlagt et avtalerettslig grunnlag,
mener nemnda uansett at et slik administrativt gebyr er urimelig når det er flyselskapet
som kansellerer reisen, jf. avtaleloven § 36. Det vises i den forbindelse til sak 2020-02445
og sak 2020-01608.

Vedtak

Transportklagenemnda anbefaler at Blue Air refunderer klagers flybilletter direkte til
klager. Dersom refusjonen går via Bravofly, skal klager også ha refusjon av reisebyråets
administrasjonsgebyr.