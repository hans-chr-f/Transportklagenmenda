Vedtak i Transportklagenemnda - Fly

Sammendrag

Krav om refusjon grunnet dobbelt bestilt reise.

Dato
05.06.2018

Saksnummer
2017-01542

Tjenesteytere
Tripsta.no

Klager har i det vesentlige anført

Klager forsøkte å bestille en reise t/r Kristiansand - Bodø for to personer hos
nettreisebyrået Tripsta for reise 22. - 27. juli 2017. Klager kom så langt at hun hadde lagt
inn kredittkortnummer, men så var det ikke mulig å komme videre. Hun hadde enda ikke
tastet kode via nettbanken, slik hun ellers må ved kjøp over nett. Klager mottok ingen
epost bekreftelse og hun sjekket at hun ikke var belastet for reisen på nettbanken. Klager
tok det derfor som gitt at bestillingen ikke var gått gjennom. 

Det hastet med å bestille billetter så klager bestilte deretter to billetter hos et annet
nettreisebyrå, og hun mottok reisebekreftelse.

Senere oppdaget klager at hun var blitt belastet for tre billetter av Tripsta, to like
bestillinger i sitt navn og èn i hennes reisefølges navn. Tilsammen kroner 12 495. Klager
har lang erfaring med å bestille på nett men har aldri opplevd lignende. 

Da klager kontaktet nettreisebyrået kunne de kun tilby refusjon skatter og avgifter. 

Klager krever full refusjon av billettene, kroner 12 495.

Det vises for øvrig til klagers brev.

Tjenesteyterne har i det vesentlige anført
Den 7. juni 2017 bestilte klager tre like reiser via Tripstas' webside:

F79227845 ble gjennomført kl 18.26 for klager selv.
F79229543 ble gjennomført kl 18.47 for klagers medreisende.
F79227845 ble gjennomført kl 22.23 for klager selv, altså identisk med F79227845. 

Klager har lagt inn ovennevnte bestillinger, fylt inn navn og kontaktinformasjon og
betaling. Bekreftelse ble så sendt til klagers e-post adresse. Tripsta viser til fremlagt
utskrift som viser at e-postene for samtlige bestillinger ble levert. Tripsta har ikke mottatt
autosvar om at e-postene ikke kunne leveres. I tillegg hadde klager krysset av for å motta
reisedetaljer per sms, det ble derfor også sendt sms til klagers mobilnummer på hver
bestilling.  

Før klager får gjennomført en bestilling hos Tripsta må kun krysse av for å ha lest regler
og vilkår. Her kommer det blant annet frem at dersom man ikke mottar reisebekreftelse
innen 48 timer må man kontakte reisebyrået. Tripsta har ingen informasjon som viser at
klager tok kontakt med reisebyrået angående dobbeltbestillingen før den 13. juni. 

For å komme gjennom på telefon til Tripsta må man taste inn sitt mobilnummer og
reservasjonsnummer. Klager hevder hun ikke mottok e-post bekreftelse fra reisebyrået,
men dette kan ikke stemme da hun tastet inn sitt reservasjonsnummer F79227845 via
telefon. 

Per telefon ble klager informert om at reisebyrået må sjekke med flyselskapet om det
er noen refusjon. Som reisebyrå plikter Tripsta å forholde seg til flyselskapenes regler
og vilkår. I dette tilfellet var det ingen refusjon på billettene klager hadde kjøpt. Klager
har krav på refusjon av skatter og avgifter som var på kroner 394 per billett etter at
reisebyråets serviceavgift var trukket fra.   

Til informasjon er billett med reservasjonsnummer F79229543 delvis benyttet. Refusjon
av skatter og avgifter er derfor ikke mulig på denne.

Tripsta har refundert kroner 394 per ubenyttede billett, men kan ikke imøtekomme
klagers krav utover dette. 

Det vises for øvrig til Tripstas brev.

Nemnda bemerker

Klager bestilte tre reiser på Tripstas nettside den 7. juni 2017. Disse ble betalt med
kredittkort. Reisene ble bekreftet med epost sendt til klagers epostadresse. Dette
fremgår av  fremlagt dokumentasjon. 

Tripsta er en formidler av flybilletter. Før klager fikk gjennomført bestillingene hos Tripsta
måtte kun krysse av for å ha lest regler og vilkår. Her kommer det frem at dersom man
ikke mottar reisebekreftelse innen 48 timer må man kontakte reisebyrået. Først den 13.
juni tok klager kontakt med reisebyrået angående dobbeltbestillingen. Det var på dette
tidspunktet for sent å kansellere billettene. 

Nemnda mener klager selv må bære ansvaret for at hun dobbeltbestilte reisene. 

Det var ingen refusjon på billettene klager bestilte, og Tripsta har tilbakebetalt
refunderbare skatter og avgifter. 

Nemnda kan ikke anbefale at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold i sitt krav.