Vedtak i Transportklagenemnda - Fly

Sammendrag

Krav om standarderstatning grunnet ruteendring og forsinkelse.

Dato
14.05.2019

Saksnummer
2018-01910

Tjenesteytere
Wizz Air

Klager har i det vesentlige anført

Klager skulle reise fra Torp til Vilnius den 18. april 2018 kl 16.00 med ankomst kl 18.45
med flight W6 8080. Avgangen ble først endret til 19. april med avgang kl 17.45, deretter
forsinket slik at klager ankom endelig bestemmelsessted mer enn ett døgn forsinket.

Klager mener ruteendringen på avgangen den 18. april ikke er av ekstraordinær art, og at
Wizz Air ikke kan skylde på været.  

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
Den 26. mars ble klagers opprinnelige avgang den 18. april 2018 endret til den 19. april.
Klager ble informert om ruteendringen to ganger per e-post, både den 4. og den 7. april.
Wizz Air viser til fremlagt bekreftelse på utsendte eposter. Da klager har sjekket inn på
denne avgangen anser Wizz Air ruteendringen som akseptert. 

W6 8080 ble forsinket som følge av dårlige værforhold på Torp, tåke med svært lav sikt.
Wizz Air viser til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll.

Wizz Air kan ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet Wizz Air informerte klager om ruteendring på W6 8080 den 4. april
2018 som var mer enn to uker før avreise. Kanselleringen gir følgelig ingen rett til
standarderstatning.

Nemnda legger videre til grunn at flight W6 8080 den 19. april ble forsinket slik at klager
ankom sitt endelige bestemmelsessted mer enn tre timer forsinket. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Wizz Air har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Wizz Air har fremlagt dokumentasjon som viser at W6 8080 fra Torp til Vilnius ble
forsinket grunnet tåke og lav sikt på Torp. Wizz Air kunne ikke gjort noe for å forhindre
værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly finner ikke å kunne anbefale at klager gis medhold.