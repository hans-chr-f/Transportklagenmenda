Vedtak i Transportklagenemnda - Fly

Sammendrag

Krav om standarderstatning for kansellert flyvning
som følge av feil på fuelingsystemet på Schiphol.

Dato
16.09.2021

Saksnummer
2020-03475

Tjenesteytere
KLM

Klager har i det vesentlige anført

klager skulle reise med KLM fra Stavanger til Amsterdam den 24. juli 2019. Avgangen
med KL1204 skulle være kl. 18.15, men ble kansellert på samme tidspunkt. Det ble ikke
oppgitt noen årsak og klager fikk ikke tilbud om omruting eller informasjon om sine
rettigheter.

Klager sendte en klage til KLM og fremsatte krav om standarderstatning for kansellert
reise i henhold til EU-forordning 261/2004. KLM har kun svart at de har mottatt kravet,
men klager har ikke fått noe endelig svar fra dem.

Tjenesteyterne har i det vesentlige anført
Klagers flyvning med KL1204 den 24. juli 2019 ble kansellert som følge av en feil på
fuelingsystemet på Schiphol flyplass i Amsterdam. Mer enn 179 KLM- flyvninger  ble
kansellert og hendelsen medførte store forstyrrelser i flytrafikkprogrammet både den
24. og 25. juli 2019. KLM viser til fremlagt dokumentasjon og trafikklogg, samt klagers
bestillingshistorikk. 

Feilen i fuelingsystemet var en ekstraordinær hendelse helt utenfor KLM's kontroll og de
kan på bakgrunn av dette ikke imøtekomme klagers krav om standarderstatning henhold
til EU-forordning 261/2004 i dette tilfellet.

Nemnda bemerker

Passasjerene har rett på standarderstatning med mindre
flyselskapet kan godtgjøre at kanselleringen skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf. EU-forordning
261/2004 artikkel 5. Det samme gjelder forsinkelse som medfører at passasjerene
kommer frem til det endelige bestemmelsesstedet mer enn tre timer etter det planlagte
ankomsttidspunktet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at klagers flyvninger ble kansellert på grunn av funksjonsfeil i
drivstoff-systemet hos AFS (Aircraft Fuel Supply).
Etter EU-domstolens praksis er det to vilkår som begge må være til stede for at en
begivenhet skal betegnes som en ekstraordinær omstendighet. 

For det første må begivenheten ligge utenfor flyselskapets faktiske kontroll. For det
andre må begivenheten etter sin art og innhold ligge utenfor flyselskapets «sedvanlige
aktivitetsutøvelse».

Det er på det rene at KLM ikke har hatt noen faktisk kontroll over driften av
drivstoffsystemet på Schiphol.

Flertallet, flyselskapenes representanter og nemndsleder, mener at en feil ved
flyplassens drivstoffsystem er en begivenhet som ligger utenfor flyselskapets sedvanlige
aktivitetsutøvelse. Vedlikehold av flyplassens fuelsystem ligger utenfor flyselskapets
sedvanlige yrkesutøvelse. 

For ordens skyld bemerkes at i FLYKN-2019-3358 ble løsningen
motsatt. Nemndas flertall kan ikke se at det er flyselskapet som skal bære risikoen
for frembringelse av drivstoff helt frem til flyet. Feil ved drivstoffsystemet er i tidligere
nemndspraksis ansett som en ekstraordinær omstendighet, jf. FLYKN-2019-3776,
og flertallet ser ikke grunnlag for å utvide rekkevidden av flyselskapets alminnelige
aktivitetsutøvelse på dette området.

Mindretallet, forbrukerrepresentantene, er enig med flertallet i at flyselskapet ikke har
hatt noen faktisk kontroll over drivstoffsystemet på Schiphol. Mindretallet er imidlertid
av den oppfatning at feil ved flyplassens drivstoffsystem er en begivenhet som ligger
innenfor flyselskapets sedvanlige aktivitetsutøvelse. Etterfylling av drivstoff er et av
flere sentrale tiltak og funksjoner som til sammen kreves for å levere ruteflytjenester til
passasjerer. Det er uten betydning for flyselskapets ansvar om enkeltfunksjoner innenfor
selskapets aktivitetsutøvelse utføres av selskapet selv, gjennom kontraktsmedhjelpere,
gjennom infrastrukturtjenester, eller på annen måte. 
Mindretallet viser for øvrig til C-394/14 (flytrappdommen) og til flertallets drøftelse i
FLYKN-2019-3358. 

Etter mindretallets syn foreligger det ikke en ekstraordinær omstendighet, og det er
derfor mindretallets oppfatning at klager har krav på standarderstatning.

I tråd med flertallets syn har klager ikke krav på standarderstatning. 

Vedtaket er fattet med den dissens som fremgår over.

Vedtak

Transportklagenemnda anbefaler at klager ikke får medhold i sitt krav om
standarderstatning.