Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
14.02.2013

Saksnummer
55/12 J

Tjenesteyter
NSB

Krav om sletting av gebyr for manglende billett.

Klager har i det vesentlige anført:

Klager skulle ta toget fra Stabekk stasjon og hadde dårlig tid. Hun løp som besatt og kom om
bord i det dørene ble lukket på en ubetjent vogn som var nærmest. Hun sto andpusten og
svett ved inngangsdøren for å ta igjen pusten. I det klager var på vei til en betjent vogn ble
hun stoppet av en kontrollør som ikke ville slippe henne forbi. Klager ble ilagt et gebyr og
sendte så en klage til NSB med forklaring på hva som skjedde. NSB mener klager har sneket.
Klager har bedt NSB sjekke opp med kontrolløren med initialene TMT om hva som faktisk
skjedde.

Klager krever gebyret slettet.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har fått anledning til å kjøpe billett av
konduktøren når han/hun går gjennom vognen.

Det er både utvendig og innvendig i togsettene godt synlig merket at passasjerene må ha
gyldig billett for å oppholde seg i ubetjent vogn.

Klager sier at hun hadde veldig dårlig tid til togets avgangstid, og at hun derfor løp inn i en
ubetjent vogn for å ta igjen pusten. Dersom en kontroll pågår og en kunde kommer løpende
i siste liten vil kontrolløren vanligvis vise vedkommende inn på betjent vogn, og i hvert fall
ikke ilegge gebyr. NSB kan ikke se at dette har vært tilfelle her. Når en kunde oppholder seg i
ubetjent vogn er det vanskelig å fastslå for NSB om kunden har til hensikt å «snike» eller ikke.

Klager ble påtruffet på toget uten gyldig billett i en ubetjent vogn den 14.05.12. Klager fikk
altså gebyr basert på det objektive kriteriet at hun ikke hadde gyldig billett.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Gebyret kan således ilegges selv om passasjeren ikke har
opptrådt klanderverdig.

Det er passasjerens ansvar å ha gyldig billett. Billetter kan kjøpes før man går om bord i toget
og i betjente vogner i toget. På ubetjente vogner er det ikke anledning til å kjøpe eller aktivere
billetter.

NSBs ubetjente vogner har oransje dører der det øverst på døren med stor skrift står skrevet
«Ubetjent». Midt på døren står skrevet «Kun gyldig billett» «Stemplet eller validert». Inne i den
ubetjente vognen er det oppslag med følgende ordlyd:

«Du befinner deg nå i en ubetjent vogn. For å ta plass i denne vognen, må du ha en stemplet
eller validert gyldig billett som gjelder for hele reisestrekningen. Elektroniske billetter
må valideres for å være gyldige. Mangler du gyldig billett, kan du gå til betjent vogn hvor
konduktøren vil hjelpe deg. Dersom du ved kontroll mangler gyldig billett, vil du bli ilagt et
gebyr fastsatt av Samferdselsdepartementet.»

Nemnda er av den oppfatning at ovennevnte informasjon må forstås slik at ikke enhver
tilstedeværelse uten gyldig/aktivert billett gir grunnlag for kontrollavgift. Man må imidlertid
ha gyldig/aktivert billett for å kunne «ta plass» i en slik vogn. Hvorvidt man har tatt plass
eller ikke, vil bero på en konkret vurdering. Nemnda bemerker i denne forbindelse at en har
oppfattet NSB slik at kontroll ikke vil bli iverksatt før passasjerene har hatt mulighet til å finne
plass eller oppsøke rett vogn.

Nemnda har ved vurderingen av denne saken delt seg i et flertall og et mindretall.
Nemndas flertall, lederen og forbrukernes representanter, finner det på bakgrunn av
de foreliggende opplysninger ikke sannsynliggjort at klager hadde «tatt plass» i vognen
da hun ble ilagt kontrollgebyr. Flertallet viser til klagers opplysninger om at hun var
på vei til en betjent vogn da hun ble stanset. NSB har ikke gitt nærmere opplysninger
om hvor lenge klager oppholdt seg i ubetjent vogn før kontrollen ble foretatt, hvor
kontrollen ble foretatt i forhold til avgangen fra Stabekk stasjon eller lignende. Etter
flertallets vurdering burde NSB ha sikret slike bevis ved spesifisert loggføring av
kontrollen. Passasjeren har på sin side svært få muligheter til å dokumentere sin
oppfatning. Etter flertallets vurdering må bevistvilen, om klager hadde tatt plass eller
ikke, gå ut over den som kunne sikre bevis: NSB.

Flertallet er etter dette av den oppfatning at vilkårene for ileggelse av gebyr ikke var til stede
og anbefaler at gebyret frafalles.

Nemndas mindretall, jernbaneforetakenes representanter, finner det mest sannsynlig
at kontrollen ble gjennomført i henhold til NSBs rutiner for kontroll, slik at det var gitt
tilstrekkelig tid til å gå videre til betjent vogn før kontrollen ble gjennomført. Vilkårene
for å ilegge gebyr var således til stede.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at gebyret frafalles.