Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-01056

Tjenesteytere
SAS

Klager har i det vesentlige anført

Klager skulle reise fra Stavanger til London den 1. mars 2018 kl 09.05 med ankomst kl
10.10 med SK4629. Avgangen ble kansellert like før avgang. Klager ble booket om og hun
ankom endelig bestemmelsessted mer enn tre timer forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4629 ble kansellert som følge av ATC-restriksjoner og dårlige værforhold i London,  

SAS ble pålagt av flyplassmyndighetene på Heathrow å kansellere 25 % av trafikken til
London/Heathrow den 1. mars grunnet ugunstige værmeldinger. Når SAS får instrukser
fra flyplassmyndigheter har vi ikke noe annet valg enn å følge disse. SAS viser til fremlagt
dokumentasjon. 

Klager ble booket om til neste ledige avgang med avgang kl 17.50. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll.

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Flyselskapet SAS har fremlagt dokumentasjon med beskrivelse av hendelsen som
opplyser at kanselleringen skyldtes restriksjoner fra flygeledelsen på Heathrow, som
følge av ugunstige værmeldinger. SAS agerte på instruks fra tårnet.  

Slik nemnda ser det har flyselskapet godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet; kanselleringen skyldtes at SAS fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.