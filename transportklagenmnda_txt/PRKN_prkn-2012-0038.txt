Vedtak i Pakkereisenemnda

Sammendrag

Saken gjelder klage på hotellstandard, særlig kakerlakker, Gran Canaria.

Dato
26.09.2012

Saksnummer
38/12

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Destinasjon: Puerto Rico

Antall reisende: 2

Reisens pris: 18.963

Tidspunkt: 191111 - 031212

Saken gjelder:

Saken gjelder klage på hotellstandard, særlig kakerlakker, Gran Canaria.

Klager anfører at av beskrivelsen av hotellet hadde det fremgått at det var mulighet for
en matbit ved bassenget. Det fantes ikke, og de måtte derfor ordne med matstell midt
på dagen.

Klagers hovedpunkt er kakerlakker - det så ut som en invasjon og klager avlivet og spylte ned
25 stk i løpet av 14 dager. Fra resepsjonen fikk de en stor boks insektsspray. Etter flere klager
ble de lovet at rommet skulle renses.

Det skjedde ikke, men de fikk enda en boks med spray.

Ferien ble ikke som forventet, lite søvn p g a konas frykt for kakerlakker.

Solfaktor har anført at det er vanlig med kakerlakker på Gran Canaria på grunn av
klimaet og at antallet varierer. Når det gjelder pool-baren, står det ikke noe om den i
hotellteksten fordi det ikke loves at den er åpen. Gjestene på hotellet kan imidlertid
bruke pool-baren på nabohotellet. Dette fremgikk ikke tydelig nok av informasjonen på
nettsiden. Solfaktor har tilbudt 120 euro i kompensasjon fordi hotellet burde ha vært
mer behjelpelig med å spraye rommet mens klager var på stranden og fordi det ikke var
opplyst om tilgangen til pool-bar på nabohotellet. 120 euro utgjør 10% av hotellprisen.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Opplysninger på nettet eller i kataloger o l inngår som en del av
avtalen. Mangler kan gi grunnlag for prisavslag hvis de ikke avhjelpes innen rimelig tid.

Kakerlakker er vanlig i sydlige land, og reisende må i rimelig utstrekning være forberedt på å
kunne bli berørt av dette uten at det gir grunnlag for prisavslag eller erstatning. Kakerlakker
bekjempes normalt med spray og det er ikke uvanlig at spraying må gjentas.

Opplysningene i saken her tyder ikke på at problemer utover det klager måtte være
forberedt på, men det kan synes som hotellet ikke ga den assistanse som kunne forventes.
Reklamasjonsnemnda finner den tilbudte kompensasjon rimelig for begge de forhold klager
har tatt opp.

Vedtak:

Reklamasjonsnemnda for pakkereiser kan ikke anbefale kompensasjon utover de tilbudte 120
euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Fiske, Amisol AS.