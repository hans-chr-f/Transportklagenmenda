Vedtak i Pakkereisenemnda

Sammendrag

Krav om prisavslag grunnet hotellstandard.

Dato
20.09.2018

Saksnummer
2018-01966

Tjenesteytere
Reisegiganten AS

Klager har i det vesentlige anført

Klager bestilte en pakkereise for to personer med innkvartering i en leilighet med ett
soverom på Hotel Solana, Puerto Rico, Gran Canaria i perioden 03.03.2018 - 10.03.2018.
Totalpris DKK 7.781.

Klager var ikke fornøyd med:

- Hotellstandarden generelt
- Manglende rengjøring
- Støy
- Hotell
- Balkong / markterrasse

Forklaring
Hotellet var annonsert med 3 ***, men viste seg å være under kategorien for antall
stjerner. 

Klager kjøpte også en ukes reise til det samme hotellet i juli måned. De ønsket
kostnadsfri avbestilling av denne reisen da de ikke ville bo på et gammelt og nedslitt
hotell. Klager har reist til Puerto Rico de siste 15 årene og er kjent med hotellstandarden. 

Klager krever reisens pris refundert, samt DKK 6.283 for reisen 03.07.2018 - 10.07.2018.

Det vises for øvrig til korrespondanse fra klager.

Tjenesteyterne har i det vesentlige anført
Klagen de mottok var kun en anmeldelse på "Trustpilot" hvor det ble klaget på antall
stjerner som hotellet var tildelt og støyende naboer i rommet ved siden av. 

Reisegiganten etterspurte ytterligere og mer detaljert informasjon, men klager henviste
kun til anmeldelsen på "Trustpilot". De øvrige forholdene som klager først nevner i
klagen til Pakkereisenemnda, som misnøye med rengjøring og balkong, har ikke tidligere
blitt nevnt ovenfor arrangøren og de har derfor heller ikke tatt stilling til dette. Klagers
leilighet hadde balkong. Det fremgår av hotellinformasjonen at rengjøring av leilighetene
utføres to ganger per uke. 

Når det gjelder hotellets standard, har Reisegiganten klassifisert hotellet til 3 stjerner.
Dette er Reisegigantens egen klassifisering av hotellet, hvilket de mener er korrekt. Av
Reisegigantens vilkår fremgår blant annet følgende: 

"13.0 Hotellklassifisering
Hotellklassifisering for hotel er til for at vise totalkvalitet, serviceniveau, standard på mad
og et udvalg af faciliteter som er tilgængelige på de forskellige steder. Klassifiseringen i
hvert land varierer på grundlag af de spesielle krav som er etablert i landet. Klassifisering
for lejligheder er for at symbolisere en totalkvalitet, serviceniveau, standard på mad og
et udvalg af fasiliteter som er tilgængelige på de forskellige steder. Klassifiseringerne i
hvert land varierer på grundlag af de specielle krav som er etablert i hvert land. Antal
stjerne i vores hotelbeskrivelser er baserede på subjektive kriterier fra vores erfaring
med hotellet, herunder kvalitet og
generelt serviceniveau. Vores rangering er ikke altid sammenfaldende med den officelle
rangering.
2 stjerner: Varierer mellem et lille til middels stort kompleks som tilbyr en basisservice.
3 stjerner: Mellomklasse.
4 stjerner: Høyere middelklasse med mange faciliteter.
5 stjerner: Den høyeste standard som vi tilbyder."

Solana har offisielt to nøkler ettersom det er et leilighetshotell. Reisegiganten
klassifiserer ikke hotellene med "nøkler", men med "stjerner" og deres hotellagent har
valgt å markedsføre Solana som et 3-stjerners leilighetshotell. Hotellet har hatt den
samme klassifiseringen i mange år.  Reisegigantens hotellagent har ikke tidligere mottatt
noen reklamasjoner på dette hotellet. Reisegiganten mener hotellet holder standard som
lovet. 

Klager tok ikke kontakt med Reisegiganten mens de var på reisemålet. Kontakt
informasjon finnes i reisedokumentene, samt i "god reise mail" sendt klager en uke før
avreise. Reisegiganten/Solfaktor, treffes på telefon innenfor sine åpningstider, og deres
hotellagent har 24-timers åpen telefonlinje. 

Andre gjesters oppførsel er utenfor deres kontroll og de kan ikke stilles ansvarlig
for dette. Dersom de hadde blitt informert om klagers misnøye, ville de likevel ha
hjulpet klager med en løsning i form av rombytte, hotellbytte eller dialog med hotellet.
Hotel Solana har forklart at klager henvendte seg i resepsjonen angående støy fra
naborommet to dager før hjemreise. Hotellpersonalet snakket med gjestene som
forårsaket støyen og ba dem om å dempe seg.

Klager hadde bestilt en reise til Hotel Solana, Puerto Rico 3. - 10. juli 2018. Denne
reisen ønsket klager å avbestille etter hjemkomst 10. mars 2018. Reisen var med
rutefly. I henhold til Reisegigantens vilkår, samt allminnelige vilkår for pakkereiser,
finner Reisegiganten at de hadde rett til å belaste gebyr som dekket deres utgifter til
leverandørene, hvilket fremgår i deres vilkår. I dette tilfelle måtte Reisegiganten betale
DKK 4.244 til Ryanair for flybillettene.  Det resterende beløpet på DKK 2.039,- ble utbetalt
til klager.

Før klager besluttet å avbestille reisen og motta refusjon på DKK 2.039 fikk klager tilbud
om å bytte hotell, uten å bli belastet for endringsgebyr. Dette ønsket de ikke og bekreftet
avbestilling av hele reisen.

Reisegiganten kan ikke se at det foreligger noen vesentlige mangler ved den
gjennomførte reisen som berettiger til prisavslag og de kan ikke etterkomme klagers
ønske om full refusjon for den reisen som ble avbestilt.

Det vises for øvrig til korrespondanse fra Reisegiganten AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Avvik fra det avtalte regnes likevel ikke som en mangel dersom det er av mindre
betydning og er av et slag kunden må regne med kan inntreffe fra tid til annen.  Det
fremgår av Alminnelige vilkår for pakkereiser pkt. 8.2 f) IV at forhold som den reisende
må regne med kan oppstå fra tid til annen, og som ligger utenfor arrangørens kontroll,
normalt ikke regnes som en mangel ved pakkereisen.

Nemnda har gjennomgått sakens dokumenter.  Det fremgår at klageren ikke har stilet sin
klage til arrangøren.  Det han har gjort, er å anmelde reisen på Trustpilot. Arrangøren er
deretter oppfordret til å lese anmeldelsen og behandle innholdet i denne som en klage.

Det første det klages over er hotellets klassifisering.  Arrangørens klassifiseringssystem
er redegjort for i tilsvaret.  Forøvrig finnes det ikke noe offisielt klassifiseringssystem som
gjelder for europeiske hoteller.  Det er stort sett det enkelte lands turistmyndigheter
som vurderer og klassifiserer hotellene.  Det er ikke bare standard på det enkelte
hotellrom som er med i vurderingen, men også beliggenhet. Eldre hoteller har gjerne
et oppgraderingssystem/vedlikeholdsplan for rommene, slik at enkelte rom kan
være relativt nedslitte og stå for tur til å oppgraderes, mens andre kan være relativt
nyoppussede. Nemnda kan, ut fra det som er fremlagt, ikke se at det er gitt villedende
opplysninger om hotellets standard.  Klageren har f. eks ikke sendt bilder eller lignende
med klagesaken for å dokumentere eventuell dårlig standard.

Arrangøren fikk ikke kunnskap om at klageren var misfornøyd med hotellstandarden
før etter hjemkomst.  Skal klageretten være i behold må man klage så snart som mulig.
Kan ikke hotellresepsjonen hjelpe, skal arrangøren kontaktes.  Det er vedlagt kopi av den
informasjon som sendes ut i forkant av reisen.  Der fremgår både prosedyren for klage
og kontaktinformasjon. Hadde prosedyrene vært fulgt kunne klageren muligens ha fått
byttet rom, byttet til et annet hotell etc.  Slik saken nå ligger an vil man ikke nå frem med
et krav om prisavslag.

Det er videre klaget over støy etc. fra naborommet.  Andre reisendes oppførsel hefter
arrangøren ikke for.  Nemnda har merket seg at klageren først klaget over støy til
hotellresepsjonen to dager før hjemreise.  Etter at resepsjonen mottok klagen ble
forholdet tatt opp med gjestene.  Hvorvidt dette hjalp til med å redusere støyen er det
ikke opplyst om. 

Nemnda kan etter dette ikke se at klageren har krav på prisavslag for den reisen som er
gjennomført.

Når det gjelder avbestilling av en fremtidig reise til samme hotell, viser nemnda til
at klageren har fått refundert det som var innbetalt for hotellet.  Flybillettene er ikke
refunderbare, slik det fremgår av bekreftelsen fra Ryanair som er vedlagt saken.
Nemnda kan ikke se at flyskatter er spesifisert. Siden flybillettene gjelder tur/retur
Hamburg/Grand Canaria har nemnda ikke kunnskap om hvordan det forholder seg med
flyskatter.  Hvis dette er beregnet i prisen, skal klageren ha flyskattene refundert.

Vedtak

Pakkereisenemnda finner ikke å kunne anbefale at klageren gis prisavslag.  Hvis
flyskatter er beregnet i de ubrukte flybillettene, skal disse refunderes.