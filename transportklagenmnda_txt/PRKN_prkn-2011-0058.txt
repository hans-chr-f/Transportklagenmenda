Vedtak i Pakkereisenemnda

Sammendrag

Reise til Gran Canaria, 4. - 11. desember 2010. Krav
om prisavslag grunnet forsinket ankomst til hotellet.

Dato
..

Saksnummer
58/11

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: kr 15. 976

Saken gjelder:

Reise til Gran Canaria, 4. - 11. desember 2010. Krav om prisavslag grunnet forsinket ankomst
til hotellet.

Klagerne har i det vesentlige anført:

Klagerne ble sittende to timer i bussen på flyplassen etter at alle var ankommet med bagasje.
Disse to timene kom i tillegg til en flyforsinkelse på 6 timer og 49 minutter. Forsinkelsen ble
derfor 8 timer og 49 minutter.

Klagerne krever refunder 2/7 av reisens grunnpris.

Det vises for øvrig til klagers brev.

Apollo har i det vesentlige anført:

Forsinkelsen til Gran Canaria skyldtes streiken blant flygelederne 4. desember og
konsekvensen av denne. Når forsinkelser oppstår som følge av en force majeure situasjon
skal turoperatør sørge for mat og drikke og overnatting om det blir nødvendig. Det
kompenseres ikke for selve flyforsinkelsen og hva denne måtte medføre av ekstra kostnader
utover kost og losji samt transport til reisemålet.

Apollo beklager uklarhetene rundt den ekstra ventetiden klagerne fikk etter ankomst Las
Palmas, og har utbetalt en kompensasjon på 500 kroner per person for dette.

Nemnda bemerker:

Nemnda legger på bakgrunn av de foreliggende opplysninger til grunn at klagerne ankom
Gran Canaria 6 timer og 49 minutter etter planlagt ankomsttidspunkt.

De ble ytterligere forsinket to timer på flyplassen.

I henhold til alminnelige vilkår for pakkereiser pkt 8.2 f) V regnes forsinkelse under transport
eller endret avgangs/ankomsttider ikke som en mangel når oppholdet på reisemålet ikke
forkortes med mer enn åtte timer for reiser med varighet mellom fem og åtte døgn. Om
forsinkelsen/endringen skyldes tiltak fra luftfartsmyndigheter, eksepsjonelle værforhold,
trengsel i luftrommet eller andre, lignende forhold arrangøren eller transportøren ikke kan ha
innvirkning på fordobles de foran angitte frister.

Forsinkelsen til Gran Canaria gir således ikke rett til prisavslag.

Forsinkelsen gir heller ikke rett til standarderstatning etter EU forordning 261/2004 da
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet.

Apollo har gitt en kompensasjon på kr 500 per person for forsinkelsen på reisemålet. Nemnda
finner ikke grunnlag for å anbefale kompensasjon ut over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål M. Andersen, Forbrukerrådet

Marianne Strømme, Solia AS

Vigdis Fiske, Amisol AS