Vedtak i Transportklagenemnda - Fly

Sammendrag

Krav om refusjon av ny billett som følge av kansellert reservasjon.

Dato
16.02.2015

Saksnummer
650/14F

Tjenesteyter
Travelstart

Krav om refusjon av ny billett som følge av kansellert reservasjon.

Klager har i det vesentlige anført:

Klager var del av et reisefølge på 15 som skulle reise fra Stavanger til Dublin t/r den 22. - 24.
januar 2014. Klager måtte som eneste person returnere før resten av reisefølget, og kontaktet
reisebyrået som bekreftet at kun returbilletten kunne kanselleres.

Da reisefølget ankom Stavanger Lufthavn avreisedagen, viste det seg at reisebyrået hadde
kansellert både tur- og returbilletten til klager. Klager stiller seg kritisk til dette da hun var
svært tydelig på at det kun var returreisen som skulle kanselleres.

Klager måtte kjøpe seg en helt ny billett til kroner 5 826.

Klager krever refusjon av ny billett, kroner 5 826.

Travelstart har i det vesentlige anført:

Klagers billett var dessverre ikke mulig å endre eller refundere, og dette ble formidlet til klager
den 13. januar. Til tross for dette ønsket klager å kansellere reisen.

Ved endringer og kanselleringer repeterer konsulenten alltid detaljene med kunden, for å
unngå misforståelser. Her ble det avtalt at både tur- og returbilletten skulle kanselleres for
den ene personen i reisefølget.

Etter telefonsamtalen med kunden blir det også sendt en e-post med bekreftelse på at den
ene billetten nå er avbestilt, og at det er ingen refusjon. En time senere svarer kunden og
takker for at reisen nå er kansellert, og ber om at skatter og avgifter refunderes.

To dager etter dette kontaktet en annen person i reisefølget Travelstart og hevdet at det kun
var returreisen som skulle kanselleres på den ene billetten. Her kan det se ut som om det
har vært en intern misforståelse mellom passasjerene i reisefølget. Dette kan ikke Travelstart
holdes ansvarlig for.

Travelstart kan på grunnlag av ovennevnte ikke imøtekomme klagers krav.

Nemnda bemerker:

Det er enighet om at den opprinnelige forespørsel gjaldt endring av returreisen.

Det står påstand mot påstand om klager avbestilte hele reisen eller kun returreisen. Det
er videre uenighet mellom partene om hva som ble opplyst på telefonen. Travelstart har
fremlagt utdrag av sitt bestillingssystem som viser at informasjon er gitt i henhold til sjekkliste.
I henhold til sjekklisten skal operatøren gjenta de endringer som er foretatt. Rent faktisk
kansellerte Travelstart hele klagers billett.

Nemnda ser ikke bort fra at det har oppstått en misforståelse mellom partene. Nemnda finner
det imidlertid ikke sannsynlig at Tripmonster kan lastes for denne. Nemnda er således av den
oppfatning at klager er nærmest til å bære det tapet som oppstod.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.