Vedtak i Transportklagenemnda - Fly

Sammendrag

Krav om erstatning av utgifter grunnet nektet å sjekke inn bagasje.

Dato
04.03.2016

Saksnummer
0645/15F

Tjenesteyter
Norwegian Air Shuttle ASA

Krav om erstatning av utgifter grunnet nektet å sjekke inn bagasje.

Klager har i det vesentlige anført:

Klager skulle reise fra Bergen til Oslo den 1. mars kl. 17:00 med DY633. Grunnet problemer
med innsjekkingsautomaten og innsjekkingssystemet fikk ikke klager sendt sin koffert, men
ble bedt om å ta denne med om bord på flyet. Klager måtte derfor ta ut en del toalettartikler
fra kofferten som ikke var tillatt i sikkerhetskontrollen.

Klager understreker at hun ikke møtte for sent til innsjekk. Det var kaotiske tilstander på
flyplassen fordi bagasjebåndene stod stille.

Klager krever refusjon av toalettartikler, kroner 450.

Det vises for øvrig til klagers brev.

Norwegian har i det vesentlige anført:

Når man reise med innsjekket bagasje må man være ferdig innsjekket og ha levert bagasjen
før fristen for innsjekk går ut. I dette tilfellet måtte klager være ferdig innsjekket senest kl.
16:30. Dersom man ikke får sjekket inn på automat, kan man henvende seg i manuell innsjekk
innen fristen.

I Norwegians vilkår ber selskapet passasjerene om å møte i god tid før avreise da uforutsette
ting som for eksempel kø kan oppstå. Det er ikke rapportert om noen driftsforstyrrelser på
Flesland denne dagen.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

I henhold til Norwegians vilkår må man være ferdig innsjekket og ha levert bagasjen innen
bestemte frister, her 30 minutter før avgang. Klager har angitt at hun møtte frem tidsnok,
men at bagasjesystemet ikke fungerte. Norwegian anfører at det ikke er tilfelle. Norwegian
viser til at en slik hendelse ville ha vært registret. Norwegian har ingen rapport om store
driftsforstyrrelser denne dagen.

Nemnda finner at saken reiser bevisspørsmål som ikke kan klarlegges under
saksbehandlingen. Saken blir av denne grunn å avvise, jf. transportklagenemndforskriften §
6-2 bokstav d.

Vedtak:

Saken avvises.

Vedtaket var enstemmig.