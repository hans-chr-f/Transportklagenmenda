Vedtak i Pakkereisenemnda

Sammendrag

Saken gjelder bortkommet bagasje.

Dato
06.02.2013

Saksnummer
126/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: kr 7610

Saken gjelder:

Saken gjelder bortkommet bagasje.

Klager anfører at Ving er ansvarlig for at hennes bagasje ikke er kommet til rette.
Reklamasjonsnemnda forstår hennes klage slik at hun ble bragt til sykehus i
ambulanse og ikke fikk ta med bagasjen med seg, men at Ving fikk alle opplysninger om
hvor den var.

Ving har anført at saken er foreldet. Det er videre anført at klager var beruset under
mesteparten av oppholdet og ble nektet å gå om bord på flyet da hun opptrådte
voldelig og truende.

Nemnda bemerker:

Etter de regler som gjelder for saksbehandlingen i reklamasjonsnemnda må en klage være
innkommet senest 4 uker etter at klager har mottatt endelig svar fra selskapet. For at fristen
skal løpe må svaret gi uttrykk for å være endelig og gi skriftlig orientering om adgangen til og
fristen for å bringe saken inn for nemnda.

Klager fikk her slik informasjon i brev av 2. februar 2012 fra Ving.

Hennes brev til nemnda er datert 29. februar og innstemplet som mottatt 12. mars. Under tvil
anser nemnda at klager har bragt saken inn for nemnda innen fristen.

Saksforholdet er svært uklart, men ut fra de opplysninger som foreligger kan ikke nemnda se
at Ving i dette tilfelle har noe ansvar for at bagasjen er blitt borte.

Klager ble nektet å gå om bord i flyet på grunn av beruselse og voldelig oppførsel. Nemnda
legger til grunn som mest sannsynlig at bagasjen er blitt borte i forbindelse med den situasjon
som oppsto og det som fulgte deretter.

Vedtak:

Reklamasjonsnemnda for pakkereiser kan ikke anbefale at det gis noen erstatning

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Helga Hermansen, Star Tour AS

Vigdis Fiske, Amisol AS