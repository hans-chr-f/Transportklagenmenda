Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
12.10.2017

Saksnummer
2017-00073

Tjenesteytere
Norwegian

Klager har i det vesentlige anført

Klager reiste med Norwegians flyvning DY1471 fra Korsika (A JA) til Oslo (OSL) 13. august
2016. Klager surfebrett ble skadet under flyvningen, og klager har fremsatt krav om
erstatning på kroner 4 999.

Tjenesteyterne har i det vesentlige anført
Klager meldte ikke fra om skaden umiddelbart på flyplassen, men tok kontakt med
Norwegians agent fem dager etter ankomst. Denne dagen ble det opprettet en
skaderapport til bruk til egen reiseforsikring. 

Skadet bagasje må etter selskapets avtalevilkår vises frem til Norwegians representanter
umiddelbart. Hvis man oppdager skaden etter å ha forlatt flyplassen, må skaden
fremvises sammen med bagasjelapper og reisedokumenter senest syv dager etter
ankomst. Selskapet viser til Montrealkonvensjonen artikkel 31. 

Transportklagenemnda har flere ganger slått fast at bagasjen anses som mottatt i
riktig stand når den reisende har forlatt flyplassen uten å melde skade, jf. for eksempel
FLYKN-312/11 og FLYKN-409/15. Kravet fra klager ble disse sakene avvist da skaden
ikke ble meldt umiddelbart etter ankomst på flyplassen, da det på grunn av manglende
rapportering ikke er sannsynliggjort når eller om bagasjen ble skadet under transporten. 

Norwegian avviser på ovennevnte bakgrunn klagers erstatningskrav.

Nemnda bemerker

Klager reiste med Norwegians flyvning DY1471 fra Korsika (A JA) til Oslo (OSL) 13. august
2016. Klager har anført at bagasjen (et surfebrett) ble ødelagt under flyvningen.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen", jf. bestemmelsens annet ledd. 

Det er ikke opplyst hvorfor klager ikke rapporterte om skaden på flyplassen. Klager
tok imidlertid kontakt med Norwegians handlingagent på flyplassen fem dager etter
reisen, altså innenfor fristen etter luftfartsloven § 10-26 annet ledd. Det er fremlagt en
skaderapport der det fremgår at brettet hadde tre brudd. 

Nemnda har ved vurderingen delt seg i et flertall og et mindretall. Flertallet, forbrukernes
representanter og nemndsleder, mener at det er nærliggende at brettet var pakket inn,
og at skaden derfor ikke var synlig umiddelbart. Flertallet mener at det er sannsynlig at
skaden skjedde under flyvningen, og at Norwegian derfor er erstatningsansvarlig etter
luftfartsloven.

Mindretallet, flyselskapenes representanter, viser til at det er klager som må
sannsynliggjøre sitt krav. Han har ikke gitt noen nærmere begrunnelse for hvorfor han
ikke oppdaget skaden på flyplassen og fremviste brettet der, og hvorfor han ventet
såpass lenge med å melde skaden. Mindretallet mener derfor at klager ikke har krav på
erstatning.

Klager har krevd erstattet kroner 4 999 for brettet. Norwegian har ikke kommentert
kravet nærmere, og nemnda legger dette til grunn.

Vedtak

Transportklagenemnda - fly anbefaler at Norwegian betaler kroner 4 999 til klager i
erstatning for ødelagt bagasje.