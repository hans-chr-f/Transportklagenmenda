Vedtak i Transportklagenemnda - Fly

Sammendrag

Krav om refusjon grunnet kansellering.

Dato
02.11.2016

Saksnummer
1581/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Oslo til Kristiansand 30. juli kl. 22:10 med DY280.

Denne flyvningen ble kansellert på grunn av oljelekkasje og klager ble fraktet med buss til
Kristiansand. Klager ankom kl. 05:00.

Klager krever refusjon av flybilletten.

Det vises for øvrig til klagers brev.

Norwegian Air Shuttle ASA har ikke avgitt uttalelse til nemnda. Til klager har
Norwegian i det vesentlige anført:

DY280 fra Oslo til Kristiansand ble innstilt og busstransport ble arrangert for alle passasjerer.

Norwegian kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Norwegian ved nemndas e-post av 15. desember 2015 med frist til 9.
februar 2016 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at flygningen ble kansellert pga. teknisk feil.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Teknisk feil er ikke en ekstraordinær omstendighet i forordningens forstand, jf. EU-domstolens
avgjørelse av 17. september 2015, Corina van der Lans - KLM (C-257/14).

Teknisk feil fritar således ikke fra plikten til å betale erstatning.

Kanselleringen gir rett til en standarderstatning på 250 euro. Nemnda anbefaler at Norwegian
utbetaler standarderstatningen.

Klager ble omrutet til Oslo med buss. Norwegian har transportert klager til det avtalte
bestemmelsesstedet, og klager har ikke rett til refusjon av billettprisen.

Vedtak:

Transportklagenemnda-fly anbefaler at Norwegian utbetaler en standarderstatning på 250
euro.

Vedtaket var enstemmig.