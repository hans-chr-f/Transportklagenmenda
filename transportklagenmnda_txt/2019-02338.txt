Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med tog

Dato
16.10.2019

Saksnummer
2019-02338

Tjenesteytere
Vy

Klager har i det vesentlige anført

Klager reiste med tog fra Nationaltheatret til Kolbotn, da hun ble ilagt gebyr for
manglende gyldig billett. 

Klagers representant, hennes far, viser til at datteren på 17 år har utfordringer i form av
at hun ikke fungerer som andre på samme alder, og at hun trenger hjelp og veiledning.
Datteren har skolekort, men hun tenkte ikke på at kortet kun var forbeholdt skoledager. 

Klagers representant anser det som urimelig at Vy ikke utøver skjønn i denne saken, og
ber om at gebyret frafalles på bakgrunn av datterens situasjon.

Tjenesteyterne har i det vesentlige anført
Klager ble 19. mai 2019  ilagt gebyr da hun ble kontrollert i ubetjent vogn uten gyldig
billett. 

De ubetjente vognene på toget er tydelig merket ut og innvendig med at man må ha
gyldig billett. Vy viser her til fremlagt bilde av togets utforming. Dersom man av ulike
årsaker ikke har billett i orden før reisen, kan man velge betjent vogn på toget som er
merket "billettsalg". Denne vognen har grå dører. 

Til tross for tydelig ut- og innvendig merking av de ubetjente vognene, kan mange som
har blitt påtruffet i kontroll uten gyldig billett angi sympatiske årsaker til dette. Vy må
imidlertid stille krav til at billett er kjøpt på forhånd når man har valgt en utbetjent vogn.
Ellers vil passasjerer i utgangspunktet kunne reise uten å betale, for så å påberope seg
særskilte individuelle årsaker til hvorfor man ikke har billett i ettertid. 

Klager kunne ikke fremvise gyldig billett ved kontroll og Vy opprettholder derfor krav om
betaling av kontrollgebyr pålydende kroner 950.

Nemnda bemerker

Klager ble den 19. mai 2019 ilagt gebyr ved kontroll i ubetjent vogn  fra Nationaltheatret
til Kolbotn da hun ikke kunne vise gyldig billett. Hun hadde skolekort som bare gjaldt på
skoledager.

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig.

Nemnda bemerker at det er den reisendes ansvar å sørge for å ha gyldig billett. Vilkårene
for å ilegge gebyr var til stede. 

Nemnda legger til grunn at klager hadde skolekort som kun omfattet reiser på
skoledager. Gebyret gjelder reise på en søndag. 

Klagers far har anført at datteren som er 17 år har spesielle utfordringer i form av at
hun ikke fungerer som andre på samme alder. Hun trenger hjelp og veiledning og har
tilrettelagt undervisning.

Nemnda bemerker at det at man har glemt å kjøpe billett, glemt et reisekort hjemme
eller lignende ikke gir grunnlag for å anbefale at gebyret frafalles. 

Nemnda kan ikke se at det i dette tilfellet er fremlagt opplysninger som tilsier at det er
grunnlag for frafall av gebyret.

Vedtak

Transportklagenemnda Kollektivtransport finner ikke å kunne anbefale at klager gis
medhold.