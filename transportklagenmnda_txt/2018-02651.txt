Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.08.2019

Saksnummer
2018-02651

Tjenesteytere
Wizz Air

Klager har i det vesentlige anført

Klager skulle reise fra Ålesund til Gdansk den 15. juni 2018 kl 21.25 med ankomst kl 23.20
med Wizz Airs flight W6 1766. Avgangen ble mer enn elleve timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
W6 1766 ble dessverre forsinket grunnet en medisinsk hendelse blant et av crew
medlemmene. First officer, styrmann, måtte til sykehus i Ålesund for observasjon, Wizz
Air viser til fremlagt dokumentasjon. Reserve crew ble fløyet inn til Ålesund påfølgende
morgen, og W6 1766 kunne ta av mot Gdansk 11 timer og 31 minutter forsinket.  

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Wizz Airs kontroll. 

Wizz Air kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå forsinkelse eller innstilling av en eller flere avganger. Dette må vurderes konkret.

Nemnda finner at flyselskapet Wizz Air har dokumentert at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Flyselskapet har lagt frem dokumentasjon for at et medlem av cabinpersonellet
akutt måtte innlegges på sykehus. Nemnda mener derfor det ikke er grunnlag for
standarderstatning.

Vedtak

Transportklagenemnda - fly anbefaler ikke at klager gis medhold.