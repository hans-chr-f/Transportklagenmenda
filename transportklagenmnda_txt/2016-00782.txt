Vedtak i Transportklagenemnda - Fly

Sammendrag

Krav om refusjon og standarderstatning som følge av
forsinkelse. Evakuering av John F. Kennedy flyplass.

Dato
16.05.2017

Saksnummer
2016-00782

Tjenesteytere
Norwegian

Klager har i det vesentlige anført

Klager skulle reise fra New York (JFK) til Oslo Lufthavn (OSL) med Norwegians flyvning
DY7002 14. august 2016 kl. 23.00. Flyvningen ble forsinket med 34 timer. 

Cirka en time før avgang ble flyplassen evakuert på grunn av melding om skyting eller
observasjon av våpen. Det viste seg å være falsk alarm. Passasjerene fikk komme inn i
terminalbygget igjen ca. kl. 00.30, og klager stilte seg i kø til sikkerhetskontrollen. Etter
en stund ble Norwegians passasjerer bedt om å forlate køen. Dette gjaldt Norwegians
flyvninger til både Oslo, København og Paris. Det ble ikke gitt noen begrunnelse for
hvorfor dette kun gjaldt Norwegians passasjerer. Flytrafikken startet opp igjen ca. kl.
01.00, og øvrige selskaper gjennomførte sine flyvninger slik det så ut på tavler og hørtes
ut over høyttaleranlegget. Klager anfører at han ikke har fått noen begrunnelse for
hvorfor det tok Norwegian over et døgn å komme i gang igjen med sine flyvninger. 

Klager og hans reisefølge gikk til innkjøp av nakkeputer, pledd og toalettartikler for å
kunne oppholde seg på flyplassen i 34 timer. Klager krever disse utgiftene på 137,44
amerikanske dollar refundert. Da det var lange køer for å motta måltidsvouchere, valgte
klager å legge ut for mat. Utleggene kom på 113,22 amerikanske dollar, som klager
også krever refundert. I tillegg til dette krever klager standarderstatning i henhold til EU-
forordning 261/2004 på 600 euro pr. person, totalt 3 000 euro for fem passasjerer.

Tjenesteyterne har i det vesentlige anført
Norwegians flyvning DY7002 fra New York til Oslo 14. august 2016 ble forsinket med 29
timer og åtte minutter. Dette skjedde som følge av de store forsinkelsene som oppstod
etter at John F. Kennedy Lufthavn (JFK) i New York ble evakuert på grunn av en mistenkt
skyting. Dette er en uforutsett hendelse og medførte store utfordringer for flytrafikken til
denne flyplassen. 

Politiet evakuerte deler av flyplassen rundt kl. 21.30 lokal tid 14. august 2016 etter at
det ble rapportert om mistenkt skyting. Det oppstod kaos og panikk, og det tok flere
timer fra situasjonen var avklart og flyplassen kunne gjenoppta driften. Det viste seg
senere at det var tale om falsk alarm. Flydriften var likevel utsatt for store avbrytelser og
forsinkelser som vedvarte de neste dagene. 

Tiltak for å unngå forsinkelsene ble vurdert, men «wet lease» og flybilletter med andre
selskaper var ikke gode løsninger da flere flyselskaper hadde samme problem disse
dagene. Det tok flere dager før flydriften på JFK normaliserte seg. 

Flyselskapene er unntatt fra videre kompensasjon hvis forsinkelsen er under tre timer
eller årsaken til forsinkelsen er ekstraordinære omstendigheter utenfor flyselskapets
kontroll som forhindrer flyvningen, jf. EU-domstolens dom i C-402/07 (Sturgeon-
dommen). Situasjoner som blir regnet som ekstraordinære omstendigheter i EU-
forordning 261/2004 sin forstand er tilfeller med politisk ustabilitet, værforhold som gjør
det umulig å gjennomføre den berørte flyvningen, sikkerhetsrisiko, uforutsette mangler
ved flysikkerheten og streiker som påvirker driften til det transporterende flyselskapet. 

Norwegian har allerede refundert klagers kostnader til mat og ekstra hygieneartikler.
Utover dette må episoden på JFK anses som en ekstraordinær omstendighet. Norwegian
avviser på ovennevnte bakgrunn klagers krav om standarderstatning.

Nemnda bemerker

DY7002 fra New York til Oslo den 14. august 2016 ble forsinket med 29 timer og åtte
minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

I dette tilfellet er det opplyst at forsinkelsen skyldtes rapporter om skyting på flyplassen.
Politiet evakuerte deler av flyplassen. Det oppsto panikk og kaos, og det tok flere
timer før situasjonen ble avklart. Det viste seg at det var falsk alarm. Som følge av
evakueringen ble flyplassen og flydriften utsatt for store forsinkelser, og det tok lang tid
før forholdene stabiliserte seg.

Etter nemndas syn må forsinkelser som skyldes evakuering som følge av meldinger
om skyting anses som ekstraordinære omstendigheter, som ikke kunne vært unngått
selv om alle rimelige tiltak var truffet.  Det er opplyst at ny avgangstid ble endret av

Norwegian en rekke ganger, fra kl. 15.00 til 17.55 til 23.00 til 03.00, før flyet endelig
gikk kl. 04.00. Nemnda kan heller ikke se at dette er forhold som medfører en annen
vurdering. At det blir flere endringer i ny avgangstid må anses som en påregnelig
ettervirkning av evakueringen. På en så stor flyplass som JFK vil evakuering og midlertidig
stengning få store konsekvenser for flytrafikken. Nemnda kan derfor ikke se at det
her er grunnlag for standarderstatning. Nemnda kan heller ikke se at klager har rett til
erstatning på annet grunnlag.

Når det gjelder klagers utgifter til mat og hygieneartikler, har Norwegian i sitt tilsvar
opplyst at de vil dekke disse med 250,66 USD. Nemnda går derfor ikke nærmere inn på
dette.

Vedtak

Transportklagenemnda - fly anbefaler ikke at klager gis medhold.