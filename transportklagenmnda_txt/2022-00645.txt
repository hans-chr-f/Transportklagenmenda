Vedtak i Transportklagenemnda - Fly

Sammendrag

Klage vedrørende billett kjøpt hos eSky reisebyrå 21.03.2022.

Dato
02.09.2022

Saksnummer
2022-00645

Tjenesteytere
eSkyTravel.no
SAS

Klager har i det vesentlige anført

Klager var inne på SAS.no og bestilte en flybillett fra Haugesund til Harstad/Narvik Evenes
på ovennevnte dato. Avreise var 09.04.2022. Det viste seg at denne billetten var gjennom
eSky reisebyrå.

Klager fikk en feilmelding. Det sto "bestillingen kan ikke avbestilles på internett. Ta
kontakt med din reiseoperatør". Siden det var SAS klager skulle reise med, ringte hun til
dem. Hun fikk opplyst at vedkommende der ikke kunne se denne bestillingen (Klager har
selv sett den inne på "mine bestillinger" senere). Videre ba personen i SAS klager om å
bestille en ny billett. Klager gjorde dette direkte hos SAS (samme dato, kl. 13:37). Sent på
kvelden samme dag fikk hun en e-post fra eSky med elektronisk billett. Det var for sent
å ringe til SAS.  Klager ringte derfor til SAS neste morgen, og fikk bekreftet at hun ikke
kunne se denne bestillingen og at den ville forsvinne siden betalingen ikke var OK. Disse
samtalene er tatt opp og foregikk 21.03.2022 kl. 13.22 og 22.03.2022 kl. 08.18. Dette er
bekreftet av SAS. Klager avbestilte billetten hos eSky den 22.03.2022.

Den 25.03.2022 fikk klager en SMS fra SAS om hvis hun avbestiller reisen hos dem og
beholder reisen hos eSky, vil SAS refundere billetten. Klager refererer til det som sto i
SMS'en: "Dom frågar om du fått svar av resebyrån vad dom kommer gøra med deras?
Behåller du resebyrå bokningen så kan vi återbetala sas bokningen.
Annars kontakta"  Klager hadde da avbestilt reisen hos eSky. Natt til 23.03.2022 ble
reisen fra eSky trukket på klagers Mastercardkort. 

Klager har hatt en del korrespondanse på e-post med eSky. Disse er vedlagt.  Den
24.03.2022 fikk klager en e-post hvor de tilbød å refundere tax på NOK 235,00. Senere
har de avist dette fordi dette er en ikke-refunderbar billett. 

Den 27.03.2022 fikk klager en ny e-post fra dem hvor de skulle refundere hele billetten.
Etter to dager uten at beløpet på 4167,70 ble refundert, sendte klager en purring til dem.
Da fikk hun en ny e-post om at billetten ikke er refunderbar. 

Den 30.03.2022 sendte klager en e-post og ba dem refundere innen 01.04.2022 (Hvis ikke
ville hun gå videre med saken).  Siste e-post fra dem fikk klager (i skrivende stund) i natt
kl. 00.01.

eSky fremstår som et upålitelig selskap, først tilbyr de refusjon, og så rekker de den
tilbake. De holder ikke ord og det virker som de hele tiden haler ut tiden. Klager ber
Transportklagenemnda om en vurdering av saken. 

Klager har ingen skriftlig kontakt med SAS. De har bare telefonkontakt. De oppgir ikke e-
post eller navn på den du snakker med, bare telefonnummer.

Klager konkretiserer at hun reiste med SAS. Billetten fra eSky ble imidlertid ikke brukt.
Hun har med dette betalt dobbelt for reisen. Klager mener hun skal ha refundert
billetten fra eSky, da de ikke har hatt noen utgifter knyttet til flyreisen.

Tjenesteyterne har i det vesentlige anført
Saken ble sendt for tilsvar til eSkyTravel.no og SAS. Ingen av tjenesteyterne har levert
tilsvar i saken.

Nemnda bemerker

Hverken eSkyTravel.no eller SAS har avgitt uttalelse til nemnda. Nemnda treffer
vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Slik nemnda leser klagers forklaring mener hun at opprinnelig bestilling ble gjort på
SAS sine nettsider. Nemnda finner imidlertid ikke dette sannsynliggjort. Slik nemnda
oppfatter det ble bestillingen gjort gjennom eSkytravel.no (heretter også "eSky"). Det
vises til fremlagte bookingbekreftelse. Nemnda bemerker at ved et generelt søk på SAS-
billetter på nettet, vil en kunne få opp linker som går til diverse reisebyråer sine nettsider
(deriblant eSkytravel.no). 

Ved bestilling av flyreise på internett er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen som den store
hovedregel bindende.

Slik nemnda forstår dette var klagers første flybillett med SAS (gjort gjennom
eSkytravel.no) ikke en refunderbar billett. Ved avbestilling vil klager da ikke ha rett på
refusjon av hele billettprisen, men kun ha rett på refusjon av refunderbare skatter og
avgifter. Basert på klagers forklaring til Transportklagenemnda (som ikke er imøtegått
av tjenesteyterne) tok klager kontakt med SAS samme dag som bestillingen ble gjort,
fordi det ikke var mulig å avbestille reisen på nettet (klager fikk feilmelding, med beskjed
om å kontakte transportør). Nemnda er kjent med at SAS har 24-timers åpent kjøp.
Rettigheten åpent kjøp gjelder imidlertid kun for reiser kjøpt på SAS egne nettsider, SAS-
app eller via kundeservice. Nemnda mener derfor at tilbudet om åpent kjøp ikke gjelder
for klagers booking, som ble gjort gjennom et reisebyrå/formidler (eSkytravel). 

Basert på SMSen klager beskriver å ha mottatt fra SAS senere, tilbød SAS å refundere
den andre bookingen gjort i etterkant (direkte via SAS), dersom klager beholdt den
opprinnelige bookingen med reisebyrået. Klager har opplyst at bookingen med eSky på
det tidspunktet allerede var avbestilt. Nemnda mener at SAS ikke plikter å refundere
billetten kjøpt gjennom eSky basert på det de skrev i sin SMS til klager.  Når det gjelder
billetten kjøpt direkte gjennom SAS, så har klager opplyst at denne ble benyttet. Klager
har derfor ikke rett på refusjon av denne billetten, fordi tjenesten må anses levert. En kan
sette spørsmålstegn ved hvorfor klager ble rådet av SAS til å utføre en ny booking direkte
hos SAS. Nemnda har imidlertid ingen mulighet til å vurdere hva som ble sagt pr. telefon
mellom klager og SAS. Det er dermed ikke noe grunnlag for å stadfeste juridisk ansvar
for SAS i forbindelse med hendelsen. 

Et spørsmål som reises er om eSky plikter å refundere bookingen som ble gjort hos dem
på annet juridisk grunnlag. Klager har fremlagt dokumentasjon for at eSky den 27. mars
2022 skrev at reservasjonen er kansellert og beløpet tilbakebetalt via betalingsmåten
som ble brukt til å gjøre bestillingen.  Klager hadde da tidligere mottatt e-poster hvor
det sto at flybillettene ikke var refunderbare med unntak av refunderbare skatter og
avgifter. Nemnda mener at e-posten den 27. mars 2022 fremstår som forvirrende, men
sett i lys av tidligere informasjon sendt ut til klager om at bookingen ikke er refunderbar,
mener nemnda at mailen ikke gir juridisk virkning i den grad at eSky plikter å refundere
billettene. 

Nemnda mener basert på sakens dokumentasjon og vurderingen ovenfor at det ikke er
grunnlag for å gi klager medhold i kravet om refusjon av bookingen gjort gjennom eSky.

Vedtak

Transportklagenemnda anbefaler ikke at klager gis medhold.