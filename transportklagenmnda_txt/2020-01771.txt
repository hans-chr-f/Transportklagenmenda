Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2021

Saksnummer
2020-01771

Tjenesteytere
Widerøe

Klager har i det vesentlige anført

Klager skulle reise fra Mo i Rana til Trondheim med WF776 den 21. februar 2020 kl. 21:30.
Denne flyvningen ble kansellert og klager tok toget for å komme seg frem til Trondheim. 

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Widerøe viser til at besetningen gikk ut på tid og at flyet ble stående i Mo i Rana. Det var
ingen mulighet til å få ny besetning nedover da det ikke var flere fly denne dagen. 

Klager tok toget til Trondheim og Widerøe har refundert ubrukt flybillett.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe i tilstrekkelig grad har godtgjort at verken
kanselleringen eller de ekstraordinære omstendighetene kunne vært unngått selv om
alle rimelige tiltak var truffet. Dokumentasjonen viser at klagers flyvning ble kansellert
da crew gikk ut på arbeidstid som følge av dårlige værforhold og de-icing på foregående
flyvning.  

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.