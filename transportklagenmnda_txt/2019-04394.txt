Vedtak i Transportklagenemnda - Fly

Sammendrag

Krav om erstatning og refusjon av utgifter grunnet nektet ombordstigning.

Dato
16.09.2020

Saksnummer
2019-04394

Tjenesteytere
Iberia Airlines

Klager har i det vesentlige anført

Klager skulle reise med familien (totalt fem personer) fra Oslo til Alicante via Madrid med
Iberia Airlines den 1. juli 2019.  

Klager ble nektet ombordstigning på IB3497 fra Oslo til Madrid. Klager ble av personalet
på flyplassen lovet plass på et SAS fly til Alicante samme dag, slik at hun ville lande før
resten av familien i Alicante. Da resten av familien sin flyvning hadde tatt av, og bagasje
sendt, fikk klager beskjed om at det ikke var plass til henne på SAS-flyet likevel. Klager
fikk beskjed om at hun måtte vente til neste dag. Klager var hovedsjåfør på leiebilen
bestilt i Spania. Grunnet dette måtte hennes mann endre dette. Dette medførte en
ekstra avgift. Klager sov ikke på flyplasshotellet, og sparte flyselskapet for penger. Hun
mener Iberia må dekke hennes frokost neste dag. Da bagasjen var sendt, måtte klager
også gå til innkjøp av maskara og deodorant. Ved ankomst på flyplassen tok klager taxi til
huset. Klager krever denne kostnaden dekket.

En oppsummering av klagers krav er: Standardkompensasjon for nektet ombordstigning
(400 EUR), frokost (263 NOK), maskara og deodorant (378 NOK), ekstrakostnad på leiebil
(867 NOK), taxi fra Alicante lufthavn til klagers hus i Spania (68,15 EUR).

Tjenesteyterne har i det vesentlige anført
Iberia Airlines har utbetalt 4062,89 NOK relatert til hendelsen på IB3497 den 1. juli 2019.

Nemnda bemerker

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Nemnda legger til grunn av klager ble nektet ombordstigning på IB3437 fra Oslo til
Madrid den 1. juli 2019. Klager anfører at hun ble lovet plass på en ny flyvning med SAS
samme dag, men at hun etterhvert fikk beskjed om at det ikke var plass. Slik nemnda
forstår det ble ikke klager  booket om til denne flyvningen, slik at det ikke kan anses som
en ytterligere nektet ombordstigning i EU-forordningens forstand, jf. EU-forordningens
virkeområde jf. artikkel 3 punkt 2 a) og b). 

Iberia Airlines har uttalt til nemnda at klager har fått utbetalt 400 euro for den nektede
ombordstigningen. Dette er dokumentert med en transaksjonsbekreftelse. 

Nemnda kan ikke se at klager har fått refundert sin utgift til måltid i ventetiden på NOK
263. Klager har ikke fremlagt dokumentasjon på denne utgiften, men nemnda mener at
kostnadene er rimelige og skal dekkes av Iberia Airlines.

Klagers bagasje ble sendt med flyet, og klager måtte kjøpe toalettartikler til kroner 378.
Etter nemndas syn er dette et påregnelig tap som følge av at klagers bagasje feilaktig ble
sendt med flyet. 

Klager har videre krevd dekket ekstrautgifter til leiebil og taxi. Etter EU-forordningens
artikkel 12 skal standarderstatning etter forordningen trekkes fra erstatning på annet
grunnlag. Passasjeren har således alltid krav på å få utbetalt standarderstatningen
dersom vilkårene er til stede for dette. Har passasjeren også rett til erstatning på
annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Det er tilfellet i denne saken.

Vedtak

Transportklagenemnda-fly anbefaler at Iberia Airlines utbetaler 263 NOK for klagers
måltid samt utgifter til toalettartikler på kroner 378.