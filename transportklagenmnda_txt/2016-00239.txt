Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
30.01.2017

Saksnummer
2016-00239

Tjenesteytere
Widerøe

Klager har i det vesentlige anført

Klager skulle reist fra Tromsø til Berlevåg den 18. desember 2015 kl. 06:00. 

Grunnet teknisk feil på flyvemaskinen fra Tromsø, og overflyvning av Berlevåg lufthavn
på grunn av dårlig vær, ankom klager endelig destinasjon kl. 22:40. Mange timer senere
enn forventet ankomst kl. 08:15. Klager ble ikke tilbudt mat på den alternative reisen.

Klager krever standardkompensasjon i henhold til EU-forordning 261/2004, og
kompensasjon for uteblitt matservering.

Tjenesteyterne har i det vesentlige anført
Når kansellering oppstår og årsaken er ekstraordinær, har passasjerene følgende valg.

1. Passasjeren kan velge omruting, samt forpleining. Forpleining består av mat/drikke,
transport til/fra hotell, dersom det er aktuelt.
2. Passasjeren kan velge refusjon og returreise dersom reisen ønskes avbrutt. I tillegg
forpleining. 

Når denne typen hendelser oppstår, er det dessverre utfordrende mange steder i
Finnmark å få ordnet servering på kort tid. Fikk dere kjøpt noe kan kvitteringer sendes
til Widerøe, så vil de refunderes i henhold til retningslinjer ila kort tid. Dessverre
kompenseres det ikke for manglende matservering.

Når det ble ordnet med alternativ transport er dessverre ikke flyselskapet ansvarlig for
refusjon av flybillett. 

Widerøe kan på grunnlag av ovennevnte ikke imøtekomme klagers krav.

Nemnda bemerker

Nemnda legger til grunn at klageren kom vel 14 timer forsinket frem til det endelige
bestemmelsesstedet Berlevåg. Forsinkelsen skyldtes dels at flyet hennes tok av en time
forsinket fra Tromsø på grunn av teknisk svikt, og dels at flyet ikke kunne lande i Berlevåg
på grunn av dårlig vær. Hun måtte derfor busses fra Båtsfjord til Berlevåg. 

Klageren krever nå standarderstatning og kompensasjon for uteblitt matservering.

Forsinkelse som medfører at passasjeren kommer mer enn tre timer forsinket frem til
det endelige bestemmelsesstedet, gir rett til standarderstatning med mindre flyselskapet
godtgjør at forsinkelsen skyldes ekstraordinære omstendigheter som ikke kunne vært
unngått selv om alle rimelige tiltak var truffet, jf EU-forordning 261/2004 artikkel 6, jf.
artikkel 7, jf artikkel 5. 

Teknisk svikt er i utgangspunktet ingen ekstraordinær omstendighet. Flyselskapet må har
mulighet til å påvirke og forhindre at teknisk svikt oppstår. Også preventive hensyn taler
for at flyselskapet som hovedregel må bære ansvaret ved teknisk svikt. 

Værforhold som påvirker flytrafikken ved at det ikke er mulig å lande / ta av, kan typisk
være en ekstraordinær omstendighet som medfører at passasjeren ikke har krav på
erstatning. Dette må vurderes konkret.

Slik nemnda ser det, er det de dårlige værforholdene som kan forklare at klageren
kom mer enn tre timer forsinket frem til bestemmelsesstedet. Det er foreligger ingen
holdepunkter for at flyet ville kunnet lande i Berlevåg til oppsatt tid om det bare hadde
tatt av punktlig fra Tromsø. Etter nemndas syn utgjør værforholdene en ekstraordinær
omstendighet som ikke kunne vært unngått selv om alle rimelige tiltak var truffet.
Forsinkelsen gir derfor ingen rett til standarderstatning. 

Klageren har likevel rett til forpleining, jf EU-forordningen artikkel 9, og kompensasjon
om denne straksretten ikke realiseres på stedet, jf Rodriguez med flere mot Air France
(C-83/10). 

Nemnda har delt seg i et flertall og et mindretall i vurderingen av om selskapet skal
betale kompensasjon til klageren for uteblitt forpleining:

Flertallet - lederen og flyselskapenes representanter - mener at det ikke skal gis noen
kompensasjon i et tilfelle som her hvor klageren ikke har hatt noen utgifter, og viser til
kommisjonens fortolkningsveiledning punkt 4.3.2.

Mindretallet - forbrukernes representanter - anbefaler at flyselskapet betaler en
kompensasjon på 350 kroner for manglende oppfyllelse av straksrettigheten selv
om klageren ikke har blitt påført noen utgift til forpleining. Mindretallet legger vekt
på at hun ikke hadde noen mulighet til å kjøpe mat. Etter mindretallets syn tar
fortolkningsveiledningen sikte på en annen situasjon enn dette.

Vedtak

Transportklagenemnda-fly anbefaler ikke at klageren gis medhold i kravet om
standarderstatning og kompensasjon for manglende servering.