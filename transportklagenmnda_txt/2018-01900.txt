Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.04.2019

Saksnummer
2018-01900

Tjenesteytere
Widerøe
SAS

Klager har i det vesentlige anført

Klager skulle reise fra Hammerfest til Praha via Tromsø og Oslo den 23. mars 2018
kl 12.38 med ankomst kl 20.20. WF993 fra Hammerfest til Tromsø ble forsinket og
SK4417 fra Tromsø til Oslo ble kansellert. Klager ble booket om og ankom Oslo kl 19.02
istedet for kl 15.15, slik at han mistet sin videreforbindelse til Praha med Norwegian.
Klager måtte kjøpe ny billett til dagen etter og ta inn på hotell. Han ankom endelig
bestemmelsessted mer enn 12 timer forsinket. 

Klager krever standarderstatning 400 euro i henhold til EU-forordning 261/2004. Videre
krever han refusjon av utgifter til hotell kroner 1 516, samt kjøp av ny flybillett kroner 4
196.

Tjenesteyterne har i det vesentlige anført
Widerøe har i det vesentlige anført:

WF993 ble forsinket 40 minutter. Det var mange små forsinkelser som forskjøv seg
utover dagen. 

SK4417 ble kansellert grunnet teknisk feil. Widerøe viser til fremlagt dokumentasjon. 

Widerøe mener det er SAS sin tekniske kansellering som utløser krav om kompensasjon.
Widerøe landet når SAS normalt sett skulle tatt av. SAS og Widerøe har en avtale på at de
venter på hverandre når det er snakk om små forsinkelser som man kan fly inn i løpet av
turen.

Widerøe kan ikke imøtekomme klagers krav. 

SAS har i det vesentlige anført:

Klager hadde separate billetter, Hammerfest - Tromsø - Oslo på et reisedokument, og
Oslo - Praha på annet reisedokument.  

WF993 skulle lande i Tromsø kl 13.20, men ble forsinket og landet ikke før kl 14.02.
Klagers flyvning videre med SK4417 hadde avgang kl 13.55 fra Tromsø til Oslo, men
flyvningen ble kansellert. Selv om SK4417 hadde gått, ville ikke klager rukket denne
avgangen. 

I henhold til forordningen er det det transporterende flyselskap som har ansvaret for å ta
hånd om passasjerene dersom det oppstår en forsinkelse. Ettersom Widerøe forårsaket
forsinkelsen er det Widerøe som får ansvaret for passasjeren. 

Klager bes henvende seg til Widerøe. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager hadde ikke gjennomgående billetter fra Hammerfest til Praha, men separate
flybilletter for strekningen Hammerfest - Oslo og for strekningen Oslo - Praha. Klager
anfører at han ankom Oslo lufthavn Gardermoen mer enn tre timer forsinket. 

Flyselskapet Widerøe anfører at WF993 ble 40 minutter forsinket. Flyselskapet har
imidlertid ikke forklart dette nærmere eller underbygget med dokumentasjon. Selskapet
kan da ikke sies å ha godtgjort at forsinkelsen skyldtes en ekstraordinær omstendighet
som ikke kunne vært unngått. Klager har således rett til standarderstatning i henhold til
forordningen.

Siden avstanden mellom Hammerfest og Oslo målt etter storsirkelmetoden, er mindre
enn 1 500 kilometer, jf artikkel 7 nr 1 og 4, EU-domstolens dom av 07.09.2017 i saken
Bossen med flere mot Brüssels Airlines (C-559/16) og gcmap.com, utgjør erstatningen
250 euro.

Forsinkelsen medførte at klager mistet sin videreforbindelse med SK4417 fra Tromsø til
Oslo. Dette flyet ble kansellert som følge av teknisk feil. Nemnda kan ikke se at det har
noen betydning i denne saken da klager uansett ikke ville ha rukket denne avgangen som
følge av forsinkelsen med Widerøe.

Slik nemnda ser det kan flyselskapet Widerøe kun svare for strekningen Hammerfest
- Oslo. Siden videreforbindelsen fra Oslo var på separat billett med annet flyselskap,
plikter ikke Widerøe å refundere utgiftene til hotell eller nye billetter fra Oslo.

Vedtak

Transportklagenemnda - fly anbefaler at Widerøe utbetaler 250 euro til klager.