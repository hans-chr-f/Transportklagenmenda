Vedtak i Transportklagenemnda - Fly

Sammendrag

Krav om standardkompensasjon ved endret rutetid.

Dato
26.10.2018

Saksnummer
2018-01004

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1252 fra Oslo lufthavn (OSL) til
Amsterdam (AMS) 22. desember 2017 kl. 08.45. Flyvningen ble forsinket, og klager har
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Passasjeren hadde opprinnelig bestilt billetter med Norwegians flyvning DY1252 fra
Oslo til Amsterdam 22. desember 2017 kl. 08.45. Rutetiden for flyvningen ble imidlertid
endret, og klager reiste til slutt med DY1258 kl. 19.05. 

I henhold til EU-forordning 261/2004 artikkel 5 nummer 1 bokstav (c) punkt (i) har
passasjerene krav på erstatning i de tilfeller hvor ruteendringen skjer mindre enn to uker
før avreise. Av klagers opplastede dokumenter fremgår det at hun ble gjort kjent med
ruteendringen mer enn to uker før avreise. Norwegian viser til korrespondanse mellom
klager og Norwegians kundeserviceavdeling 25. oktober 2017. 

Norwegian avviser på ovennevnte grunnlag klagers krav.

Nemnda bemerker

Ruteendringen skjedde mer enn to uker før flyvningen. Klager har derfor ikke krav på
standarderstatning, jf. EU-forordning 261/2004 artikkel 5 nummer 1 bokstav (c) punkt (i).

Vedtak

Transportklagenemnda - fly anbefaler ikke at klager gis medhold.