Vedtak i Transportklagenemnda
- Kollektivreiser

Sammendrag

Krav om frafall av kontrollgebyr

Dato
20.01.2021

Saksnummer
2020-03342

Tjenesteytere
AtB AS

Klager har i det vesentlige anført

Den 14. oktober 2020 ble klager ilagt gebyr på bussen fordi kontrollørene mente han
hadde kjøpt billett for sent. Klager viser til at han kjøpte billett på Askeladdvegen
holdeplass og ble kontrollert Skovgård holdeplass. Klager anfører at han ikke hadde kjøpt
billett for sent.

Klager krever at gebyret frafalles.

Tjenesteyterne har i det vesentlige anført
AtB anfører at klager ble ilagt gebyr fordi han hadde kjøpt billett for sent. AtB viser til at
kontrollen ble gjennomført på linje 25 den 14. oktober kl. 13:39. I AtBs Mobillettsystem
bemerkes det at den eneste bestillingen av Mobillettkjøp som klager hadde i samme
tidsrom ble gjennomført samme dato kl. 13:39. Klager skriver i sin klage at han gikk
om bord ved holdeplassen Askeladdvegen og at det ble gjennomført billettkontroll på
holdeplassen etter, Skovgård. Dette stemmer med informasjon fra kontrollørrapporten.

AtB viser til at det fremgår av bruksvilkårene for Mobillett og SMS-billett at denne skal
være ferdigkjøpt før påstigning. Det er derfor viktig at den reisende selv passer på at man
mottar en billett før påstigning. 

I dette tilfelle ble kjøp av SMS-billett gjennomført kl. 13:39. Ved å sjekke bussens faktiske
passerinssystemer i henhold til sanntidssystemet, fremgår det at linje 25 passerte
holdeplassen Askeladdvegen kl. 13:34. Klagers billettkjøp svarer derfor til billettkjøp etter
start av billettkontroll.

AtB finner ikke grunnlag for å ettergi gebyret.

Nemnda bemerker

Klager ble ilagt gebyr den 14. oktober 2020 fordi han hadde kjøpt billett for sent.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Klager har forklart at han gikk på bussen fra Askeladdvegen. AtB har vist til at bussen
passerte Askeladdvegen kl. 13:34. Klagers billett er kjøpt kl. 13:39, som var samme
tidspunkt hvor kontrollen ble startet ved Skovgård. På denne bakgrunn og i henhold til
klagers egen forklaring legger nemnda til grunn at billetten er kjøpt etter påstigning.

Nemnda finner ikke grunnlag for å kunne anbefale at klager gis medhold.

Vedtak

Transportklagenemnda - Kollektiv finner ikke grunnlag for å kunne anbefale at klager gis
medhold.