Vedtak i Transportklagenemnda - Fly

Sammendrag

Klagen gjelder erstatning for mistet bagasje.

Dato
27.04.2023

Saksnummer
2022-02046

Tjenesteytere
KLM

Klager har i det vesentlige anført

Klager reiste den 04.07.2022 fra Oslo til Bordeaux via Amsterdam med KLM flyvning
KL1144. 

Klager anfører i det vesentligste at bagasjen hans ble mistet på reisen og at han krever
erstatning for tap av bagasje. Klager krever totalt 25.000 kroner i erstatning for den tapte
bagasjen jf. innholdslisten.

Tjenesteyterne har i det vesentlige anført
KLM har ikke lever tilsvar til nemnda.

Nemnda bemerker

Før saken behandles i nemnda skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3 tredje ledd. KLM
ha  tross oppfordring og ekstra frist unnlatt å svare nemnda.

I henhold til luftfartsloven § 10-20 / Montrealkonvensjonen artikkel 19 er fraktfører
ansvarlig for tap som følge av forsinket bagasje, med mindre flyselskapet kan godtgjøre
at de og deres folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem.

KLM  har i kommunikasjonen med klager ikke bestridt at koffertene er gått tapt under
reisen med KLM, og de har tilbudt og utbetalt erstatning på 6178 NOK. Klager har
ikke godtatt dette og søker ytterligere erstatning for tapene sine. Nemnda legger til
grunn at det foreligger ansvarsgrunnlag. Spørsmålet er om klager har rett på ytterligere
erstatning.

Basert på klagers forklaring og innsendt dokumentasjon legger nemnda til grunn at
verdien av klagers økonomiske tap som følge av tapt bagasje overstiger 1288 SDR
(Special Drawing Rights), som er grensen for fraktførers ansvar ved befordring av
reisegods, jf. luftfartsloven § 10-22 og § 10-24, samt forskrift om fraktførers ansvar
for skade ved lufttransport av passasjerer, reisegods og gods § 1 tredje ledd. SDR-
satsen i forskrift om fraktførers ansvar for skade ved lufttransport av passasjerer,
reisegods og gods § 1 tredje ledd er ikke oppdatert, men Norge er forpliktet til å følge
Montrealkonvensjonen og EUs forordning om forsikringskrav til luftfartsselskaper, hvor
satsen er oppjustert til 1288 SDR. Dette utgjør det maksimale ansvaret for flyselskapet.

Opplysninger i saken viser at KLM har refundert klager 6178 NOK for den tapte bagasjen.
Dette beløpet må trekkes fra selskapets maksimale ansvar. 

Nemnda anbefaler etter dette at klager utbetales et beløpet tilsvarende 1288 SDR,
fratrukket 6178 NOK.  

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at klager utbetales et beløp tilsvarende 1288 SDR,
fratrukket 6178 NOK.