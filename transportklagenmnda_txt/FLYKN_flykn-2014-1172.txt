Vedtak i Transportklagenemnda - Fly

Sammendrag

Krav om erstatning for tapt bagasje.

Dato
22.05.2015

Saksnummer
1172/14F

Tjenesteyter
Wizz Air

Klager har i det vesentlige anført:

Klager reiste fra Warszawa til Torp den 27. juni 2014 med W6 1515. Klagers mottok aldri
sin innsjekkede bagasje ved ankomst Torp. Han mistenker at den ble fjernet før avreise i
Warszawa av uærlige tjenestemenn.

Verdien av innholdet i klagers bagasje overstiger maksimumsbeløpet for forsvunnet bagasje,
SDR 1 131, det vises til fremlagte kvitteringer.

Klager krever erstatning for tapt bagasje, SDR 1 131.

Det vises for øvrig til klagers brev.

Wizz Air har i det vesentlige anført:

Wizz Air viser videre til sine regler og vilkår hvor det kommer frem at flyselskapet ikke
refunderer innhold i bagasje som eau de cologne, mansjettknapper eller elektrisk
barbermaskin. Klagers bagasje veide 27 kilo, Wizz Air utbetaler kun maksimum sum SDR 1 131
for bagasje som veier opp mot 60 kilo.

Wizz Air beklager hendelsen og ønsker å refundere SDR 513 for bagasjen som ble borte.
Flyselskapet kan ikke imøtekomme klagers krav utover dette.

Det vises for øvrig til Wizz Airs brev.

Nemnda bemerker:

Wizz Air er i henhold til Montreal-konvensjonen artikkel 17 nr. 2 / luftfartsloven § 10-18
erstatningsansvarlig for forsvunnet bagasje. Wizz Air har erkjent ansvar for den forsvunne
bagasjen.

Klager har satt opp en liste over innholdet i bagen. Tapet er oppgitt til PLN 8 948 som
tilsvarer om lag NOK 18 000. Han har krevd erstattet maksimumsbeløpet etter luftfartsloven/
Montrealkonvensjonen på 1 131 SDR, om lag NOK 11 000.

Wizz Air har bestridt tapets størrelse og har ut fra bagasjens vekt sagt seg villig til å betale SDR
513.

Nemnda er av den oppfatning at det ikke er hjemmel for beregning/avgrensning av tapets
størrelse ut fra bagasjens vekt. Bestemmelsene gir ingen anvisning på dette når det gjelder
reisegods. Tapet må fastsettes ut fra verdien av den forsvunne bagasje. Det er den som krever
erstatning, dvs. passasjeren, som i første omgang må søke å sannsynliggjøre tapet.

Klager har laget en liste over bagasjens innhold. Nemnda kan ikke se at det foreligger
grunnlag for å betvile denne. Anført tap overstiger maksimumsbeløpet etter luftfartsloven
§ 10-26 og Montrealkonvensjonen artikkel 22 på 1 131 SDR. Nemnda anbefaler at
Wizz Air utbetaler maksimumsbeløpet. Sett hen til differansen mellom angitt tap og
maksimumsbeløpet, tar ikke nemnda stilling til om det er grunnlag for å ta ut enkelte poster
fra beregningsgrunnlaget.

Vedtak:

Transportklagenemnda-fly anbefaler at Wizz Air utbetaler en erstatning på 1 131 SDR.

Vedtaket var enstemmig.