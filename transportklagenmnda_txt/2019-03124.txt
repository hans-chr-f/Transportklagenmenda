Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
10.03.2020

Saksnummer
2019-03124

Tjenesteytere
SAS

Klager har i det vesentlige anført

Klager med reisefølge (tilsammen fem personer) skulle reise fra Oslo til Minneapolis
via New York med SAS og United Airlines. Formålet med reisen var å besøke familie.
SK907 fra Oslo til New York landet etter rutetabellen, men flyet ble stående på
rullebanen i påvente av ledig gate i 25 minutter som resulterte i at reisefølget mistet sin
videreforbindelse. 

Det fantes ingen ledige plasser til Minneapolis samme kveld. Klager fikk tilbud om å bli
booket om til Chicago istedet, fremfor å tilbringe natten i New York. I Chicago ville klagers
familie i USA hente reisefølget dagen etter. 

Klager ventet i fem timer på avgangen til Chicago uten å bli tilbudt forfriskninger eller bli
informert om sine rettigheter. 

Klager krever:
Standarderstatning 600 euro per person i henhold til EU-forordning 261/2004
Middag for 5 personer: 105,22 Dollar*8,88 = 934 kroner.
Taxi i Chicago: 59,25 Dollar*8,88 = 526 kroner.
En natt på hotell i Chicago: 197,60 Dollar*8,88 = 1754 kroner. 

Det vises for øvrig til klagers brev.

Tjenesteyterne har i det vesentlige anført
SK907 landet fire minutter før oppsatt rutetid. Det viste seg imidlertid at det ikke var
ledig parkering, flyet ble dermed stående på rullebanen i 21 minutter i påvente av ledig
gate. At det ikke er ledige parkeringsplass når flyet kommer til oppsatt tid, er forhold
utenfor SAS' kontroll. Det er flyplassen og tårnet som styrer gatene og parkeringsplasser,
SAS har ingen anledning til å gjøre annet enn tårnet gir beskjed om. 

Hendelsen er ikke kompensasjonsberettiget i henhold til EU-forordning 261/2004 da
årsaken til forsinkelsen var ekstraordinære omstendigheter utenfor SAS' kontroll.

SAS har refundert klagers øvrige utgifter til forpleining og transport.

SAS kan ikke imøtekomme klagers krav om standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt dokumentasjon med beskrivelse av hendelsen som
opplyser at forsinkelsen skyldtes restriksjoner fra flygeledelsen på Newark, og flyet måtte
vente på ledig parkering. SAS agerte på instruks fra tårnet.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak
var truffet; Forsinkelsen skyldtes at SAS fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

SAS opplyser at klager har fått refundert sine utgifter til forpleining og transport.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.