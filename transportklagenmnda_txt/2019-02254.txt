Vedtak i Transportklagenemnda - Fly

Sammendrag

Krav om refusjon av skadet bagasje.

Dato
14.02.2020

Saksnummer
2019-02254

Tjenesteytere
Austrian Airlines

Klager har i det vesentlige anført

3. mai 2019 reiste klager fra Teheran til Oslo, via Wien, med Austrian Airlines. Bagasjen
kom imidlertid ikke frem til Oslo samtidig med klager, og bagasjen ble først levert på
døren til klager i Trondheim to dager senere. Da oppdaget klager at låsen på kofferten
var skadet, slik at den ikke kunne åpnes. Klager har fremlagt dokumentasjon på skaden.

Klager anfører at vedkommende var nødt til å rive løs glidelåsen for å få tak i innholdet i
kofferten. Kofferten er dermed ubrukelig.

I forbindelse med Austrian Airlines’ krav om at klager måtte levere kofferten til en
spesialforretning for å få den reparert, anfører klager at det ikke var mulig å finne noen
som reparerer kofferter i Trondheim. I forbindelse med Austrian Airlines' krav om at
klager, dersom det ikke gikk an å reparere kofferten, måtte sende inn en erklæring på
dette, anfører klager at vedkommende gikk innom en butikk hvor de reparerer låser,
og der oppga de at kofferten ikke lot seg reparere. De ville imidlertid ikke utstede noen
erklæring på dette.

Klager anfører at det er flyselskapets ansvar å enten reparere kofferten eller å betale for
den. Klager har blant annet tilbudt seg å sende inn kofferten til flyselskapet, slik at de kan
verifisere skaden og/eller ta hånd om reparasjonen. Klager anfører at flyselskapet ikke
har foreslått noen alternativ løsning for tilfeller som det aktuelle, hvor det ikke er mulig å
finne en spesialforretning som reparerer kofferter.

Klager anfører at vedkommende har sendt flyselskapet bilder som viser den ødelagte
låsen, merket og størrelsen, slik at det er klart hvor mye kofferten er verdt. Klager stiller
seg uforstående til at flyselskapet først kun ville gi en kupong pålydende 100 euro og
deretter kun vil refundere 40 % av koffertens beregnede verdi. Klager krever at 100 % av
koffertens verdi refunderes, siden kofferten kun er blitt brukt to ganger.

Det vises for øvrig til klagers anførsler i fremlagt dokumentasjon.

Klager krever full refusjon av koffertens verdi.

Tjenesteyterne har i det vesentlige anført
I det aktuelle tilfellet er klager blitt bedt om å få kofferten reparert i en spesialforretning
og deretter sende kvittering på reparasjonen for å få dekket dette av Austrian Airlines.
Dette alternativet var dessverre ikke aktuelt for klager.

Austrian Airlines har også bedt om å få tilsendt kvittering på den opprinnelige kofferten
for å kunne beregne og refundere den aktuelle verdien av den skadede kofferten. Denne
dokumentasjonen har dessverre vist seg å ikke være tilgjengelig.

Austrian Airlines har tilbudt klager refusjon tilsvarende 40 % av den beregnede verdien
på kofferten (931 kroner).

Nemnda bemerker

Klager har anført både at bagasjen ble forsinket og at den var skadet da den kom frem.

Etter luftfartsloven § 10-20 er flyselskapet ansvarlig for tap som følge av forsinket
bagasje.

Bagasjen ble i dette tilfellet ikke forsinket på utreisen, men på hjemreisen. Den ble levert
hjemme hos klager etter to dager. Nemnda har forståelse for at det er irriterende å
måtte vente på bagasjen, men kan ikke se at det kan gi noe grunnlag for erstatning.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt.

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidte må betale for å skaffe seg en
tilsvarende koffert. Passasjeren skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden.

Det er passasjeren som har bevisbyrden for hvilket tap han har lidt. Klager har
ikke kunnet legge frem noen kvittering for kjøpet av kofferten, men har fremlagt et
skjermbilde som viser at en ny lignende koffert koster 2669 kroner. Klager har oppgitt at
kofferten kun var brukt to ganger uten å si noe om hvor gammel den er eller hvor og når
den er kjøpt. Han har heller ikke kunnet legge frem dokumentasjon for at kofferten ikke
lar seg reparere. 

Nemnda finner å legge Austrian Airlines' verdivurdering på 40 % av oppgitt nypris til
grunn i denne saken der klager ikke har kunnet sannsynliggjøre sitt tap. Dette utgjør kr
1067,60.

Nemnda kan ikke anbefale at klager gis medhold utover dette.

Vedtak

Transportklagenemnda - fly anbefaler at Austrian Airlines utbetaler 1067,60 kroner i
erstatning for den ødelagte kofferten dersom beløpet ikke allerede er utbetalt.