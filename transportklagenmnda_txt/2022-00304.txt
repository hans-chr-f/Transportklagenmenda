Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
23.05.2022

Saksnummer
2022-00304

Tjenesteytere
Widerøe

Klager har i det vesentlige anført

Klager skulle reise fra Stavanger til Sandefjord via Bergen den 2. desember 2021 på
følgende tider:

WF548 SVG BGO 21.00 - 21.35
WF429 BGO TRF 22.05 - 22.55

Før avreise Stavanger fikk klager en sms fra Widerøe om at WF548 ville bli forsinket. Like
etter mottok klager en ny sms om at WF429 vill få ny avgangstid kl 22.25. Flere sms'er
tikket inn og det endte med at WF548 ble forsinket til kl 22.35, og at klager var innlosjert
på hotell og booket om til ny avgang morgen etter kl 08.30. 

Klager fikk endret denne avgangen til WF411 kl 11.40. Dagen etter kom flere nye sms'er
om at også WF411 var forsinket, først til kl 13.00, så til kl 13.15, så til kl 13.30. Deretter ble
det utført et skifte av gate, og folk løp i panikk for å rekke flyvningen. 

Klager stiller seg kritisk til Widerøes manglende informasjon og dårlig flylogistikk. 

Klager er selvstendig næringsdrivende og tar ut lønn et par ganger i året. Han har derfor
ingen dokumentasjon på tapt arbeidsfortjeneste, men krever likevel kroner 1 500. Videre
krever klager refusjon av returbilletten med begrunnelse av den svært dårlige reisen han
måtte være en del av.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har flyselskapet i det vesentlige
anført:

"Kundens krav i henhold til kompensasjon og assistanse er regulert av EUs regulativ
261/2004. Denne forsinkelsen er dessverre ikke kompensasjonsberettiget i henhold til
regulativet, da uregelmessigheten oppstod på grunn av ekstraordinære omstendigheter.
I dette værforhold som oppsto utenfor Widerøes kontroll.

Når kansellering oppstår og årsaken er ekstraordinær, har passasjerene følgende valg.
1. Passasjeren kan velge ombooking samt forpleining. Forpleiningen består av mat/
drikke, hotell, transport til/fra hotell, dersom dette er aktuelt.
2. Passasjeren kan velge refusjon og returreise dersom reisen ønskes avbrutt. I tillegg
forpleining."

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
Widerøe har tross oppfordring ikke avgitt uttalelse til nemnda. Nemnda legger etter dette
klagers anførsler til grunn. 

I denne saken er det ikke fremmet krav om standarderstatning. Etter fast nemndspraksis
vurderer likevel nemnda om klager har krav på standarderstatning.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Widerøe har som nevnt ikke avgitt uttalelse til nemnda. Selskapet kan da ikke sies å ha
godtgjort at forsinkelsen skyldtes en ekstraordinær omstendighet som ikke kunne vært
unngått. Klager har således rett til standarderstatning i henhold til forordningen med 250
euro.

Klager krever videre refusjon av deler av flybilletten. Da flybilletten er benyttet i sin
helhet kan ikke nemnda se at klager har krav på refusjon av denne. Klager skal ikke reise
gratis.

Klager har videre fremsatt krav om erstatning for tapt arbeidsinntekt. Klager har ikke
dokumentert tapet. Standarderstatningen er ment å dekke både økonomisk og ikke-
økonomisk tap. Standarderstatningen overstiger uansett klagers krav. Eventuell tapt
arbeidsfortjeneste må anses dekket av standarderstatningen.

Nemnda anbefaler at Widerøe utbetaler 250 euro til klager.

Vedtak

Transportklagenemnda anbefaler at Widerøe utbetaler 250 euro til klager.