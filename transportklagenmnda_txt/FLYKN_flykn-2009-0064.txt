Vedtak i Transportklagenemnda - Fly

Sammendrag

Klager krever erstatning i følge gjeldene EU-regler når det gjelder forsinkelse.

Dato
24.03.2010

Saksnummer
64/09F

Tjenesteyter
KLM

Klager krever erstatning i følge gjeldene EU-regler når det gjelder forsinkelse.

Klager har i det vesentlige anført:

Klager skulle reise fra Trondheim, Værnes til Düsseldorf med mellomlanding i Amsterdam
14. januar 2009. Fra Værnes med KL1172 kl 06.15 og videre forbindelse fra Amsterdam med
KL1857 kl 11.55. Grunnet en teknisk feil ble klager ombooket til et senere fly. Han ble forsinket
med 5 timer og 40 minutter.

Klager krever standarderstatning etter EUs regler vedrørende forsinkelser. Teknisk feil kan ikke
regnes som force majeur, da det kan skyldes manglende vedlikehold.

Klagers tilfelle er ikke enestående. KLM har vært intervjuet i Adresseavisen og har beklaget
mange forsinkelser på grunn av at flyene er gamle og utslitt og har besluttet å erstatte flyene
med nye fly.

KLM har i det vesentlige anført:

KLM viser til at den aktuelle flyvningen ble forsinket på grunn av uforutsette tekniske
problemer. Det var en feil på en av flyets generatorer, og flyet ble forsinket på grunn av
påvente av ny del fra Amsterdam.

EU forordning gir ingen kompensasjon ved forsinkelser.

I følge KLMs transportbetingelser er passasjerene dessverre ikke berettiget til økonomisk
kompensasjon ved forsinkelser eller kanselleringer som skyldes force majeure. Tekniske
problemer og vanskelige værforhold kommer inn under denne kategorien.

Videre gjør transportbetingelsene det klart at angitte rutetider ikke kanner noen del
av kontrakten mellom passasjer og flyselskap samt at forbindelse ikke kan garanteres.
Flyselskapet er ikke økonomisk ansvarlig for forhold som oppstår for passasjerer som følge av
forsinkelse.

KLM finner på denne bakgrunn ikke å kunne imøtekomme klagers ønske om kompensasjon.

Nemnda bemerker:

På bakgrunn av de foreliggende opplysninger legger nemnda til grunn at klagers fly fra
Trondheim ble forsinket. Forsinkelser gir ikke rett til standarderstatning etter EU forordning
261/2004. Standarderstatninger gjelder kun ved kansellering. Klager har følgelig ikke rett til
standarderstatning.

KLM er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet eller dette ikke har vært mulig for dem.. KLM har ikke anledning til å
fraskrive seg dette ansvaret gjennom sine transportbetingelser. Det er således uriktig når KLM
hevder at de ikke er økonomisk ansvarlig for forhold som oppstår for passasjerer som følge av
forsinkelse.

Luftfartsloven gir kun rett til økonomisk erstatning. Loven gir ikke rett til erstatning for
ulempe/ikke økonomisk skade. Klager har ikke anført at han led noe økonomisk tap som følge
av forsinkelsen.

Nemnda finner etter dette ikke å kunne anbefale at klager gis medhold i sitt krav om
standarderstatning.

Vedtak:

Flyklagenemnda finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Olav Grøttland, SAS

Janne G. Soløy, Widerøes Flyveselskap ASA