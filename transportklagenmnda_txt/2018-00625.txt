Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00625

Tjenesteytere
Ryanair

Klager har i det vesentlige anført

Klager skulle reise fra Oslo til London Stansted den 2. mars 2018 kl 21.50 med ankomst kl
23.00 med FR1395. Flyet ble kansellert kort tid før avgang. Klager ble tilbudt ombooking
eller å avbryte reisen mot full refusjon. Klager valgte sistnevnte, og har mottatt refusjon
av de ubenyttede flybillettene. 

Klager hevder hun har chattet med Stansted lufthavn, hvor det ble bekreftet at det var
værmessige problemer den dagen, men at de gjorde sitt ytterste for at flytrafikken skulle
gå som normalt. Det var heller ingen sikkerhetsrisiko ved å lande eller ta av den dagen.
Det ble heller ikke sendt ut varsel eller anbefaling til Ryanair om å kansellere avganger.
Klager har ikke fremlagt kopi av utskrift av denne chatten. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
FR1395 ble kansellert som følge av dårlige værforhold på Stansted, snø og underkjølt
regn. Ryanair viser til fremlagt dokumentasjon. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor flyselskapets kontroll. 

Ryanair kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Ryanair har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av snø og
underkjølt regn. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.