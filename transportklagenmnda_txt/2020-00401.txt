Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00401

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Reykjavik til Oslo den
20. januar 2020 kl 12.45 med ankomst kl 16.25 med SK4788. Flyvningen ble kansellert
grunnet dårlig vær. Klager stiller seg undrende til hvorfor SK4788 var det eneste flyet
som ble kansellert av flyvninger til og fra Keflavik  denne dagen. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Flymaskinen som skulle operere SK4788 ble kansellert som følge av dårlige værforhold
på Keflavik lufthavn ved Reykjavik, sterk vind og snø.   

SK4788 skulle opereres av samme fly som skulle operere Oslo – Keflavik som SK4787.
Denne maskinen skulle gå fra Oslo kl 10.20 og lande på Keflavik kl 12.05. Keflavik
ligger midt i mellom Grønland, Norge og Storbritannia, og har dermed ikke så mange
alternative flyplasser å gå til dersom man ikke kan lande der. Det er derfor viktig å
planlegge ruten helt nøyaktig, både med tanke på alternative flyplasser, men også
hvor mye drivstoff man er nødt til å laste. Av sikkerhetsmessige årsaker har man alltid
lastet en del ekstra drivstoff i tilfelle man ikke klarer å lande maskinen på første forsøk.
Utfordringen her – med tanke på hvor langt det er til neste land – er at man i prinsippet
måtte ha tatt med mer enn dobbelt så mye drivstoff for å fly tilbake til for eksempel
Bergen, i tilfellet landing var umulig på grunn av de sterke vindende.

Før hver flyvning får besetningen en METAR og en TAF (Terminal Aerodrome Forecasts).
Disse viser at det var meget kraftig vind ved lufthavnen, vindhastigheter opp mot 38
knop, samtidig som kastene var helt oppe i 49 knop. TAF viser at det var meldt vindkast
på 55 knop og CB (tordenskyer).

Klager viser til at ingen andre fly ble kansellert på strekningen den dagen. SAS
understreker at dersom pilotene ikke føler seg 100 % trygge på å lande i Keflavik ut i fra
de værmeldingene som foreligger på tidspunktet, skal de heller ikke dra. En slik situasjon
kunne ha blitt meget dramatisk om de på vei dit enten måtte snu, eller måtte lande med
en for tung maskin. 

SAS viser til fremlagt dokumentasjon.

Klager med følge ble booket om til Icelandairs flight FI318 neste dag.

SAS kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av kraftig vind
og snøvær.  

Klager har etter dette ikke rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.