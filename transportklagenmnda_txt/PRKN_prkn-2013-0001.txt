Vedtak i Pakkereisenemnda

Sammendrag

Saken gjelde rundreise i Italia.

Dato
18.09.2013

Saksnummer
1/13P

Tjenesteyter
Oska Travel AS

Sakens dokumenter ble lagt frem.

Klager: X

Turarrangør: Oska Travel AS

Antall reisende: 2

Reisens pris: 12.384,-

Saken gjelder:

Saken gjelde rundreise i Italia.

Klager anfører at reisen var preget av uprofesjonalitet, dårlig informasjon, forsinkelser
og en reiseleder som ikke mestret jobben. Konkret er påberopt følgende:

* Det var ikke sikkerhetsseler i bussen.

* Reiseleder kunne ikke italiensk og det ble av den grunn flere ganger misforståelser og
forsinkelser.

* I Venezia kom de ikke frem til Rialtobroen fordi det var med en deltager med rullestol. De
fikk beskjed om at de kunne gå dit på egen hånd etterpå.

Det ble det ikke tid til, heller ikke til å gå og spise. For klager ble Venezia-turen ødelagt. Turen
egnet seg for øvrig ikke for rullestolbrukere, og andre deltagere måtte flere ganger bære
vedkommende.

* I Firenze ble det også gitt feil beskjeder om oppmøtested for guiding og derfor forsinkelser.

* I Roma fikk de verken se Spansketrappen eller Forum Romanum, som det sto i programmet.

* Guiden var irritert og irettesatte hele tiden deltagere som kom for sent, men det var hun
selv som var skyld i forsinkelsene.

Hun krever prisavslag på kr.2.000,-.

Oska-Travel har anført at det virker som klagen har sin årsak i feil personkjemi mellom
guide og klager. Guiden har ansvar for hele gruppen og da kan det av og til bli noe
ventetid - særlig hvis det er en rullestolbruker med.

Noen beslutninger må tas på stedet og programmet tilpasses den lokale situasjon. Reisen ble
gjennomført som lover og klager fikk det hun hadde betalt for.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Noen av de mer generelle forhold klager har tatt opp, er ikke av en slik art at nemnda kan ta
stilling til det i forhold til pakkereiselovens mangelsbestemmelse.

Rent generelt vil nemnda uttale at på en rundreise som denne må det forventes at det
kan forekomme noe venting, forsinkelser og uforutsette ting som gjør at programmet må
tilpasses. Når en rullestolbruker er deltager, må en også forvente at det kan gå med noe
ekstra tid noen ganger uten at det av den grunn foreligger en mangel ved reisen for andre
deltagere.

At det ikke var sikkerhetsseler i bussen, kunne ha vært å anse som en mangel hvis det var
påbudt. Det foreligger ingen opplysninger om at dette er påbudt i Italia.

At de ikke kom helt frem til Rialtobroen i Venezia fordi en rullestolbruker var med, forstår
nemnda var skuffende for klageren, men det utgjør ingen mangel.

Det programmet som turen er basert på beskriver dagsturen til Venezia slik:

« Enten kan du oppdage byen alene eller valgfritt med guide på en privat båttur gjennom
lagunen». Klager har opplyst at hun var med på gondolturen.

Rundturen i Roma skulle etter programmet omfatte bl.a Forum Romanum og
Spansketrappen. Når den ikke gjorde det, foreligger det en mangel i forhold til det avtalte. Det
bør derfor gis et prisavslag på kr.150,- per person.

Vedtak:

Reklamasjonsnemnda anbefaler at det gis et samlet prisavslag på kr.300,-.

Vedtaket var enstemmig.