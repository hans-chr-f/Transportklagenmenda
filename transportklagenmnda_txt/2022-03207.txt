Vedtak i Transportklagenemnda - Fly

Sammendrag

Krav om refusjon av flybilletter.

Dato
11.06.2023

Saksnummer
2022-03207

Tjenesteytere
Flyr

Klager har i det vesentlige anført

Klager (to personer) hadde bestilt en reise med Flyr fra Alicante til Oslo den 3. november
2022. Billettene klager hadde kjøpt var Smart-billett og da med rett til endring. Klager
ønsket å endre sine billetter til den 28. oktober 2022 og tok kontakt via epost for å ordne
dette lørdag 22. oktober. Klager fikk beskjed på epost mandag 24. oktober om at Flyr ikke
har flyvning den 28. oktober. Dette svarer klager samme dag at er feil, da nettsiden viste
ledige plasser den 28. oktober. Da klager ikke får svar den 25. oktober og flyet er fullt på
nettsiden, bestiller klager billetter med Norwegian med avreise 28.oktober. Flybillettene
kostet kr. 5 824. 

Klager krever erstatning for flybillettene. Grunnlaget er at klager fulgte anvisningene
for å endre billett uten å få hjelp, derimot fikk de feil opplysning om at det ikke gikk fly.
Videre ba klager om at billettene 03. november enkelt kunne blitt solgt på ny (hvilket
klager uttrykkelig ba om), da også dette flyet ble fullt flere dager før avgang.

Klager krever:
Primær erstatning kr. 5.824 for billetter med Norwegian
Subsidiær refusjon kr. 4.062 for opprinnelige billetter hos Flyr

Tjenesteyterne har i det vesentlige anført
Flyr har ikke inngitt tilsvar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. Flyr
har tross oppfordring unnlatt å svare nemnda og nemnda legger derfor klagers anførsler
til grunn.

Nemnda legger til grunn at klager hadde fleksible billetter som kunne endres. Nemnda
legger videre til grunn at klager tok kontakt med Flyr på epost den 22. oktober for
å endre billettene til avreise 28. oktober, og at Flyr hadde ledige plasser på denne
flyvningen, slik klager har anført.

Nemnda mener at ved salg av fleksible billetter må klager ha mulighet til å endre
avreisetidspunkt på egen hånd eller ved hjelp av kundeservice. Klager har opplyst at det
ikke var mulig å endre via egen profil på nettsiden og at klager derfor forsøkte å endre
via eposttjenesten til Flyr. Klager tok kontakt første gang den 22. oktober og flyet var fullt
den 25. oktober. Nemnda mener at klager måtte forvente å kunne få hjelp til å endre
flybilletten i løpet av dette tidsrommet og at Flyr dermed blir ansvarlig på alminnelig
erstatningsmessig grunnlag for klagers utgifter til flybilletter med Norwegian, kr 5 824.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Nemnda gjør klager oppmerksom på at Flyr har gått konkurs. Klager må melde kravet i
boet. Hvorvidt det er midler til utbetaling, er usikkert.

Vedtak

Transportklagenemnda anbefaler at Flyr betaler erstatning til klager med kr 5 824 for
utgifter til nye flybilletter.