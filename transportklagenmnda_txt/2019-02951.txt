Vedtak i Transportklagenemnda - Fly

Sammendrag

Krav om erstatning for ødelagt barnevogn.
Barnevogn ment til å medbringes som håndbagasje.

Dato
11.02.2020

Saksnummer
2019-02951

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY277 fra Kristiansand (KRS) til Oslo lufthavn
(OSL) 9. juni 2019. Klager hadde kjøpt en barnevogn som var tilpasset for å kunne brukes
som håndbagasje på fly, og hadde med seg denne. Hun ble imidlertid tvunget til å sende
vognen som innsjekket bagasje, og under reisen ble vognen skadet. På bakgrunn av
dette har klager fremsatt krav om erstatning for den ødelagte barnevognen.

Tjenesteyterne har i det vesentlige anført
Klager reiste fra Kristiansand til Oslo med DY277 den 9. juni 2019. 

Barnevognen klager tok med seg som håndbagasje var 42 x 62 x 27 centimeter i
sammenslått tilstand. Norwegian tillater ikke håndbagasje som overskrider 55 x 40 x 23
centimeter, og klager måtte følgelig sjekke inn barnevognen. 

I dette tilfellet er det klagers eget ansvar å pakke inn barnevognen i hard emballasje, som
for eksempel Pram Pack eller Airshell for å beskytte sin barnevogn. I bestillingsprosessen
informeres passasjeren om at Norwegian anbefaler at barnevogner pakkes i hard
emballasje for å unngå skader. Barnevognsposene som deles ut på flyplassen er til for å
beskytte annen bagasje mot søl og olje fra barnevognene som sendes i lasterommet, og
er ikke egnet til å beskytte barnevognen som sådan. 

Da klager mottok barnevognen på flyplassen, ble det ikke skrevet skaderapport. Det
fremgår av selskapets vilkår at skaden må rapporteres umiddelbart etter ankomst.
Om skaden ikke oppdages på stedet, må den skadede gjenstanden bringes tilbake til
flyplassen innen syv dager. Klager skrev aldri en slik skaderapport. 

På bakgrunn av det ovennevnte har Norwegian avvist klagers krav.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven. 

Nemnda kan i dette tilfellet ikke se at klager har sannsynliggjort at vognen ble ødelagt
under flyreisen. Det er ikke levert PIR-rapport, og det er ikke fremlagt bilder av ødelagt
vogn.

Nemnda kan derfor ikke se at klager i dette tilfellet har krav på erstatning.

Vedtak

Transportklagenemnda - fly anbefaler ikke at klager gis medhold.