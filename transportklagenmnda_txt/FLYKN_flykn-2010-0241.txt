Vedtak i Transportklagenemnda - Fly

Sammendrag

Tilbakebetaling av skatter og avgifter ved avbestilt reise.

Dato
10.04.2011

Saksnummer
241/10F

Tjenesteyter
Supersaver

Tilbakebetaling av skatter og avgifter ved avbestilt reise.

Klager har i det vesentlige anført:

Klager måtte avbestille en reise på grunn av akutt sykehusinnleggelse. Selve reisen ble dekket
av klagers reiseforsikring.

Reiseforsikringen dekket imidlertid ikke skatter og avgifter på til sammen 1 416 kroner. Klager
krever at Supersaver refunderer beløpet.

Selskapet avviste først klagers krav med henvisning til at flyselskapet refunderte kun kr 233 og
selskapet hadde en håndteringsavgift på kr 295 for jobben, så det ble ingen utbetaling. Dette
har selskapet imidlertid trukket tilbake på og vil utbetale klager kr 233.

Klager ber om at nemnda tar stilling i saken.

Supersaver har ikke avgitt uttalelse til nemnda. Til klager har Supersaver i det
vesentlige anført:

Flyselskapet vil refundere 233 NOK. Ved alle refunderinger tar Supersaver et
behandlingsgebyr på 295 NOK. I dette tilfellet blir det derfor ingen refusjon. Supersaver vil
imidlertid gjøre et unntak i dette tilfellet og refundere beløpet uten behandlingsgebyr.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Supersaver ved nemndas brev av 31. august 2010. Supersaver har ikke
avgitt uttalelse til nemnda. Nemndas avgjørelse treffes på bakgrunn av de foreliggende
opplysninger.

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise.

Dersom passasjeren ikke benytter seg av sin planlagte reise, har passasjeren rett til å få
refundert slike offentlige skatter og flyplassavgifter.

Supersaver tar normalt et gebyr for å refundere skatter og avgifter, men det fremgår av
Supersavers svar til klager i e-post av 6. juli 2010 at de i dette tilfelle har valgt å ikke ta et sikt
gebyr.

EU forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen.

Det er likevel ikke uvanlig at flyselskapene legger andre tillegg, som for eksempel
drivstofftillegg, inn i rubrikken «skatter og avgifter». Nemnda antar at det er tilfellet i denne
saken, da beløpet, kroner 708 per person, synes vesentlig høyere enn det som vanligvis
kreves i rene skatter og avgifter. Nemnda legger etter en samlet vurdering til grunn som mest
sannsynlig at de rene skatter og avgifter utgjorde kroner 233 per person. Dette beløpet har
klagerne fått refundert, og nemnda finner ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines