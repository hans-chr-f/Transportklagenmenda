Vedtak i Transportklagenemnda - Fly

Sammendrag

Krav om refusjon av nye billetter grunnet konkurs hos flyselskap.

Dato
12.05.2020

Saksnummer
2019-02543

Tjenesteytere
Bravofly

Klager har i det vesentlige anført

I januar 2019 bestilte klager en reise for to personer hos Bravofly t/r Oslo - Istanbul for
avreise 30. mai kl 17.45, med retur den 2. juni.  Utreisen var utstedt på BMI Regional code
share billett (BM6325), men flyvningen skulle opereres av Türkish Airlines. Hjemreisen var
med et annet flyselskap utstedt på separat billett. Pris t/r kroner 6 612,13. 

I februar mottok klager melding fra Bravofly om at utreisen var kansellert da BMI
Regional var gått konkurs, og at klager måtte skaffe seg nye billetter selv på strekningen.
Klager bestilte nye billetter hos et annet selskap en vei fra Oslo til Istanbul, pris kroner 3
322. 

Den 4. april mottok klager en ny epost fra Bravofly med generell informasjon om at
alle flyvninger med BMI Regional ville gå som normalt, bare til og fra en annen flyplass i
Istanbul.

Klager benyttet returbillett på opprinnelig bestilling. 

Klager krever refusjon av ny billett Oslo - Istanbul kroner 3 322.

Tjenesteyterne har i det vesentlige anført
I februar 2019 gikk BMI Regional konkurs, og det ble sendt ut informasjon til Bravoflys
kunder som hadde bestilt flyvninger med flyselskapet. Ved konkurs kan ikke Bravofly
gjøre annet enn å forsøke å få refundert pengene fra flyselskapet. I denne saken har det
ikke lyktes Bravofly å få refundert billettene. 

Ved kjøp av reiser på Bravoflys nettside må man krysse av for å ha lest regler og vilkår.
Her kommer det frem at: "....reisekontrakten som gjelder flyreisen og tilleggstjenestene
kun er satt opp mellom deg og flyselskapet, eller annen tilsvarende leverandør, og vil
formaliseres i det øyeblikk du mottar e-postbekreftelsen." Videre kommer det frem:
"I denne sammenhengen er Selskapet på ingen måte ansvarlig for administrasjon og
håndtering av transport, tilleggs- og ekstratjenester man har bestilt, siden disse inngår
i kontrakter med flyselskapet eller tilsvarende, siden disse er de eneste partene som er
ansvarlig for slike tjenester."

Bravofly er kun en formidler av reiser, og er ikke ansvarlig for utførelse av selve reisen.

Bravofly kan ikke imøtekomme klagers krav.

Nemnda bemerker

I januar 2019 bestilte klager en reise for to personer hos Bravofly t/r Oslo - Istanbul for
avreise 30. mai kl 17.45, med retur den 2. juni.  Utreisen var utstedt på BMI Regional code
share billett (BM6325), men flyvningen skulle opereres av Türkish Airlines. Hjemreisen var
med et annet flyselskap utstedt på separat billett. 

I februar mottok klager melding fra Bravofly om at utreisen var kansellert da BMI
Regional var gått konkurs, og at klager måtte skaffe seg nye billetter selv på strekningen.
Klager bestilte nye billetter hos et annet selskap en vei fra Oslo til Istanbul, pris kroner 3
322. 

Flighten var booket som BMI code share (BM6325), mens det i virkeligheten var Türkish
Airlines som skulle utføre flyvningen, og dette flyet gikk etter ruteplanen.

Slik nemnda ser det har Bravofly i dette tilfellet feilinformert klager, og denne feilen ledet
til at klager kjøpte nye billetter på egenhånd slik Bravofly ga klager beskjed om. Nemnda
anbefaler at Bravofly erstatter klagers tap NOK 3 322.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda - fly -anbefaler at Bravofly AS betaler til klager NOK 3 322.