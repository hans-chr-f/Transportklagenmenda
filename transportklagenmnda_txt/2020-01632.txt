Vedtak i Transportklagenemnda - Fly

Sammendrag

Krav om full refusjon av ubenyttede flybilletter grunnet
kansellering som følge av Covid-19 pandemien.

Dato
14.01.2021

Saksnummer
2020-01632

Tjenesteytere
Norwegian Air Shuttle
Ryanair
Wizz Air

Klager har i det vesentlige anført

Klager (to personer) hadde bestilt en reise hos Kiwi.com fra Torp til Liverpool via
henholdsvis Gdansk og Krakow for reise 23. - 27. april 2020. Reisen var med tre
forskjellige flyselskap; Norwegian, Ryanair og Wizz Air. 

Den 19. mars mottok klager informasjon om at flyene var kansellerte grunnet Covid-19
pandemien. 

Kiwi.com hevder klager har akseptert refusjon i form av Kiwi.com Credit, dette stemmer
ikke. Klager har hele tiden krevd full refusjon i form av penger tilbake på konto.  

Klager krever standarderstatning i henhold til EU-forordning 261/2004, samt full refusjon
av flybillettene, tilsammen kroner 3 470,50.

Tjenesteyterne har i det vesentlige anført
Kiwi.com har ikke avgitt uttalelse til nemnda. Til klager har nettreisebyrået i det
vesentlige anført:

Klagers flyvninger ble kansellerte som følge av Covid-19 pandemien. Da klager har valgt
refusjon i form av Kiwi.com Credit, kan Kiwi.com ikke imøtekomme klagers krav om
refusjon av billettene.

Ryanair har ikke avgitt uttalelse til nemnda.

Wizz Air har i det vesentlige anført:

Da klager har bestilt sin reise hos Kiwi.com, bes han henvende seg til reisebyrået for
refusjon. Til informasjon har Wizz Air refundert beløpet tilbake til det kredittkortet reisen
ble betalt med. 

Norwegian har i det vesentlige anført:

Da klager har bestilt sin reise hos Kiwi.com, bes han henvende seg til reisebyrået for
refusjon. 

I saksdokumentene vises det til et brev til klager fra Kiwi.com der reisebyrået hevder
klager har akseptert Kiwi.com Credit, Norwegian kan av den grunn ikke imøtekomme
klagers krav om full refusjon.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 19. mars og
altså mer enn to uker før avgang. Han har derfor ikke rett på standarderstatning.

Klager krever refusjon av flybillettene, noe han har krav på ved kansellering i henhold til
EU-forordning artikkel 8 nummer 1 dersom han velger dette fremfor omruting. I dette
tilfellet har flyselskapene vist til at klager må kontakte reisebyrået, mens reisebyrået
Kiwi.com har valgt å ikke svare på nemndas henvendelser. 

Det er uklart for nemnda om en aksept av vouchere/credit faktisk har skjedd eller om
dette må bero på en misforståelse. Det er imidlertid ikke avgjørende ettersom nemnda
mener at klager uansett vil ha krav på refusjon i form av penger, også selv om det
allerede er utstedt vouchere. 

Nemnda viser til EU-kommisjonens veiledning hva gjelder flyselskapenes utstedelse av
vouchere/credit som refusjon av billetter (dansk oversettelse):

«KOMMISSIONENS HENSTILLING (EU) 2020/648 af 13. maj 2020 om vouchers, som
passagerer og rejsende får som alternativ til tilbagebetaling af aflyste rejse- og
transporttjenester i forbindelse med covid-19-pandemien, punkt 4: 

Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom.»

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller refusjon flybilletter. 

Nemnda mener etter dette at Ryanair, Norwegian og Wizz Air må refundere klagers
billettutgifter direkte til klager.

Vedtak

Transportklagenemnda-fly anbefaler at Ryanair, Norwegian og Wizz Air refunderer
klagers flybilletter direkte til klager.