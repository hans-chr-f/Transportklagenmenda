Vedtak i Transportklagenemnda - Fly

Sammendrag

Krav om standardkompensasjon ved forsinkelse. Spørsmål om forsinkelsens lengde.

Dato
29.01.2019

Saksnummer
2018-03283

Tjenesteytere
Norwegian

Klager har i det vesentlige anført

Klager reiste med Norwegians flyvning DY7051 fra Oslo lufthavn (OSL) til Orlando (MCO)
9. august 2018 kl. 17.30. Flyvningen hadde planlagt ankomsttid kl. 21.05 lokal tid. Klager
har anført at flyvningen ble forsinket med mer enn tre timer, og har på denne bakgrunn
fremsatt krav om standardkompensasjon i henhold til EU-forordning 261/2004 på 600
euro pr. person, totalt 2 400 euro for fire passasjerer. 

Klager har forklart at hun noterte seg tidspunktet hvor flydørene åpnet. Hun anfører at
det tok cirka syv minutter fra flyet ankom gaten til dørene åpnet, og at det tok ytterligere
seks minutter før klager fikk forlate flymaskinen.

Tjenesteyterne har i det vesentlige anført
Norwegians flyvning DY7051 fra Oslo til Orlando 9. august 2018 ble forsinket med to
timer og 56 minutter ved ankomst. Flydørene åpnet tre minutter senere. Det vises til
fremlagt dokumentasjon. 

Det følger av EU-domstolens avgjørelse i C-402/07 (Sturgeon) at flyselskapene er fritatt
for sin plikt til å betale erstatning i de tilfeller hvor forsinkelsen ikke overstiger tre timer.
Norwegian avviser på dette grunnlag klagers krav.

Nemnda bemerker

Norwegians flyvning DY7051 fra Oslo til Orlando 9. august 2018 ble forsinket.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Norwegian har anført at forsinkelsen i dette tilfellet var 179 minutter, altså mindre enn
tre timer etter planlagt ankomsttidspunkt.
Klager har anført at flydørene åpnet syv minutter etter at flyet ankom gate, og at
forsinkelsen derfor var mer enn tre timer. 

Det er tidspunktet for når dørene åpnes som er relevant når tidspunktet for
faktisk ankomsttid skal beregnes. Det vises til EU-dom C-452/13 (Germanwings) og
kommisjonens tolkningsveiledning punkt 3.3.3.

Nemnda viser til at Norwegian i dette tilfellet har fremlagt dokumentasjon som viser at
dørene åpnet to minutter etter at flyet hadde ankommet gate, og at total forsinkelse var
179 minutter. Nemnda mener derfor at det er sannsynliggjort at flyet ikke ble mer enn
tre timer forsinket. Klager har derfor ikke krav på erstatning etter EU-forordningen.

Vedtak

Transportklagenemnda - fly anbefaler ikke at klager gis medhold.