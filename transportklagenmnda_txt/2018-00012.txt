Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2018-00012

Tjenesteytere
Norwegian

Klager har i det vesentlige anført

Klager reiste med Norwegians flyvning D85895 fra Tromsø (TOS) til Las Palmas (LPA) 7.
januar 2017 kl. 16.50. Flyvningen ble forsinket med mer enn fem timer, og klager har på
denne bakgrunn fremsatt krav om standardkompensasjon i henhold til EU-forordning
261/2004 på 400 euro pr. person, totalt 1 600 euro for fire passasjerer.

Tjenesteyterne har i det vesentlige anført
Norwegians flyvning D85895 fra Tromsø til Las Palmas 7. januar 2017 ble forsinket
som følge av at forutgående avgang, D85894, måtte omdirigeres til Bodø på grunn av
kryssvind og dårlige landingsforhold på rullebanen i Tromsø. Været medførte glatte
rullebaner og restriksjoner i forbindelse med landing. 

Norwegian anfører at de gjorde alle rimelige tiltak for å få passasjerene frem til planlagt
destinasjon, men været i Tromsø denne dagen begrenset selskapets muligheter. Da
Norwegian fikk anledning til å lande og lette i Tromsø hadde kabinpersonalet begynt å
nærme seg obligatorisk hviletid, og det ville ikke være mulig for personalet å operere
flyvningen helt til Las Palmas. Passasjerene fikk derfor et nattstopp i Oslo, og ny avgang
D88550 ble satt opp påfølgende dag fra Oslo til Las Palmas. 

Det er på det rene at flyselskapene ønsker å unngå uregelmessigheter. Værforholdene
endrer seg ofte raskt, og i dette tilfellet gjorde snø og regn det vanskelig å lande.
Det var også sterk vind, slik at det ble innført restriksjoner. At andre flyselskap med
mindre fly kunne lande, har derfor ikke betydning i denne saken. Det vil på ingen måte
være hensiktsmessig for Norwegian å omdirigere sine flyvninger. En slik avgjørelse er
basert på passasjerenes sikkerhet, og vil ha konsekvenser for både passasjerene og
flyselskapets videre ruteprogram. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og forsinkelsen kunne ikke vært unngått selv om alle rimelige tiltak ble truffet.
Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D85895 fra Tromsø til Las Palmas 7. januar 2017 ble omdirigert til
Oslo, hvor passasjerene måtte tilbringe natten. Passasjerene ankom sin destinasjon cirka
17 timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at flymaskinen på forutgående flyvning ble
omdirigert til Bodø. Det var kryssvind, snø, regn og glatte rullebaner i Tromsø,
og av sikkerhetsmessige årsaker fikk ikke enkelte fly lande. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningen forstand. Norwegian sørget for at passasjerene ble
innkvartert på hotell ved Oslo lufthavn, og satte opp ny flyvning påfølgende dag kl.
11.00. Nemnda legger til grunn at en forsinkelse på mer enn tre timer ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.