Vedtak i Pakkereisenemnda

Sammendrag

Saken gjelder erstatning for kansellert ikke-betalt reise, Gran Canaria.

Dato
18.09.2013

Saksnummer
43/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 26.036,-

Tidsrom: 160213 - 020313

Saken gjelder:

Saken gjelder erstatning for kansellert ikke-betalt reise, Gran Canaria.

Klager anfører at de var en del par som skulle reise sammen til Gran Canaria.

Da han skulle betale depositum, tastet han inn KID-nummeret til det andre paret. Dette ble
oppdaget da han skulle betale resten av reisen, for da var reisen kansellert. Han har fått det
innbetalte beløp tilbake fra sin venn, men han hadde tatt ut ferie for denne turen og krever
kompensasjon. Han mener det er urimelig at Apollo kansellerte uten å gi beskjed.

Apollo har anført at det er kundens ansvar at betalingsinformasjon er korrekt.

Da feilen i dette tilfelle ble oppdaget, var det hotellet de skulle ha bodd på, fullbooket. Apollo
booket likevel flyreisen for kunden på opprinnelig dato og kom med forslag til andre hoteller.
Kunden takket nei til dette.

Nemnda bemerker:

Nemnda legger til grunn at det er kundens ansvar å sørge for korrekt betaling.

Når det er sagt, vil nemnda tilføye at det hadde vært ønskelig om turarrangørs system kunne
ha fanget opp en slik feilinnbetaling/manglende innbetaling som dette og tatt kontakt med
kunden. Det ligger imidlertid utenfor nemndas mandat å statuere en slik plikt for turarrangør.
Nemnda har også merket seg at Apollo forsøkte å løse problemet ved at flyseter ble reservert
og med forslag om andre hoteller.

Det skal også bemerkes at klager ikke har lidt noe økonomisk tap.

Vedtak:

Reklamasjonsnemnda kan ikke anbefale at det gis noen erstatning.

Vedtaket var enstemmig.