Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.10.2018

Saksnummer
2018-00737

Tjenesteytere
Norwegian

Klager har i det vesentlige anført

Klager reiste med Norwegians flyvning DY609 fra Bergen (BGO) til Oslo lufthavn (OSL) 12.
februar 2018 kl. 08.30. Flyvningen ble imidlertid forsinket med cirka to timer, og klager
mistet sin videreforbindelse med DY1060 til Tallinn (TLL) kl. 10.50. Klager ble booket om
til ny flyvning, og ankom Tallinn cirka fem timer forsinket i forhold til oppsatt rutetid.
På denne bakgrunn har hun fremsatt krav om standardkompensasjon i henhold til EU-
forordning 261/2004 på 250 euro. 

Klager har anført at Norwegian burde ha kansellert avgangen fra Bergen til Oslo og
sørget for omruting med andre selskaper, slik at passasjerene som skulle videre ikke ble
strandet i Oslo.

Tjenesteyterne har i det vesentlige anført
Norwegians flyvning DY609 fra Bergen til Oslo 12. februar 2018 ble forsinket med én
time og 57 minutter på grunn av dårlige værforhold i Bergen. Det var regn og tordenvær
denne dagen som gjorde forholdene på rullebanen utfordrende for bakkepersonalet. 

Klager mistet sin planlagte videreforbindelse til Tallinn, og ble booket om til neste ledige
avgang med LOT senere samme dag. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY609 fra Bergen til Oslo 12. februar 2018 ble forsinket med én
time og 57 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen regn og tordenvær i Bergen denne dagen. Det vises
til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Da klager ankom Oslo, sørget Norwegian for at
klager ble booket om til neste ledige flyvning med annet flyselskap, og hun ankom sin
endelige destinasjon cirka fem timer forsinket. Etter nemndas syn er dette et rimelig
omrutingstilbud i henhold til forordningens artikkel 8. Nemnda legger til grunn at
forsinkelsen ikke kunne vært unngått selv om alle rimelige tiltak ble truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.