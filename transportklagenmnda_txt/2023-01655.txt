Vedtak i Pakkereisenemnda

Sammendrag

Krav om et høyere prisavslag grunnet manglende All Inclusive.

Dato
28.09.2023

Saksnummer
2023-01655

Tjenesteytere
Ving Norge AS

Klager har i det vesentlige anført

Klagen gjelder en pakkereise med rutefly for to voksne og to barn Gran Canaria i
perioden 24.02.2023 - 06.02.2023. Totalpris 44 294 kroner.

Den 18.11.2022 skrev Ving til klager at de hadde mottatt informasjon fra Hotel Servatur
Puerto Azul, som klager hadde bestilt, at de ikke ville gjenåpne før klager skulle reise.
Ving tilbød klager innkvartering på Gloria Palace Amadores Thalasso & Hotel og som kun
ligger ca. 200 meter fra det opprinnelige. Det er et hotell av bedre/samme kategori som
det opprinnelige og Ving kunne tilby Standard, Sea View rom og med All Inclusive. Klager
aksepterte endringen.

Ved ankomst hotellet får klager beskjed om at de kun har frokost inkludert. Ving har
stengt og klager får beskjed om at dette blir ordnet neste dag. Klager ringer Ving kl. 09:00
lørdag, får SMS utpå dagen at det er i orden, men resepsjonen gir klager beskjed om at
det ikke er i orden. Klager ringer Ving nok en gang og får bekreftet at de skulle ordne
det og at klager skulle sette alt på rommet. Søndag var alt stengt, og klager måtte høyne
kreditt grensen på romkortet da de hadde passert 500 euro. Klagers kort ble avvist ved
middagen. Mandag ringer klager Ving igjen. Saken blir ikke løst og mandag kveld får de
ikke spist på hotellet grunnet overtrukket romkort. Klager fikk ikke brus eller is til sine
barn. Tirsdag etter frokost fikk klager et brev fra resepsjon der de ber klager komme til
resepsjonen, klager ringer Ving som fortsatt ikke har løst problemet og klager drar til
stranden siden det nå er meget ubehagelig å være på hotellet. 

Da klager kom tilbake fra stranden tirsdag, var de stengt ute av rommet. Ifølge hotellet
hadde klager en regning på 751 euro. Denne måtte betales for at de skulle kunne
benytte hotellets fasiliteter. Klager ringte Ving enda en gang og informerte om at de
måtte betalte 751 euro til hotellet for å komme seg inn på rommet. Først da kom det en
representant fra Ving til klager på hotellet. Problemet fikk de ikke løst der og da, så klager
dro ut for å spise tirsdag kvelden også. Først onsdag den 1. mars til lunsj er All Inclusive i
orden, og klager kunne benytte seg av All Inclusive på hotellet.

Klager fikk ikke utnyttet alt de kunne på hotellet siden det også var et hotell der gjestene
måtte betale for noe. Klager skriver følgende: "Vi fikk beskjed at de skulle gå gjennom
alt vi hadde kjøpt å se hva som var inkludert og hva som ikke var det, derfor tok vi ikke
sjanse på å ta noe." Klager følte at problemet med All Inclusive påvirket hele ferien.

Klager er ikke tilfreds med det Ving har tilbudt i prisavslag og skriver at de 2 000 kroner
som de mottok på reisemålet var på grunn av at de først selv måtte betale 751 euro til
hotellet for regningen som gjaldt forhåndsbetalt All Inclusive. Dette var et beløp som
uttrykkelig kun skulle kompensere for at klager selv måtte legge ut for et opphold som
allerede var betalt for og som ikke ville påvirke en eventuell erstatning ifølge Vings
representant på stedet. 

Klagers krav: Ny ferie og tilbakebetaling av dokumenterte utlegg.

Det vises for øvrig til korrespondanse fra klager.

Tjenesteyterne har i det vesentlige anført
Ved ankomst Gloria Palace Amadores Thalasso & Hotel fredag 24.02.2023 fikk klager
opplyst at de kun har frokost inkludert i prisen selv om det fremkom av reisedokumentet
at de hadde All Inclusive inkludert. 

Ving er enig med klager i at de burde ha ordnet problemet med All Inclusive raskere
enn de gjorde. Da Vings stedlige representanter forsto at hotellet ikke aksepterte
dokumentasjon som ble sendt, møtte Vings representant opp på hotellet tirsdag 28.
februar. Saken løste seg onsdag 1. mars da klager kunne benytte All Inclusive på hotellet.

Ving har tilbudt klager 30 % refusjon av seks dagsandeler. En dagsandel utgjør ca. 4 430
kroner. 30 % av seks dager utgjør opprunnet 8 000 kroner. Ving betalte regningen på
751 euro for All Inclusive på hotellet og ga klager en kompensasjon på 2 000 kroner som
de fikk utbetalt på reisemålet. Videre fikk klager ikke tildelt rom med havutsikt og fikk
refundert 5 000 kroner på reisemålet. 

Ving skriver at de har refundert alle dokumenterte utlegg klager har hatt til mat og
drikke – i tiden før måltidspakken klager hadde inkludert i reisen ble ordnet. I tillegg
kompenserer Ving ved å tilby refusjon av totalt 10 220 kroner til klagers konto, eller ved å
sende klager et gavekort pålydende 12 220 kroner. 

Ving kan ikke imøtekomme klagers krav om ny reise. Ving anfører at en refusjon
pålydende 30 % for berørte dager er tilstrekkelig, i tillegg til full refusjon av alle
dokumenterte utlegg. 

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise med rutefly for to voksne og to barn Gran Canaria i
perioden 24.02.2023 - 06.02.2023. Totalpris 44 294 kroner.

Ving endret hotell til klager den 18.11.2022 da Ving sitt opprinnelig hotell ikke ble klart.
Klager ble da flyttet til Gloria Palace Amadores Thalasso & Hotel som kun ligger ca. 200
meter fra det opprinnelige hotellet. Det er et hotell av bedre/samme kategori som det
opprinnelige og Ving kunne tilby Standard, Sea View rom og med All Inclusive. Klager
aksepterte endringen.

Ved ankomst Gloria Palace Amadores Thalasso & Hotel fredag 24.02.2023 fikk
klager opplyst at de kun hadde frokost inkludert i prisen selv om det fremkom av
reisedokumentet at de hadde All Inclusive inkludert. Klager fikk heller ikke Sea View rom. 

Klagers krav: Ny ferie og tilbakebetaling av dokumenterte utlegg.

Nemnda mener forholdet utgjør en mangel. Ving fikk rettet opp i forholdet slik at klager
fikk All Inclusive onsdag 1. mars 2023. 

Ving har tilbudt klager 30 % refusjon av seks dagsandeler. En dagsandel utgjør ca. 4 430
kroner. 30 % av seks dager utgjør 8 000 kroner. Ving betalte regningen på 751 euro for All
Inclusive på hotellet og ga klager en kompensasjon på 2 000 kroner som de fikk utbetalt
på reisemålet. Videre fikk klager ikke tildelt rom med havutsikt og fikk refundert 5 000
kroner på reisemålet. 

Ving har refundert alle dokumenterte utlegg klager har hatt til mat og drikke – i tiden før
måltidspakken klager hadde inkludert i reisen ble ordnet. Ving har tilbudt refusjon av
totalt 10 220 kroner til klagers konto, alternativt et gavekort pålydende 12 220 kroner. 

Slik nemnda vurderer det har klager allerede fått refundert 7 000 kroner på reisemålet
i tillegg til at Ving har betalt deres utgifter til mat som er dokumentert i perioden før all
inclusive ble ordnet. En total refusjon på 10 220 kroner anses samlet sett som et rimelig
prisavslag for avviket på klagers reise. Pakkereisenemnda anbefaler at klager ikke gis
medhold.

Vedtak

Pakkereisenemnda anbefaler at klager ikke gis medhold.