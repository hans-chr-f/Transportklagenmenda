Vedtak i Transportklagenemnda - Fly

Sammendrag

Krav om standarderstatning som følge av forsinkelse.
Inspeksjon av Rolls Royce-motorer. Fabrikasjonsfeil.

Dato
11.06.2020

Saksnummer
2019-04191

Tjenesteytere
Norwegian Air Shuttle

Klager har i det vesentlige anført

10. september 2019 reiste klager og to medpassasjerer med DY7063 fra Oslo til Oakland.
Flyet skulle gå fra Oslo kl. 11.35 og ankomme Oakland kl. 13.00 lokal tid. Flyvningen ble
imidlertid over fem timer forsinket, og de ankom Oakland først kl. 18.05 lokal tid.

Klager anfører at de fikk utdelt en matkupong på 119 kroner. 

Klager krever standarderstatning på 600 euro per passasjer, totalt 1800 euro, i henhold
til EU-forordning 261/2004 som følge av forsinkelsen.

Tjenesteyterne har i det vesentlige anført
Flyvningen DY7063 fra Oslo til Oakland den 10. september 2019 ble fem timer og fem
minutter forsinket.

Flyet som skulle gjennomføre den aktuelle flyvningen, var av typen Boeing 787
Dreamliner. EASA har utstedt et direktiv som innebærer at mellomtrykkskompressorene
og akslene på motorer av typen Rolls Royce Trent 1000 må inspiseres som følge av
mulige slitasjeproblemer. Disse obligatoriske inspeksjonene har berørt alle Norwegian-
flyvninger med flytypene Boeing 787-8 og 787-9.

De første inspeksjonene ble gjennomført om høsten og vinteren i 2018. Mot slutten av
mars 2019 ble det bestemt at ytterligere inspeksjoner var nødvendig. Det vises i den
forbindelse til EASAs direktiv 2019-0099 og Rolls Royces informasjon om dette.

Direktivet innebærer at alle fly med motorer av typen Rolls Royce Trent 1000 TEN må
inspiseres etter nærmere angitte aktivitetsintervaller. Flyvningen DY7063 ble forsinket
som følge av en slik inspeksjon.

På tidspunktet for direktivets ikrafttredelse forelå det ingen konkret plan for når den
enkelte maskin skulle/måtte inn til inspeksjon. Det var derfor svært utfordrende å
kartlegge fremdriften og legge en videre plan for å unngå driftsforstyrrelser.

Alle berørte passasjerer fikk forpleining i henhold til EU-forordning 261/2004.

I dette tilfellet var det ikke noen andre tiltak Norwegian kunne ha iverksatt for å
forhindre forsinkelsen. Både wetlease og ombooking av passasjerene til andre
flyselskaper ville ha tatt mer tid og ha bidratt til at forsinkelsen ble enda større.

I henhold til EU-domstolens avgjørelse i saken C-402/07 (Sturgeon) har passasjerer
rett på erstatning etter artikkel 7 i EU-forordning 261/2004 når de ankommer endelig
bestemmelsessted minst tre timer forsinket. Flyselskapene er imidlertid ikke forpliktet til
å gi slik erstatning dersom forsinkelsen skyldes ekstraordinære omstendigheter utenfor
flyselskapets kontroll, og flyselskapet har iverksatt alle rimelige tiltak.

EU-domstolen kom i saken C-257/14 (van der Lans) frem til at visse tekniske
problemer kan være ekstraordinære omstendigheter. Dette vil være tilfellet ved skjulte
fabrikasjonsfeil som påvirker flyets sikkerhet.

Omstendigheter som er utenfor flyselskapets kontroll, er forhold som ikke er forårsaket
av en handling eller utelatelse fra flyselskapets side.

Basert på dette kan ikke klagers krav imøtekommes i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen teknisk feil ved en type motorer som berørte
Norwegians langdistansefly av typen Boeing 787-800 og 787-900.

EU-domstolen har i avgjørelsen i C-257/14 (Van der Lans) vist til at tekniske feil som
hovedregel ikke utgjør en ekstraordinær omstendighet i forordningens forstand.
Det kan imidlertid tenkes unntak fra dette utgangspunktet (dommens premiss 38):
«Når det er sagt, kan visse tekniske fejl være omfattet af sådanne usædvanlige
omstændigheder. Dette er f.eks. tilfældet, hvis den konstruktør, der har konstrueret
det berørte luftfartsselskabs flåde af luftfartøjer, eller en kompetent myndighed
afdækker, at luftfartøjerne, selv om de allerede er i drift, er behæftet med en skjult
fabrikationsmangel, der påvirker flysikkerheden.»

Av den fremlagte dokumentasjonen fremgår det blant annet at Norwegian har mottatt
et brev fra Rolls Royce vedrørende holdbarhetsproblemene for denne typen motorer.
Det vises også til en kunngjøring fra Boeing. Motorproblemene ser ut til å være en
skjult fabrikasjonsfeil som påvirker flysikkerheten, og det er nødvendig å iverksette
diverse tiltak. Nemnda mener at fabrikasjonsfeilen må anses som en ekstraordinær
omstendighet i forordningens forstand.

Spørsmålet er videre om flyselskapet har iverksatt alle rimelige tiltak for å unngå
forsinkelsen. Flyene med motorer av typen Rolls Royce Trent 1000 TEN må inspiseres
etter nærmere angitte aktivitetsintervaller. Dette kan tilsi at det foreligger en viss
forutberegnelighet for når disse inspeksjonene vil bli gjennomført og når det vil oppstå
uregelmessigheter. Norwegian kan ikke vite hva resultatet av inspeksjonen vil bli.

I dette tilfellet går det frem av fremlagt dokumentasjon at årsaken til forsinkelsen var
mangel på fly som følge av motorproblemene. Nemndas flertall - nemndsleder og
bransjerepresentantene - mener at forsinkelsen på fem timer i dette tilfellet ikke kunne
vært unngått til tross for at alle rimelige tiltak var truffet. Det er derfor ikke grunnlag for
standarderstatning.

Mindretallet – forbrukerrepresentantene – er av den oppfatning at Norwegian ikke i
tilstrekkelig grad har godtgjort at forsinkelsen ikke kunne vært unngått selv om alle
rimelige tiltak var truffet. Mindretallet viser til at det etter 6 måneder må forventes at
selskapet har fått kontroll på koordineringen av inspeksjonene som skal foretas etter
nærmere angitte tidsintervaller og avviklingen av flytrafikken. Etter mindretallets syn har
derfor klager krav på standarderstatning.

Vedtak

Transportklagenemnda - fly anbefaler ikke at klager gis medhold.