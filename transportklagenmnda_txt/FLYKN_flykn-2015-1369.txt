Vedtak i Transportklagenemnda - Fly

Sammendrag

Krav om kompensasjon grunnet nektet ombordstigning.

Dato
31.10.2016

Saksnummer
1369/15F

Tjenesteyter
Qatar Airways

Klager har i det vesentlige anført:

Klager skulle reise fra Oslo til Dubai 19. mai 2015, via København og Doha. På flyvningen fra
København til Doha kl. 22:25 med QR164 ble klager nektet ombordstigning fordi han ikke
kunne fremvise utreisebillett til et annet land enn Qatar og hotellbooking for oppholdet i
Dubai.

Klager krever en kompensasjon for overnatting og nye flybilletter.

Det vises for øvrig til klagers brev.

Qatar Airways har i det vesentlige anført:

Klager ble nektet ombordstigning på QR164, den 19. mai 2015 grunnet mangelfull
dokumentasjon.

Qatar Airways følger regler i Timatic. Klager hadde egyptisk pass og oppholdstillatelse i Qatar
og det krevdes derfor at klager måtte fremvise returbillett/videre billett fra Dubai.

I følge Qatars team i København hadde ikke klager de nødvendige dokumenter og klager ble
derfor nektet ombordstigning.

Qatar Airways kan ikke imøtekomme klagers ønske om kompensasjon.

Det vises for øvrig til Qatar Airways brev.

Nemnda bemerker:

Passasjerene plikter selv å sørge for å ha nødvendige reisedokumenter. Mangelfulle
reisedokumenter kan føre til at passasjeren ikke får reise inn i vedkommende land.
Flyselskapet er ansvarlig for å kontrollere at passasjerene har nødvendige reisedokumenter.
Dersom selskapet tar med passasjerer som ikke har papirene i orden, kan selskapet bli ilagt
en bot av vedkommende land. Selskapet må videre besørge retur av passasjeren.

Det står påstand mot påstand om klager hadde de nødvendige reisedokumenter, nærmere
bestemt en flybillett ut fra Dubai, eventuelt til et annet land enn Qatar. Qatar Airways anfører
at utreisebillett er en forutsetning for innreise, og henviser til flyselskapenes Timatic system.
Klager har fremlagt uttalelse fra General Directorate of Residency & Foreigners Affairs-Dubai
der det fremgår at klager ville kunne få visum for 30 dager ved innreise. Visumet ville kunne
forlenges for en tilsvarende periode. Uttalelsen er et svar på klagers forespørsel om det
medfører riktighet at det er nødvendig med utreisebillett for han som er egyptisk statsborger
bosatt i Qatar.

Nemnda legger etter dette til grunn at det for en egyptisk statsborger bosatt i Qatar ikke
kreves utreisebillett for å kunne reise inn i Dubai.

Nemnda har ved den videre vurdering delt seg i et flertall og et mindretall. Flertallet,
nemndas leder og forbrukernes representanter, er av den oppfatning at klager ble
uberettiget avvist. Avvisningen gir rett til en standarderstatning på 600 euro per
person, jf. EU-forordning 261/2004 artikkel 4, jf. artikkel 7. Avvisninger gir også rett til
erstatning på kontraktsrettslig grunnlag.

I henhold til EU-forordningens artikkel 12 skal standarderstatning etter EU-forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen.

Flertallet anbefaler at Qatar Airways erstatter klagers tap eller utbetaler en standarderstatning
på 600 euro dersom det overstiger tapet.

Nemndas mindretall, flyselskapenes representanter, er av en annen oppfatning.
Det vil alltid være passasjerens eget ansvar å stille på innsjekk med nødvendig
dokumentasjon. Flyselskapet er ansvarlig for å undersøke at man har nødvendig
dokumentasjon og vil kunne nekte passasjeren å reise dersom dette ikke kan forevises.
Flyselskapenes verktøy for å undersøke f.eks. pass og visumbestemmelser i hele verden
basert på ulike nasjonaliteter, er et IATA (International Air Transport Association)
system som heter Timatic. Systemet er internasjonalt og skal inneholde oppdatert
informasjon til enhver tid. Systemet brukes av selskaper over hele verden, da det ikke
er mulig for innsjekks agenter å kontakte ambassader/konsulater (som har svært
begrenset telefontid) hver gang det oppstår spørsmål om innreisebestemmelser.
Følgende står på IATA's hjemmeside:

IATA Timatic is the industry standard used by airlines and travel agents to verify passengers
travel document requirements for their destination and any transit points. Airlines use various
Timatic solutions to ensure their customers are compliant with border control rules and
regulations. Timatic delivers personalized information based on the passenger's destination,
transit points, nationality, travel document, residence country etc.

I følge IATA Timatic er det krav om at klager i dette tilfelle må fremvise returbillett eller videre
billett fra Dubai. Mindretallets oppfatning er at flyselskapet har gjort det som rimelig kan
forventes for å kartlegge innreisebestemmelsene i denne situasjonen.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Qatar Airways erstatter klagers tap eller utbetaler en
standarderstatning på 600 euro dersom det overstiger tapet.