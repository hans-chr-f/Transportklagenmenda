Vedtak i Transportklagenemnda - Fly

Sammendrag

Krav om refusjon ved forsinkelse. Snøvær i Oslo 24. april 2017.

Dato
27.02.2018

Saksnummer
2017-01246

Tjenesteytere
Norwegian

Klager har i det vesentlige anført

Klager hadde bestilt reise fra Stavanger (SVG) til Oslo lufthavn (OSL) med
videreforbindelse til Las Palmas (LPA) 24. april 2017 kl 16.30. Klagers flyvning DY541 fra
Stavanger til Oslo lufthavn ble kansellert. De ble booket om til en annen flyvning, men
denne flyvningen ble også forsinket, slik at klager ikke rakk sin videreforbindelse til Las
Palmas. Klager løp til gate, men da var boardingen stengt. Bagasjen deres var flyttet over
til Las Palmas-flyet, men flyet ventet ikke på de resterende tolv passasjerene, selv om de
kunne se at det ble stående cirka en halvtime før take-off.

Klager ble tilbudt ny reise til Las Palmas, men valgte å returnere til Stavanger, da han
og hans reisefølge er pensjonister og følte at de ikke hadde helse til å vente i timevis på
flyplassen. 

Klager har fremsatt krav om refusjon av flybilletter med Norwegian, forhåndsbestilt
overnatting i Las Palmas og utgifter til transport tur/retur flyplassen i Stavanger fra sitt
hjemsted. Hans totale krav beløper seg til kroner 13 064.

Tjenesteyterne har i det vesentlige anført
Norwegians flyvning DY541 fra Stavanger til Oslo lufthavn 24. april 2017 kl. 16.30 ble
kansellert som følge av kraft snøfall i Oslo denne dagen. Samtlige avganger ble forsinket
og mer enn femti avganger ble kansellert. 

Klager ble tilbudt ombooking til DY545 kl. 18.40, men dette var for sent til at klager
ville rukket sin videre reise til Las Palmas kl. 18.50. Klager ble derfor tilbudt og godtok
ombooking med DY535 kl. 15.00, men også denne flyvningen ble forsinket som følge
av snøværet. Klager rakk ikke sin forbindelse til Las Palmas, og valgte å avbryte sin reise
i stedet for å bli ombooket til Las Palmas. Han returnerte til Stavanger neste dag med
DY522 kl. 07.00. 

Klager har fremsatt følgende krav: 
Reise fra hjemsted til Stavanger tur/retur, kroner 564. 
Flybilletter, kroner 6 431. 
Leilighet på Gran Canaria, kroner 6 079. 
Klagers totale krav beløper seg til kroner 13 064. 

Norwegian har imøtekommet klagers krav om refusjon av flybilletter og reise til
Stavanger lufthavn. Norwegian vil ikke imøtekomme klagers krav om refusjon av
utlegg til leilighet eller standardkompensasjon, og viser til EU-forordning 261/2004 og
luftfartsloven § 10-20/Montrealkonvensjonen artikkel 19.

Nemnda bemerker

Norwegians flyvning DY541 fra Stavanger til Oslo lufthavn 24. april 2017 kl. 16.30 ble
kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda mener at værforholdene i dette tilfellet må anses som ekstraordinære
omstendigheter. Det var falt store mengder snø i Oslo, og en rekke avganger ble
forsinket eller kansellert. De ekstraordinære omstendighetene kunne etter nemndas
syn ikke vært unngått eller overvunnet, til tross for at alle rimelige tiltak var truffet.
Klager ble ombooket til en tidligere flyavgang, men også denne ble forsinket på grunn
av snømengdene. Nemnda kan ikke se at Norwegian kan lastes for at flyet til Las Palmas
ikke ventet på de forsinkede passasjerene, da flyet måtte overholde sin oppsatte "slot-
tid". 

Nemnda mener på denne bakgrunn at klager ikke har krav på standarderstatning etter
forordningen. Nemnda kan heller ikke se at klager har krav på erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.