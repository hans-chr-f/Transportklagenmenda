Vedtak i Transportklagenemnda - Fly

Sammendrag

Krav omn standarderstatning grunnet kansellering.

Dato
12.05.2017

Saksnummer
2016-00790

Tjenesteytere
Widerøe

Klager har i det vesentlige anført

Klager skulle reise fra Stavanger til Sørkjosen via Oslo og Tromsø den 5. august 2016.
Siste strekning ble kansellert grunnet værforhold, og klager måtte reise med buss fra
Tromsø til Sørkjosen. Klager ankom bestemmelsesstedet mer enn 3 timer forsinket. 

Klager stiller seg undrende til at Widerøe valgte å kansellere flyvningen flere timer før
den faktisk skulle utføres grunnet lavt skydekke i Sørkjosen. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF922 ble kansellert som følge av dårlige værforhold, lavt skydekke på Sørkjosen
lufthavn. Det vises til fremlagt dokumentasjon. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll. 

Ved kansellering kan man velge ombooking eller å avbryte reisen mot full refusjon. 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU forordning 261/2004 artiklene 5 og 7. 

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flertallet - lederen og forbrukernes representanter - mener at flyselskapet Widerøe ikke
har godtgjort at innstillingen skyldtes ekstraordinære omstendigheter som ikke kunne
vært unngått selv om alle rimelige tiltak var truffet: 

Det er rett nok lagt frem en intern logg som viser at flygningen fra Tromsø ble kansellert
på grunnlag av en METAR-rapport fra kl 1850 om lavt skydekke på Sørkjosen. Metar-
rapporten er ikke fremlagt, men referert til i loggen. Det er imidlertid ikke fremlagt
værrapporter eller opplysninger om hvor lenge værproblemene varte. Flertallet mener
derfor at klageren har rett til standarderstatning. 

Mindretallet - flyselskapenes representanter - mener at flyselskapet har dokumentert at
kanselleringen skyldtes en ekstraordinær omstendighet som ikke kunne vært unngått og
at klageren ikke har rett til erstatning.

Vedtak

Transportklagenemnda - fly anbefaler at flyselskapet Widerøe betaler standarderstatning
til klageren med 250 euro.