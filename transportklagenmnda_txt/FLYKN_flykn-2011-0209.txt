Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
01.11.2011

Saksnummer
209/11F

Tjenesteyter
Widerøe's Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Hammerfest til Tromsø 25. mars 2011 med WF935. Klager skulle videre
til Oslo med SAS på samme billett, og derfra til Amsterdam med KLM booket i separat billett.

WF935 ble kansellert som følge av teknisk svikt.

Klager ble booket om til neste fly som ville medføre at han mistet flyet videre til Oslo. Klager
kjøpte derfor ny billett med Norwegian til Oslo, for å rekke siste fly videre til Amsterdam
samme kveld.

Klager har bedt Widerøe dokumentere den tekniske feilen som forårsaket kanselleringen,
men flyselskapet har ikke kunnet fremlegge dette.

Klager krever standarderstatning i henhold til EU forordningen, EUR 250.

Widerøe har ikke gitt uttalelse til nemnda.

Widerøe har til klager i det vesentlige anført:

WF935 ble kansellert som følge av en uforutsett teknisk svikt. Hendelsen var ekstraordinær og
utenfor Widerøes kontroll.

Passasjerer kan ved en kansellering velge enten refusjon eller ombooking, klager valgte
sistnevnte.

Widerøe kan dessverre ikke imøtekomme klagers krav om standard erstatning. Widerøe
ønsker å refundere klagers eventuelle utgifter til mat og drikke i ventetiden mot originale
kvitteringer.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Widerøe ved nemndas brev av 19. mai 2011 med frist til 5. juli 2011for
eventuelle bemerkninger. I brevet opplyses det bl.a. om at flyselskapet har bevisbyrden ved
påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Widerøe har ikke redegjort for eller dokumentert den tekniske feile. De har følgelig ikke
godtgjort at innstilling skyldtes en ekstraordinær omstendighet som ikke kunne vært unngått
selv om alle rimelige tiltak var truffet. Klager har således rett til en standardkompensasjon på
250 euro.

Innstillingen førte til at klager ble forsinket. Han måtte kjøpe billetter med Norwegian for å
rekke flyet videre til Amsterdam.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem. Widerøe har i dette tilfellet
ikke godtgjort at de har tatt alle forholdsregler for å unngå kanselleringen eller at dette ikke
har vært mulig for dem. Widerøe er således ansvarlig for det tap klager ble påført ved kjøp av
ny billett til Oslo.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det antas å være tilfelle i denne saken
(klager har ikke oppgitt pris på Norwegianbilletten eller dokumentert denne utgiften).

Vedtak:

Flyklagenemnda anbefaler at klager gis en erstatning på 250 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines