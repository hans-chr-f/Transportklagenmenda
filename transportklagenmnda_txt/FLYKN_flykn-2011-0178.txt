Vedtak i Transportklagenemnda - Fly

Sammendrag

Krav om erstatning av ødelagt barnevogn.

Dato
01.11.2011

Saksnummer
178/11F

Tjenesteyter
Norwegian Air Shuttle ASA

Krav om erstatning av ødelagt barnevogn.

Klager har i det vesentlige anført:

Klager skulle den 6. april reise fra Bodø til Alicante med mellomlanding på Gardermoen
med retur den 14. april. Klager forhørte seg hvordan barnevognen måtte pakkes, og fikk
beskjed om å pakke den inn i plastsekker som klagerne fikk ved innsjekking, og at dette var
tilstrekkelig innpakking av barnevognen.

Flyet fra Alicante ble forsinket, slik at klagerne måtte overnatte i Oslo. De ankom Bodø neste
dag. Da var barnevognen ødelagt. Klagerne var ikke i besittelse av barnevognen fra de sjekket
inn i Alicante til de landet på Bodø Lufthavn.

Klager krever vognen erstattet, kr 8.700, da hun mottok feil opplysning på flyplassen.

Norwegian har i det vesentlige anført:

I Norwegian reiseinformasjon står det at det er klagers ansvar å pakke bagasjen tilstrekkelig
godt for å unngå skader under frakt.

Norwegian viser til Luftfartsloven hvor det står følgende: «... Fraktføreren er likevel ikke
ansvarlig i den utstrekning skaden skyldtes reisegodsets egen beskaffenhet eller av feil eller
mangler ved reisegodset.»

Norwegian mener at barnevognen ble skadet på grunn av godsets egen beskaffenhet.

Norwegian beklager hendelsen men kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Norwegian ved nemndas brev av 2. mai 2011 med frist til 14. juni for
eventuelle bemerkninger. I brevet opplyses det bl.a. om at flyselskapet har bevisbyrden ved
påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Norwegian har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at klagerne
gis en erstatning lik gjenanskaffelsespris på ny tilsvarende vogn. For så vidt angår
erstatningens størrelse, bemerker flertallet at erstatningen ved totalskade i
utgangspunktet må baseres på gjenanskaffelsesverdien - det beløp skadelidte må
betale for å skaffe seg en ny tilsvarende vogn. Skadelidte skal på den annen side ikke
tjene på skaden, og det må derfor gjøres fradrag for den slitasje og verdiforringelse
ellers som bruken av den ødelagte barnevognen har medført. Norwegian har i dette
tilfellet ikke hatt noen innvendig mot beløpet som er krevet. Norwegian har heller ikke
bestridt at vognen var så ødelagt at det var nødvendig med ny vogn. Det fremgår av
saken at barnet var tre måneder, og flertallet antar at vognen var ny. Det er således
ikke grunnlag for fradrag for slitasje m.v.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagerne gjenanskaffelsespris på ny
tilsvarende vogn.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Gøril Volden Berg, Widerøe's Flyveselskap AS

Olav Grøttland, SAS