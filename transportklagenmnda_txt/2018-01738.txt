Vedtak i Transportklagenemnda
- Kollektivreiser

Sammendrag

Refusjon av to enkeltbilletter grunnet strømstans på T-bane

Dato
22.08.2018

Saksnummer
2018-01738

Tjenesteytere
Ruter

Klager har i det vesentlige anført

Klager krever refusjon av to enkeltbilletter som ble kjøpt 30. mai 2018 kl.19.45.

Klager kjøpte billettene på billettautomaten ved Nationaltheatret T-banestasjon. 

Da han kom inn ned på perrongen fikk han vite at banen ikke gikk på grunn av
strømbrudd. Klager fikk derfor ikke benyttet de to enkeltbillettene. 

Klager fikk ikke benyttet seg av reisegarantien da det ikke var noen taxier i området.

Klager krever at Ruter refunderer kostnaden for de to billettene, til totalt 70 kroner.

Tjenesteyterne har i det vesentlige anført
Ruter viser til klage vedrørende krav om refusjon av to enkeltbilletter.

Ruter viser til selskapets transportvilkår hvor det bl.a. er opplyst at 

"2. Passasjerens rettigheter
Passasjerer med gyldig billett har rett til å bli transportert med Ruters transportmidler
innenfor kunngjort rutetilbud og ordinær kapasitet. Ved forsinkelser gjelder
reisegarantien, jf. vedlegg 1. 
...
For refusjon gjelder Ruters refusjonsregler, jf. vedlegg 2"

I dette tilfellet var det stans på T-banen. Ved forsinkelser som gjør at passasjeren blir mer
enn 20 minutter forsinket så er det Ruters reisegaranti som gjelder. Den gir ingen rett til
å få refundert billett, men rett til å få refundert drosje med inntil 500 kroner. 

I Ruters refusjonsregler som gjelder billettrefusjon er det opplyst at aktiverte
enkeltbilletter ikke refunderes. Dette er årsaken til at Ruter har avslått klagers krav om
refusjon av to enkeltbilletter. 

Ruter kan ikke vite om disse billettene har vært i bruk eller ikke. T-banen stoppet i Oslo
sentrum, men både trikker og busser gikk som normalt. Billettene kunne derfor benyttes
på alternativ transport, og Ruter har derfor ingen mulighet til å kontrollere om det ble
gjort eller ikke. 

Ruter kan på overnevnte grunnlag ikke se noen grunn til å endre standpunkt i denne
saken.

Nemnda bemerker

Klager krever refundert to billetter som var aktivert, men ikke kunne benyttes på grunn
av strømbrudd på T-banen.

Ruter har regler om refusjon av billetter i en rekke tilfeller, men av reglene går fram at
enkeltbilletter ikke refunderes.

Nemnda bemerker at klager har kjøpt billetter som han ikke kunne benytte som
planlagt på grunn av stans på T-banen. Ut fra vanlige kontraktsrettslige prinsipper er
utgangspunktet da at billettene bør refunderes. 

Nemnda bemerker at Ruters reisegaranti med refusjon av utgifter til alternativ transport
som drosjeutgifter kommer til anvendelse i en situasjon med strømstans. Billettene
kunne også benyttes på Ruters øvrige transportmidler, dvs. buss og trikker i Oslo
sentrum. 

Nemnda har forståelse for at Ruter ikke har lagt opp til en ordning med refusjon av
enkeltbilletter. En refusjonsordning ville blant annet by på bevismessige spørsmål knyttet
til hvorvidt billetten var benyttet eller ikke. 

Nemnda kan ikke se at det er grunnlag for å anbefale at billettene refunderes.

Vedtak

Transportklagenemnda Kollektivtransport finner ikke å kunne anbefale at klager gis
medhold.