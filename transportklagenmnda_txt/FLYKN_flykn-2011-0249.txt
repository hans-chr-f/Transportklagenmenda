Vedtak i Transportklagenemnda - Fly

Sammendrag

Krav om erstatning av ødelagt barnevogn.

Dato
13.12.2011

Saksnummer
249/11F

Tjenesteyter
Ryanair

Krav om erstatning av ødelagt barnevogn.

Klager har i det vesentlige anført:

Klager skulle reise fra Bergamo til Torp 16. mars 2011 med FR4531.

Etter at klager hadde forlatt Torp Lufthavn oppdaget de at barnevognen var ødelagt. Han
ringte derfor Ryanairs handling agent på Torp, Widerøe, men de avviste klagen.

Vognen var pakket i transport emballasjen som Ryanair anbefaler, True Star Secure Bag.

Klager ønsker erstatning for den ødelagte barnevognen.

Ryanair har i det vesentlige anført:

I henhold til Ryanairs regler og vilkår må passasjeren rapportere skadet bagasje umiddelbart
ved ankomst. Etter at passasjeren har forlatt flyplassen er det dessverre ikke mulig å melde
fra om skadet bagasje.

Ryanair anbefaler at klager henvender seg hos sitt forsikringsselskap.

Nemnda bemerker:

Flyselskapet er ansvarlig for tap som følge at innskrevet reisegods blir skadet eller at det går
tapt med mindre skaden skyldtes reisegodsets egen beskaffenhet eller feil eller mangler ved
reisegodset, jf. luftfartsloven § 10-18.

Mottas innskrevet reisegods uten klage fra mottakerens side, formodes godset å være utlevert
i god stand, om ikke annet blir godtgjort, jf. luftfartsloven § 10-26 første ledd.

Det fremkommer av § 10-26 annet ledd at mottakeren må klage til flyselskapet umiddelbart
etter at skaden oppdages, og senest 7 dager for innskrevet reisegods.

Flyselskapet har ikke anledning til å fravike disse bestemmelser i passasjerens disfavør.

Klage ble i dette tilfellet fremsatt 21. mars 2011, dvs. innen syv dager. Ryanair kan således ikke
avvise saken fordi klage ikke ble fremsatt på flyplassen.

Nemnda er etter en samlet vurdering av de foreliggende opplysninger av den oppfatning
at klager ikke har godtgjort (sannsynliggjort) at barnevognen ikke ble utlevert i god stand.
Nemnda viser til at klager mottok barnevognen på flyplassen uten klage. Han har heller ikke
senere vist skaden til flyselskapet/flyselskapets representant. Opplysningene om skaden er
videre begrenset. Klager har således ikke oppfylt den bevisbyrde som luftfartsloven pålegger.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines