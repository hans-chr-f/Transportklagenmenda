Vedtak i Transportklagenemnda - Fly

Sammendrag

Krav om erstatning grunnet kansellering.

Dato
22.02.2012

Saksnummer
328/11F

Tjenesteyter
British Airways

Krav om erstatning grunnet kansellering.

Klager har i det vesentlige anført:

Klager skulle reise fra Oslo til New York via London Heathrow den 20. desember 2010. Flyet
ble kansellert grunnet snøfall den 18. desember. Klager fikk ikke beskjed om kansellering
før han ankom flyplassen avreisedagen. British Airways hevder de ikke fikk gitt beskjed
om kanselleringen da de ikke hadde klagers kontaktinformasjon, men klager stiller seg da
undrende til at han den 19. desember fikk e-post fra British Airways med informasjon om
reisen påfølgende dag.

Klager forsøkte å kontakte British Airways per telefon, men ble satt i lang kø. For å unngå høye
telefonutgifter kontaktet han sitt reisebyrå, og kjøpte ny billett for avreise dagen etter med et
annet flyselskap. Klager mener British Airways burde kontaktet klager og tilbudt omruting.

Klager har fått refundert de kansellerte billettene fra British Airways.

Klager vil ikke karakterisere snøfallet på 10cm som falt to dager før klagers avgang, for en
ekstraordinær hendelse utenfor flyselskapets kontroll. Heathrow Airport var påvirket og delvis
stengt på grunn av snøfallet i flere dager, mens de tre andre flyplassene i London var i full drift
igjen den 20. desember.

British Airways godkjente Heathrows grovt uaktsomme snøryddingsplan som tok over 48
timer, og flyselskapet må holdes ansvarlig for at klagers fly ble kansellert den 20. desember.

Klager krever refundert kroner 1 241 i valutaendringer, samt hotellutgift kroner 1 458 og
telefonutgift kroner 102. Klager krever videre standarderstatning i henhold til EU forordning
261/2004, 600 euro per person.

Det vises for øvrig til klagers brev.

British Airways har i det vesentlige anført:

BA767 fra Oslo til London ble dessverre kansellert som følge av uønskede værforhold på
London Heathrow. Det vises til værrapport. BA183 fra London til New York opererte som
planlagt.

Klager bestilte sin reise via et reisebyrå. British Airways fikk derfor ikke kontaktet klager på et
tidligere tidspunkt da kontaktinformasjon manglet i bestillingen.

I henhold til EU forordningen er flyselskapene ikke erstatningsansvarlig når en kansellering
er forårsaket av værforhold. På grunnlag av dette kan British Airways dessverre ikke
imøtekomme klagers krav om standarderstatning.

Fremfor å bli omrutet, valgte klager å kjøpe ny billett med et annet selskap. Kontrakten med
British Airways ble derfor brutt. British Airways kan på grunnlag av dette dessverre ikke
imøtekomme klagers krav om refusjon av hotellutgifter. British Airways har refundert klagers
flybilletter.

Som er gest av godvilje har klager fått overført 10 000 bonuspoeng på sitt fordelskort hos
British Airways, samt et reisegavekort på kroner 470.

British Airways ønsker også å refundere klagers telefonutgifter mot originale kvitteringer, men
kan ikke imøtekomme klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Etter en samlet vurdering finner nemnda sannsynliggjort at uvanlig snevær var årsaken til
innstillingen av klagers flygning. Nemnda er videre av den oppfatning at disse værforholdene
må karakteriseres som en ekstraordinær omstendighet og finner det sannsynliggjort at det i
den foreliggende situasjon ikke var mulig for selskapet å unngå kanselleringen.

Nemnda er etter dette av den oppfatning at kanselleringen ikke gir rett til standarderstatning
etter EU forordningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Nemnda legger på bakgrunn av de foreliggende opplysninger til grunn at klager forsøkte å
kontakte British Airways på telefon men at han ikke oppnådde kontakt. Nemnda legger videre
til grunn at British Airways hadde klagers e-postadresse, men at de ikke benyttet denne for å
komme i kontakt med klager.

Klagerne kontaktet deretter sitt reisebyrå som sørget for alternativ reise for klager. Endringen
påførte klager utgifter som klager krever erstattet.

Nemnda er etter en samlet vurdering av den oppfatning at klager ikke har rett til ytterligere
erstatning/refusjon. Sneværet skapte store problemer for flytrafikken i store deler av Europa.
En rekke fly ble kansellert, og et stort antall passasjerer ble berørt. I den foreliggende situasjon
var det svært vanskelig for flyselskapene å komme i kontakt med den enkelte passasjer.
Passasjerene måtte i stor utstrekning belage seg på informasjon gitt på flyselskapenes
hjemmesider og informasjon gitt på flyplassene.

Nemnda legger på bakgrunn av de foreliggende opplysninger til grunn at reisebyrået på
klagers vegne bestilte en alternativ reise med et annet flyselskap og krevde refusjon av de
kansellerte billettene fra BA. Reisebyrået kunne ikke foreta noen omruting på BAs vegne.
BA måtte oppfatte dette som om klager valgte refusjon i stedet for omruting, og at BA etter
forordningen således ikke hadde forpliktelser ut over å refundere innbetalt beløp.

Nemnda finner etter dette ikke å anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines