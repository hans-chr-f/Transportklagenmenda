Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.01.2017

Saksnummer
2016-00339

Tjenesteytere
Norwegian

Klager har i det vesentlige anført

Klager skulle reist fra Tromsø til Las Palmas 12. desember 2015 kl. 16:50 med D85253.
Flyvningen ble forsinket, og klager fikk beskjed om at det var på grunn av avising og
brøyting av rullebanen. På flyvningen ned måtte flyet mellomlande for å fylle drivstoff.
Klager landet 13. desember kl. 04:00.

Klager krever standarderstatning 400 euro pr. person i henhold til EU-forordning
261/2004.

Tjenesteyterne har i det vesentlige anført
D85253 fra Tromsø til Las Palmas 12. desember 2015 ble 3 timer og 5 minutter forsinket
på grunn av været/svært glatt rullebane i Tromsø denne dagen. Det vises til fremlagt
dokumentasjon. 

Rullebanen var svært glatt, og flymaskinen kunne ikke ta av med full last. Norwegian
valgte å ta med alle passasjerer samt all bagasje, men flymaskinen ble for tung til å ha
full tank med drivstoff. Derfor ble det nødvendig å mellomlande på Oslo Lufthavn for å
fylle nok drivstoff for å komme til Las Palmas. 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5(3) skal et transporterende flyselskap ikke være pålagt å
betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Omstendigheter som er utenfor flyselskapets kontroll er
hendelser som ikke er forårsaket av en handling eller unnlatelse av flyselskapet.

I henhold til dom C-402/07 i EU domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flygningen. 

Norwegian kan ikke imøtekomme klagers krav om EU kompensasjon.

Nemnda bemerker

D85253 fra Tromsø til Las Palmas 12. desember 2015 ble forsinket 3 timer og 5 minutter.

Forsinkelse som medfører at passasjerene kommer frem til endelig bestemmelsessted
mer enn tre timer etter det planlagte ankomsttidspunktet gir rett til erstatning med
mindre flyselskapet godtgjør at forsinkelsen skyldes ekstraordinære omstendigheter som
ikke kunne vært unngått selv om alle rimelige tiltak var truffet. Det vises til EU-forordning
261/2004 artikkel 6 jf. artikkel 7.

Nemnda legger til grunn at årsaken til forsinkelsen den aktuelle dagen var
værforholdene i Tromsø. Det var svært glatt rullebane på Langnes, jf. fremlagte
rapporter. Dette medførte at flyet ikke kunne ta av med full last. Flyselskapet valgte å
ta med alle passasjerer og all bagasje, men maskinen ble da så tung at man ikke kunne
fylle med drivstoff som skulle holde hele veien til Las Palmas. Det ble derfor nødvendig å
mellomlande på Gardermoen for å tanke.

Etter nemndas syn er forsinkelsen som skyldtes værforholdene her å anse som en
ekstraordinær omstendighet, som ikke kunne vært unngått selv om alle rimelige tiltak var
truffet. Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.