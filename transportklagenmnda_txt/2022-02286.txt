Tjenesteyter følger ikke vedtaket i saken (23.05.2023)
Kommentar fra tjenesteyter:

KLM vil ikke følge nemndas vedtak.

Vedtak i Transportklagenemnda - Fly

Sammendrag

Krav om standarderstatning for forsinket ankomst til Bologna.

Dato
23.03.2023

Saksnummer
2022-02286

Tjenesteytere
KLM

Klager har i det vesentlige anført

Klager hadde billetter med KLM og skulle reise den 2. juli 2022 fra Oslo kl. 11.50 via
Amsterdam til Bologna med beregnet ankomsttid kl. 16.35. Han skulle i bryllupet til en
kamerat dagen etter. Flyet fra Oslo var forsinket og avreisen ble først kl. 13.00 og han
rakk dermed ikke sin videre forbindelse i Amsterdam. Han ble omrutet til kveldsflyet
neste dag, men da ville han ikke rekke bryllupet og forklarte skrankepersonalet på
flyplassen at det dermed ville være meningsløst å reise til Bologna. Han fikk til svar at
han måtte reise til Bologna først og deretter bli omrutet tilbake til Oslo. Klager henvendte
seg deretter til en forståelsesfull dame ved gaten for det neste flyet til Oslo. Hun skaffet
han en billett på et fly til Bologna med avgang kl. 21.10 med KL1595. Dette flyet ble også
forsinket og avgangstiden ble kl. 22.30. Klager ankom Bologna kl. 00.20 nesten 8 timer
forsinket.

Klager sendte krav til KLM om standarderstatning på 400 euro i henhold til EU-forordning
261/2004 for forsinkelsen. Han fikk til svar at forsinkelsen fra Oslo skyldtes en innsjekket
passasjer som ikke møtte opp ved gate og at dette var en ekstraordinær hendelse som
fritar flyselskapet fra å utbetale erstatning.

Klager avviser at dette er ekstraordinært og anfører at det er flyselskapets problem at
de prioriterer én passasjer fremfor et helt fly med passasjerer som blir forsinket. Klager
fastholder sitt krav om erstatning.

Tjenesteyterne har i det vesentlige anført

Klagers flyvning fra Oslo ble forsinket på forgående flyvning den dagen da en passasjer
ikke dukket opp for ombordstigning og de måtte lokalisere passasjerens bagasje og ta
denne av flyet. Det vises til trafikkloggen og forsinkelseskodene for flyvningene. Det at en
passasjer ikke dukker opp til flyvningen er en ekstraordinær omstendighet og KLM kan
dermed ikke utbetale erstatning.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til erstatning. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10). 

Transportklagenemnda har i sin henvendelse om tilsvar til saken forklart flyselskapet hva
som kreves av dokumentasjon ved uregelmessigheter som eventuelt kan gi flyselskapet
fritak fra å utbetale erstatning ved en forsinkelse. 

KLM har fremlagt en utskrift med koder og forkortelser for KL1144. Utskriften viser ikke
dato og det er ingen forklaringer på kodene. Det er heller ikke fremlagt opplysninger
eller dokumentasjon som viser hva som ble gjort for å minimere ulempene overfor
passasjerene. Nemnda legger etter dette til grunn at KLM ikke har godtgjort at
forsinkelsen skyldtes ekstraordinære omstendigheter. Klager har dermed krav på
standarderstatning. Nemnda bemerker for øvrig at det at passasjerer av og til ikke møter
til ombordstigning, og at man dermed må ta av passasjerens bagasje fra flyet, normalt
må anses som en del av den sedvanlige virksomhetsutøvelsen til et flyselskap.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnd anbefaler at KLM utbetaler standarderstatning på 400 euro.