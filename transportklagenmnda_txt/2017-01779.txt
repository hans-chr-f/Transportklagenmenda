Vedtak i Transportklagenemnda - Fly

Sammendrag

Krav om standarderstatning grunnet forsinkelse og kansellering.

Dato
13.03.2018

Saksnummer
2017-01779

Tjenesteytere
Vueling Airlines

Klager har i det vesentlige anført

Klager skulle reise fra Bergen til Madrid via Barcelona den 15. juli 2017 kl 16.05. Flight
VY8515 fra Bergen til Barcelona ble over fire timer forsinket slik at klager mistet sin
videreforbindelse. Klager ble innlosjert på hotell og booket om til en Iberia flight
påfølgende dag kl 12. Klager ankom endelig bestemmelsessted mer enn 13 timer
forsinket. 

Ved ankomst Madrid var klagers bagasje ikke ankommet. Klager har ikke fremlagt noe
krav i forbindelse med den forsinkede bagasjen.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
VY8515 ble forsinket som følge av hull i rullebanen, det vises til fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Vuelings kontroll, som ikke kunne vært unngått selv om alle
rimelige tiltak var truffet. 

Vueling kan ikke imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.

Vueling anfører at et hull i rullebanen gjorde at flyet mellom Bergen og Barcelona ble
forsinket, noe som igjen ledet til at klager mistet sin videreforbindelse og kom frem til
det endelige bestemmelsesstedet 13 timer forsinket. Nemnda finner på bakgrunn av
fremlagt dokumentasjon at forsinkelsen skyldtes hull i rullebanen. Dette må anses som
en ansvarsbefriende ekstraordinær omstendighet for flyselskapet. 
Forsinkelsen og innstillingen skyldtes således en ekstraordinær omstendighet som ikke
kunne vært unngått selv om alle rimelige tiltak var truffet.
Forholdet gir følgelig ikke rett til standarderstatning etter EU-forordningen. 

Nemnda finner etter dette ikke å kunne anbefale at klager gis medhold.

Vedtak

Transportklagenemnda - fly anbefaler ikke at klager gis medhold.