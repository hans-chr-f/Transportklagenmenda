Vedtak i Transportklagenemnda - Fly

Sammendrag

Krav om standarderstatning for kansellering grunnet mangel på crew.

Dato
06.10.2020

Saksnummer
2020-00442

Tjenesteytere
Widerøe

Klager har i det vesentlige anført

Klager skulle reise fra Kristiansand med kl. 18:20 til Leknes med ankomst kl. 22:10 via
Bergen og Bodø den 9. desember 2019. Flyvningen fra Bergen til Bodø med WF618
ble kansellert da de hadde mangel på crew. Klager ble booket om til neste dag den 10.
desember fra Kristiansand til Leknes via Oslo og Bodø, ankomst Leknes ble kl. 11:20. 

Klager krever standarderstatning på 400 euro i henholdt til EU-forordning 261/2004. Det
ble også krevd for ekstrautgifter, dette har Widerøe utbetalt.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har selskapet i det vesentlige
anført:

Klagers krav i henhold til kompensasjon og assistanse er regulert av EUs regulativ
261/2004. Denne kanselleringen er dessverre ikke kompensasjonsberettiget i henhold til
regulativet, da uregelmessigheten oppstod på grunn av ekstraordinære omstendigheter.
I dette tilfellet sykdom på crew. 

Når kansellering oppstår og årsaken er ekstraordinær, har passasjerene følgende valg.
1.   Passasjeren kan velge ombooking samt forpleining.
2.   Passasjeren kan velge refusjon og returreise dersom reisen ønskes avbrutt. I tillegg
forpleining. 

Widerøe kan ikke imøtekomme klagers krav om standarderstatning.

Nemnda bemerker

Flyselskapet Widerøe har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at han kom mer enn
tolv timer forsinket frem til sitt endelige bestemmelsessted Leknes. Klager har fremsatt
krav om standardkompensasjon i henhold til EU-forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Widerøe har som nevnt ikke avgitt uttalelse til nemnda. Til klager har flyselskapet uttalt
at WF618 ble kansellert grunnet mangel på crew, men uten å dokumentere eller forklare
dette nærmere. Selskapet har følgelig ikke godtgjort at kanselleringen skyldtes en
ekstraordinær omstendighet som ikke kunne vært unngått. Klager har etter nemndas syn
derfor krav på standardkompensasjon.

Klager hadde gjennomgående billett  fra Kristiansand til Leknes. Siden avstanden mellom
Kristiansand og Leknes, målt etter storsirkelmetoden, er mindre enn 1 500 kilometer,
jf artikkel 7 nr 1 og 4, EU-domstolens dom av 07.09.2017 i saken Bossen med flere mot
Brüssels Airlines (C-559/16) og gcmap.com, utgjør erstatningen 250 euro.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Widerøe utbetaler 250 euro til klager.