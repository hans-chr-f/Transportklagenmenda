Vedtak i Transportklagenemnda - Fly

Sammendrag

Krav om refusjon av ubenyttede billetter.

Dato
16.02.2023

Saksnummer
2022-02154

Tjenesteytere
Thai Airways

Klager har i det vesentlige anført

Klager bestilte to tur-retur billetter med Thai Airways fra Oslo via København til Bangkok
5. november - 3. desember 2022. Klager skulle ha med seg mye bagasje, og valgte derfor
Flexi billetter, der tillatt bagasjevekt var 30 kilo per person. Reisen ble bestilt og betalt
den 10. juni 2022. Klager mottok bekreftelse fra Thai Airways som viste at de hadde
bestilt Flexi billetter. Senere, samme dag, mottok klager ny bekreftelse som viste at
billettene var endret til Saver, og at tillatt bagasjevekt da var kun 20 kilo per person.
Totalprisen var den samme som først oppgitt, kroner 17 094 (kroner 8 547 per person).

Klager ønsket ikke å benytte billettene som følge av denne endringen, og forsøkte å
kontakte selskapet i Oslo. Klager ble informert om at Thai Airways kontor i Oslo hadde
redusert kapasitet, at sentralbordet var stengt, og det ble opplyst hvilken e-postadresse
som skulle benyttes. Klager fikk kontakt med kontoret til Thai i Danmark. Klagers ønske
om å endre billettene eller få refusjon ble avslått.

Klager krever full refusjon av billettene.

Tjenesteyterne har i det vesentlige anført
Thai Airways har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

Thai Airways har tross oppfordring ikke avgitt uttalelse til nemnda. Nemnda legger etter
dette klagers anførsler til grunn. 

Klager har uttalt og dokumentert at han bestilte og betalte for "Flexi"-billetter som
inkluderte 30 kilo bagasje per person, og at disse senere av flyselskapet ble endret til
"Saver" som kun tillater 20 kilo bagasje per person uten at prisen ble redusert.

Thai Airways har etter nemndas syn ikke levert det produktet klager har betalt for, og
anbefaler derfor at Thai Airways refunderer de ubenyttede flybillettene i sin helhet. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Thai Airways refunderer kroner 17 094 til klager.