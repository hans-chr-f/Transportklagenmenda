Vedtak i Pakkereisenemnda

Sammendrag

Saken gjelder skade/plager etter hennatatovering, Hurghada.

Dato
..

Saksnummer
98/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Reisemål: Egypt, Hurgada

Antall reisende: 6

Reisens pris: 24.795,-

Tidsrom: 290113 - 050213

Saken gjelder:

Saken gjelder skade/plager etter hennatatovering, Hurghada.

Klager anfører at deres 4-årige datter ønsket seg hennatatovering.

På strandområdet til hotellet ble det solgt slik tatovering, og en av selgerne klarte til slutt å
overtale foreldrene til å la datteren få utført dette på underarmen.

Etter at de kom hjem, begynte huden der tatoveringen var foretatt, å boble opp og det
spredte seg utslett på hele underarmen. Etter nærmere undersøkelser har de funnet ut at
det til slik tatovering brukes et giftstoff som kan være kreftfremkallende og skape allergiske
reaksjoner. Hotellet og stranden til Star Tour ligger innenfor et bevoktet område hvor
uvedkommende ikke skal ha adgang.

Tatoveringen ble foretatt innenfor Star Tours avgrensede del av området.

Det er kritikkverdig at gjester ikke blir informert og advart mot slik tatovering.

Opplevelsen har vært traumatisk for både datteren og foreldrene.

De krever kr.30.000,- for de plager datteren har hatt og fortsatt har og for at hun vil ha
allergireaksjoner resten av livet.

Star Tour har vist til at klager undertegnet en bekreftelse på at tatoveringen foregikk
på eget ansvar. Tatoveringen er foretatt av en person som ikke var ansatt på
hotellet. Hadde klageren spurt de lokale guidene om råd, ville de ha fått opplyst at
de ikke anbefalte slike tatoveringer. Etter Star Tours syn har heller ikke hotellet noe
ansvar for tatoveringen. Star Tour har tilbudt et reisegavekort på kr.3.000,- som en
oppmerksomhet, eventuelt kr.2.000,- i kontanter i prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Den tatovering som ble tilbudt i dette tilfelle, foregikk på stranden og er i utgangspunktet
ikke en del av pakkereisen og dermed ikke en del av avtalen mellom reisearrangøren og de
reisende. Den var heller ikke noe som foregikk i hotellets regi, men en tjeneste som kunden
kjøpte av utenforstående.

Bare i tilfeller hvor en reisearrangør har kjennskap til at det foregår aktiviteter eller selges
tjenester som kan medføre skade eller fare, kan det i et slik situasjon etter omstendighetene
tenkes ansvar for turarrangøren. Når det gjelder hennatatovering, hadde Star Tour tidligere
inntatt advarsel mot dette i sin velkomstbrosjyre og på velkomsttreffet. Denne informasjonen
var ikke med i brosjyrene for vinteren 2013, men er nå tatt inn igjen og på nettsidene.

Imidlertid undertegnet klageren en erklæring forut for tatoveringen som lød slik:

«I m here by signing this statement as I have read all terms and istructions of henna tatto
published on the board. Henna Tatto is making under my own risk. OBSERVANT THAT HOTEL
IS NON RESPONSIBLE OR ANY GRIEVANCE COULD BE INDEED HAPPEN».

På bakgrunn av at dette i utgangspunktet var en tjeneste kjøpt av andre enn turarrangøren og
på bakgrunn av den erklæring klager undertegnet om at tatoveringen foregikk på eget ansvar
- en erklæring som i seg selv kan oppfattes som et varsel om at det kunne være risiko involvert
- finner nemnda at Star Tour ikke kan holdes ansvarlig for følgene av tatoveringen

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.