Vedtak i Pakkereisenemnda

Sammendrag

Saken gjelder overbooking, Gran Canaria.

Dato
..

Saksnummer
96/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Gran Canaria

Antall reisende: 2

Reisens pris: 25.190,-

Tidsrom: 220213 - 080313

Saken gjelder:

Saken gjelder overbooking, Gran Canaria.

Klager anfører at det hotellet de hadde valgt for den første uken av oppholdet, var valgt
fordi de ønsket å bo på eller helt inntil en golfbane. Planen var at han skulle gå mange
runder golf og om ettermiddagen skulle de to gå sammen på golfbanen for at hans frue
skulle trene seg opp. Da de kom til Gran Canaria, fikk de beskjed om at hotellet var
overbooket og at de i stedet hadde fått hotell på Meloneras.

De krever refundert kostnaden for første uke med kr.12.000,-.

Ving har opplyst at de først dagen før klagers avreise fikk beskjed om overbookingen,
som skyldtes at hotellet hadde hatt problemer med sitt bookingsystem. Ving forstår at
golf var viktig for klager første uken, men mener det var mulig å spille ønsket golf også
med det andre hotellet som bosted med en kort transport til banen. Ving har tilbudt
kr.4.000,- i prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. Når en gjest ikke får plass på det hotell som er bestilt og betalt for på grunn av
overbooking, foreligger det en mangel ved reisen som gir grunnlag for prisavslag.

Nemnda legger til grunn at gjesten i dette tilfelle hadde lagt vekt nettopp på nærhet til
golfbane da han valgte hotell for første uke. Det må imidlertid også legges til grunn at det var
fullt mulig å spille golf på utmerket anlegg fra det alternative hotellet - men med den ulempe
en kort transport til banen innebar sammenlignet med det hotellet som var bestilt. Etter en
helhetsvurdering av disse forhold finner nemnda at den tilbudte kompensasjon på kr.4.000,-
er et passende prisavslag.

Vedtak:

Reklamasjonsnemnda for pakkereiser kan ikke anbefale prisavslag utover det som er tilbudt.

Vedtaket var enstemmig.