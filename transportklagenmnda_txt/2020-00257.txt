Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2020

Saksnummer
2020-00257

Tjenesteytere
Norwegian Air Shuttle

Klager har i det vesentlige anført

Klager (to personer) skulle reise fra Tromsø til London den 18. desember 2019 kl 20.45
med flight D8 2825. Avgangen ble kansellert, klager innlosjert på hotell og booket om til
påfølgende dag.

Som følge av kanselleringen mistet klager forhåndsbetalt hotell (GBP 69,17) og
bussbilletter (GBP 27) i London, klager krever disse utgiftene refundert. 

Videre krever klager standarderstatning i henhold til EU-forordning 261/2004.

Tjenesteyterne har i det vesentlige anført
D8 2825 ble kansellert grunnet sent innkommet fly som følge av dårlige værforhold.
Foregående flyvning med D8 2824 fra London til Tromsø ble omdirigert til Bodø
grunnet vind, snø/regn og glatte rullebaner i Tromsø. Norwegian viser til fremlagt
dokumentasjon.

Grunnet de dårlige værforholdene var det ikke mulig å booke om passasjerene til andre
flyvninger.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Norwegians kontroll.   

I henhold til Montrealkonvensjonens artikkel 19 er flyselskapene ikke ansvarlig for
følgeskader, dersom det kan bevise at det har tatt alle forholdsregler som det var rimelig
å kreve for å unngå skaden. Norwegian bemerker videre at klager kunne ha benyttet seg
av sine bussbilletter da disse hadde avgang etter ankomst på flyet hun ble booket om
på.  

Norwegian kan på grunnlag av ovennevnte ikke imøtekomme klagers krav. 

Det vises for øvrig til Norwegians brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Norwegian Air Shuttle har godtgjort at verken
kanselleringen eller de ekstraordinære omstendighetene kunne vært unngått selv om
alle rimelige tiltak var truffet. Dokumentasjonen viser at klagers flyvning ble kansellert
som følge av vind, snø og glatte rullebaner i Tromsø. 

Klager har etter dette ikke rett til standarderstatning.

Klageren krever i tillegg sine utgifter til ubenyttet hotell og bussbilletter. Slike utgifter er
ikke dekningsmessige etter EU-forordningen. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klageren ikke har rett til
standarderstatning; Flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly kan ikke anbefale at klager gis medhold.