Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.10.2017

Saksnummer
2017-00241

Tjenesteytere
SAS

Klager har i det vesentlige anført

Klager skulle reise fra Trondheim til Bergen fredag den 27. januar 2017 kl 16.25 med
SK4175. Avgangen ble kansellert, og klager ble booket om til dagen etter.

Klager mener SAS burde hatt tid til å ordne ombooking samme dag, da problemet med
tåken på dette tidspunktet var over. Videre mener klager at kanselleringen ikke var en
følge av dårlig vær, men SAS' dårlige planlegging av sitt personale. 

Klager skulle i 50-års lag i Stavanger lørdag formiddag, og han pådro seg flere utgifter og
ekstrakostnader som følge av kanselleringen. Disse er refundert fra flyselskapet. 

Klager krever standarderstatning 250 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
SK4175 ble kansellert grunnet mangel på crew som følge av værforholdene i Trondheim
den 27. januar 2017, det vises til fremlagt dokumentasjon. SAS hadde mange avganger
til Trondheim som måtte gå tilbake til Bergen, Oslo og andre byer i Norge på grunn av
værforholdene den dagen. Dette førte til at flyselskapet hadde mye crew som ikke kunne
fly på grunn av de fastsatte arbeidstidsbestemmelsene. Arbeidstidsbestemmelsene er
regulert av sikkerhetstilsyn og fastsatt av myndighetene. SAS har ikke anledning til å
bryte disse bestemmelsene, dette førte dessverre til flere kanselleringer den 27. januar. 

Hendelsen er ikke kompensasjonsberettiget i henhold til EU-forordning 261/2004. 

SAS har refundert klagers utgifter i ventetiden til hotell og mat med kroner 5 291, men
kan ikke imøtekomme hans krav utover dette.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

En samlet nemnd mener at SAS har godtgjort at klagerens og reisefølgets flygning
fra Trondheim til Bergen kl 1625 27.01.2017 (SK4175), ble kansellert på grunn av
ekstraordinære omstendigheter som ikke kunne vært unngått selv om alle rimelige tiltak
var blitt truffet: 

SAS har fremlagt dokumentasjon i sak 2017-260 som viser at Værnes flyplass ble stengt
i perioder denne dagen på grunn av tåke. SAS har videre fremlagt dokumentasjon i
denne saken for at mange avganger til Trondheim tidligere på dagen - deriblant SK344
i sak 2017-260 - hadde blitt dirigert tilbake Oslo og andre byer i Norge på grunn av det
dårlige været, og at det tok tid å normalisere flytrafikken fordi besetning hadde gått ut på
arbeidstid som følge av omdirigeringene.  

Flertallet - lederen og flyselskapenes representanter - mener at klageren ikke har rett til
standarderstatning etter dette. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Flyselskapets plikt til å omrute, strekker seg utover omruting med eget selskap og
samarbeidspartnere, jf kommisjonens veiledning av 15.06.2016 punkt 4.2. 

Klageren og følget valgte omruting snarest mulig, jf artikkel 8 nr 1 bokstav b), og mener
at de skulle blitt omrutet til et tidligere fly enn til et fly dagen etter.

Flertallet ser ikke konkrete holdepunkter for at det ville vært mulig å omrute klagerne
og følget til et fly til Bergen før dagen etter. Flertallet betviler ikke at SAS ved å tilby
omruting dagen etter, må anses å tilfredsstille kravet til "snarest mulig", og viser til de
dokumenterte værforholdene.

Mindretallet - forbrukernes representanter - mener at klageren har rett til slik erstatning
fordi flyselskapet ikke har kommentert om det ble gjort noen tiltak for å unngå
kanselleringen, for eksempel om det var mulig å innhente ekstra crew. Flyselskapet har
heller ikke besvart klagers anførsel om mangelfull omruting. Mindretallet mener derfor
at selskapet ikke har dokumentert at det har gjort det som kan forventes for å unngå
eller minimere følgene av de ekstraordinære omstendighetene.

Vedtak

Transportklagenemnda - fly anbefaler ikke at klageren gis medhold.