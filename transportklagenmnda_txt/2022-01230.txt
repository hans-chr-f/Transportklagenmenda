Vedtak i Transportklagenemnda - Fly

Sammendrag

Krav om erstatning/refusjon i henhold til EU-forordning 261/2004. Endret rutetid.

Dato
19.01.2023

Saksnummer
2022-01230

Tjenesteytere
Finnair
Bravofly
Iberia Airlines

Klager har i det vesentlige anført

Klager med reisefølge (til sammen to personer) skulle reise med Finnair fra Bergen til
New York via Helsinki den 18. mars 2022 (retur 27. mars 2022).  Reisen var kjøpt via
reisebyrået Bravofly. Den ene flyvningen på utreisen (HEL-JFK) hadde Iberia Airlines-
flynummer, men skulle opereres av Finnair. Klager betalte 6020,35 NOK for reisen.

To dager før utreisen fikk klager melding om ruteendring. Returflyvningen var endret
til den 29. mars 2022. Klager forsøkte å kontakte både flyselskapet og reisebyrået, men
fikk til svar at de ikke kunne finne bedre alternativer. Klager måtte derfor kansellere hele
reisen hos Finnair og kjøpe nye flyblletter med et annet selskap til dobbelt pris. 

Det er fremsatt krav om refusjon av flybillettene (6020,35 NOK) og kompensasjon på
1200 EUR (600 EUR pp). Klager ønsker også en vurdering av om de har rett til å få tilbake
mellomlegget til nye flybilletter. Nye flybilletter kostet 11878 NOK.

Tjenesteyterne har i det vesentlige anført
Iberia Airlines har anført følgende:

Iberia Airlines var ikke opererende flyselskap på noen av flyvningene i klagen.
Flyvningene var operert av Finnair. Finnair må kontaktes vedrørende informasjon om
mulig kompensasjon.

Ifølge Iberia Airlines sine systemer ble billettene kjøpt via reisebyrået Bravofly.
Reisebyrået er ansvarlig for billettene de utsteder. Ettersom dette var en situasjon
utenfor Iberia Airlines sin kontroll bes reisebyrået kontaktes for en løsning.

Bravofly har ikke fremmet tilsvar i saken.

Finnair har ikke fremmet tilsvar i saken.

Til klager direkte har Finnair skrevet at flyvningene den 29. og 30. mars gikk som normalt.
Det er videre anført at klager ble informert om ruteendringen mer enn 10 dager før
avgang, og at de derfor ikke har rett på standardkompensasjon. Finnair har videre
skrevet til klager at returreisen ikke ble benyttet etter de hadde akseptert endringen.

Dersom passasjeren ikke møter opp på utreisen vil returreisen automatisk kanselleres,
og prisen vil ikke bli refundert.

Nemnda bemerker

To av tjenesteyterne i saken (Bravofly og Finnair) har ikke fremmet tilsvar. Nemnda treffer
da vedtaket basert på opplysningene som er fremkommet tidligere i saken, i tråd med
transportklagenemnd-forskriften § 5-3 tredje ledd.

Klager har anført at hele reisen ble avbestilt, da de på tross av forespørsel om dette til
både reisebyrå og flyselskap ikke kunne få noen bedre alternativer enn retur to dager
senere enn planlagt. Klager kjøpte helt nye tur/retur-billetter fra Bergen til New York.

Klager sin planlagte returreise den 27. mars 2022 (AY6 og AY941) ble flyttet til den
29. mars 2022. Dette er en ruteendring som må anses som en kansellering i EU-
forordningens forstand.  

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. Retten til
standarderstatning faller bort dersom passasjeren blir opplyst om kanselleringen minst
to uker før planlagt avgangstid, jf. artikkel 5 punkt 1. bokstav c) i).

Ifølge fremlagt reisedokument var det Finnair som var opererende flyselskap på
klagers returreise. Det er opererende flyselskap som er ansvarssubjekt i henhold til EU-
forordning 261/2004.

I henhold til fremlagt dokumentasjon ble klager informert om endringen på returreisen
den 16. mars 2022. Det var da under to uker til planlagt retur den 27. mars 2022. Finnair
har ikke fremmet tilsvar til Transportklagenemnda og har således ikke godtgjort at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Klager med reisefølge har med dette rett på
standarderstatning på 600 EUR per person (totalt 1200 EUR).

Ved kansellering har passasjeren rett til å få valget mellom refusjon av den fulle
billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8 nummer 1. Slik nemnda oppfatter
det har klager grunnet endringen på returen avbestilt reisen via reisebyrået den 16.
mars 2022. Dette var før avreise. Klager kan ikke bære ansvar for den eventuelle tiden
det tar før avbestillingen går fra reisebyrå til flyselskap. Klagers rett til full refusjon av
reisen må dermed anses som stående, til tross for det faktum at Finnair har anført at
klager ikke møtte opp til flyvningene. Nemnda anbefaler med dette at Finnair refunderer
billettprisen fullt ut i henhold til EU-forordning 261/2004 artikkel 8. 

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble tilbudt ny returreise to dager senere. Etter nemndas oppfatning
var ikke dette et tilstrekkelig godt alternativ i den konkrete saken. Klager fant nye
flybilletter som gav returreise samme dag som opprinnelig returreise.

Slik nemnda oppfatter det ble ikke klager gitt muligheten til å benytte den planlagte
utreisen, og ombookes kun for returreisen. Nemnda anbefaler med dette at Finnair i
tillegg til refusjon av opprinnelig booking, refunderer merkostnadene (mellomlegget) til
nye flybilletter tur/retur Bergen-New York. De nye flybillettene kostet 11878 NOK.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Finnair utbetaler standarderstatning på 600 EUR
per person (totalt 1200 EUR), refunderer de opprinnelige flybillettene, samt mellomlegg/
merkostnad til flybilletter med alternativt flyselskap.