Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
20.02.2017

Saksnummer
2016-00113

Tjenesteytere
Ruter

Klager har i det vesentlige anført

17. september tok klager trikken fra Elisenberg til Lille Frogner. Under kontrollen kunne
klager vise frem en gyldig billett, men ble anklaget av kontrollørene for ikke å ha kjøpt
billett tidsnok. Under kontrollen hadde klagers billett vært gyldig i over 30 sekunder.
Klager ble anklaget for å ha løyet, og i frustrasjon forlot klager stedet, men glemte
at kontrolløren hadde klagers førerkort. Klager har forsøkt flere ganger å få tilbake
førerkortet. 

Klager krever refusjon av gebyret, samt får tilbake sitt førerkort.

Tjenesteyterne har i det vesentlige anført
Gebyret ble ilagt da klager  ikke kunne fremvise gyldig billett i kontrollen. Billetten er
kjøpt etter kontrollen og lenge etter at klager gikk på trikken. Klager skriver at han gikk
på trikken ved Elisenberg. Sanntiden viser at trikken kjørte fra Elisenberg kl 22.06.45,
to minutter forsinket. Billetten hans er bekreftet 22:08:52, altså to minutter etter at
trikken kjørte fra Elisenberg hvor klager kom på. I Ruters Transportvedtekt og under
betingelsene for mobilbillett, så står det at billetten må være bekreftet senest ved
påstigning på buss og trikk, eller før man passerer kontrollsonen på T-banen. I dette
tilfellet er Ruter ikke i tvil om at billetten er kjøpt for sent. Ruter ser derfor ingen grunn
til å endre sitt standpunkt i denne saken. Klager forlot kontrollen uten å ta med seg
førerkortet som ble fremvist som legitimasjon. Dette ble i henhold til rutinen levert inn til
politiet. 

Ruter kan ikke på bakgrunn av dette etterkomme klagers krav om refusjon av gebyret.

Nemnda bemerker

Klager kunne ved kontroll på trikken mellom Elisenberg og Lille Frogner den 17.
september 2016 ikke vise fram gyldig billett som var kjøpt før påstigning på trikken og ble
ilagt gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Ruters sanntidssystem viser at trikken gikk fra Elisenberg kl. 22.06.45. Fremlagt
dokumentasjon viser at klagers billett ble bestilt kl. 22.08.52, dvs. etter at klager gikk på
trikken. Vilkårene for ilegging av gebyr var således til stede. 

Ruter har opplyst at førerkortet som han hadde gitt kontrolløren etter vanlig rutine er
levert politiet som har utstedt førerkortet. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.