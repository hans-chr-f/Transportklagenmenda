Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av feil billettkategori.

Dato
18.04.2018

Saksnummer
2018-00530

Tjenesteytere
AtB AS

Klager har i det vesentlige anført

Klager tok bussen 6. februar 2018 fra Idrettsveien til Lerkendal. 

Hun kjøpte Mobilbillett straks hun påsteg bussen. Da hun ble stoppet i kontroll like
etterpå ble hun ilagt gebyr fordi hun har kjøpt barnebillett i en alder av 19 år. 

Klager viser til at det var et uhell. Hun hadde ingen intensjoner om å kjøpe en
barnebillett, og tilbød seg å betale for en voksenbillett på stedet.   

Klager krever derfor at AtB frafaller gebyret.

Tjenesteyterne har i det vesentlige anført
Klager ble den 6. februar 2018 ilagt tilleggsgebyr da hun ikke kunne legitimere sin rett til
bruk av barnerabattert billett.

Personer som oppholder seg på transportmidler som kjøres på kontrakt for eller eies
av AtB, regnes som reisende og er bundet av AtBs transportvedtekter. Det fremgår
tydelig av transportvedtektene at reisende må ha gyldig reisebevis før de stiger om bord i
bussen. Det er kundens ansvar å påse at hun har gyldig billett.

Det avgjørende ved bruk av rabatterte reisebevis, er man oppfyller retten til rabatt innen
den konkrete reisekategori. Klager oppfyller ikke retten til å reise med barnerabattert
reisebevis, og reiste dermed uten gyldig billett. Passasjerer som reiser uten gyldig billett
vil bli ilagt tilleggsgebyr ved billettkontroll. Hensikten med å gjennomføre billettkontroller
er både fordi det skal gis sanksjoner til den enkelte som reiser uten gyldig billett, samt
at kontrollene gir en preventiv effekt ved at det bidrar til å minske sjansen for fremtidige
regelbrudd. Dersom AtB hadde tillatt at passasjerer som reiste uten gyldig billett skulle få
kjøpt riktig billett ved kontroll, ville hensikten
bak å gjennomføre billettkontroller forsvunnet. Passasjerene kunne da reist uten gyldig
billett mesteparten av tiden, og kun kjøpt billetter dersom de ble kontrollert. Det er ikke
system som vil være bærekraftig verken for AtB eller for våre kunder.

AtB er et aksjeselskap som er heleid av Trøndelag Fylkeskommune og er av den grunn
bundet av forvaltningsmessige prinsipper, herunder kravet til likebehandling og
forutberegnelighet. AtBs regelverk åpner i liten grad for bruk av skjønn i enkeltsaker.
Reglene for gyldig billett ved reiser med AtB gjelder likt for alle, uavhengig av subjektive
forhold i den enkeltes sak. AtB kan derfor ikke vektlegge av klager kjøpte barnerabattert
billett ved en feil.

AtB opprettholder med dette tidligere avgjørelse og viser til begrunnelse i tidligere svar til
klager.

Nemnda bemerker

Klager ble 6. februar 2018 ilagt gebyr på bussen  fra Idrettsveien til Lerkendal da hun
hadde kjøpt barnebillett og ikke lenger var berettiget til slik billett.

Det fremgår av AtBs transportvilkår § 2 at reisende må ha gyldig billett og i følge § 7 skal
tilleggsavgift ilegges dersom gyldig billett ikke kan vises ved kontroll. Bestemmelsen er
objektiv.

Klager viser til at hun som er 19 år ved et uhell hadde kjøpt barnebillett.

Nemnda bemerker at det er den reisendes ansvar å kjøpe riktig billettkategori.

Nemnda kan ikke se at det er grunnlag for å anbefale at tilleggsavgiften frafalles.
Reisende oppgir ulike årsaker til hvorfor de ikke har rett billett. Av hensyn til
reisefortakenes behov er det nødvendig å ha en konsekvent praksis. 

AtB opplyser for øvrig at klagers billetthistorikk viser at klager også tidligere har kjøpt
barnebillett i stedet for voksenbillett.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.