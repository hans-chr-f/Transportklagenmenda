Vedtak i Pakkereisenemnda

Sammendrag

Krav om standarderstatning etter EU-forordning 261/2004 på 600 euro pr. person.

Dato
07.10.2014

Saksnummer
46/14PF

Tjenesteyter
Star Tour AS

Saken gjelder:

Krav om standarderstatning etter EU-forordning 261/2004 på 600 euro pr. person.

Klager har i det vesentlige anført:

Klager og hans samboer hadde bestilt en reise til Thailand fra 26.12.13 til 10.01.14. På
hjemreisen ble flyet forsinket på grunn av kraftig motvind, avlasting av bagasje før avgang,
omdirigering og ved at de måtte mellomlande i Stockholm for å fylle drivstoff og skifte
personale om bord. Slik klager oppfatter det var det ikke kun været som medførte en
forsinkelse på 8 timer og 17 minutter. Han er av den oppfatning at det ikke ble gjort nok
for å ha personell klart ved Arlanda flyplass slik at de kunne reise videre etter tanking av
drivstoff. Dette er særlig kritikkverdig da man like etter avgang Krabi var klar over at man
skulle mellomlande i Stockholm og at crewet var pålagt hviletid.

Det var videre lite informasjon om forsinkelsen og heller ikke om rettigheter.

Det var heller ikke personale som møtte dem på Arlanda. Ved ankomst Oslo var klagers
bagasje blant koffertene som sto igjen i Krabi. Klager fikk senere bagasjen levert hjem i
Stavanger.

Klager har forståelse for forsinkelsen på grunn av motvind. Det ble imidlertid ikke gjort
tilfredsstillende tiltak innen rimelig tid for å unngå ytterligere forsinkelse i forbindelse med
mellomlandingen på Arlanda. Det er rimelig å anta at flyselskapet hadde kunnskap om at man
ville trenge nytt crew over 10-12 timer i forkant av mellomlandingen og kunne da gjort mer for
å få et nytt crew på plass tidligere.

Klager krever standarderstatning etter EU-forordning 261/2004 på 600 euro pr. person for
forsinkelsen.

Star Tour har i det vesentlige anført:

På hjemreisen skulle ArkeFly rute OR 7604 lande på Oslo lufthavn Gardermoen kl. 02.40 den
11.01.14, men landet ikke før kl. 10.57. Forsinkelsen ble på 8 timer og 17 minutter.

På grunn av sterk motvind og for at flyet skulle kunne gå direkte fra Krabi til Oslo, ble det
lastet av 150 kofferter før avreise fra Krabi. Flyet fikk på grunn av dette ca. én time forsinket
avgang fra Krabi. Koffertene ble fraktet hjem den 12.01.14 og deretter fortløpende kjørt hjem
til passasjerenes hjemadresser.

Flyet ble etter avgang omdirigert av Air Traffic Control Turkmenistan.

På grunn av denne omdirigeringen ville ikke drivstoffet holde som planlagt til Oslo lufthavn og
flyet måtte derfor mellomlande på Arlanda, Stockholm.

På grunn av pålagt hviletid for besetningen måtte ny besetning hentes inn og dette tok
dessverre tid. Det ble utdelt matkuponger til passasjerene.

Star Tour viser til fremlagt rapport fra flyselskapet med detaljert beskrivelse av årsak og
hendelsesforløp i forbindelse med forsinkelsene.

Star Tour finner ikke grunnlag for utbetaling av standarderstatning etter EU-forordning
261/2004 eller prisavslag etter Alminnelige vilkår for pakkereiser da forsinkelsen skyldtes
værforholdene og en omdirigering underveis som verken flyselskapet eller Star Tour kunne ha
noen innvirkning på.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt.

Hjemreisen ble forsinket med 8 timer og 17 minutter. I følge rapport innhentet fra flyselskapet
måtte 150 kofferter lastes av flyet pga mye sterkere motvind enn normalt. En vedlagt logg
viser at gjennomsnittlig motvind er 41 knts, mens det den aktuelle dagen var 61 knts.
Omlastingen tok ca. 2 timer. Kapteinen hadde da beregnet at man ville ha tilstrekkelig
drivstoff til å nå Gardermoen. Imidlertid ble flyet omdirigert av Turkmenistan Military
Air Trafic Control som ba kapteinen om å returnere til det punktet hvor de kom inn over
Turkmenistansk territorium.

Dette medførte en lengre fløyet distanse enn det som var forutsatt, og flyet måtte av den
grunn mellomlande på Arlanda i Stockholm for å fylle drivstoff og for å skifte flymannskap.
Flyet landet kl. 03.20 og tok av mot Oslo 08.55. Passasjerene oppholdt seg på Arlanda i 5 timer
og 35 minutter, og forsinkelsen ble totalt på 8 timer og 17 minutter.

Reklamasjonsnemnda for pakkereiser finner i dette tilfellet at årsakene til forsinkelsen
lå utenfor flyselskapets kontroll. Forsinkelsen gir dermed ikke rett til erstatning etter EU-
forordning 261/2004.

Nemnda kan heller ikke se at forsinkelsen berettiger til erstatning etter lov om pakkereiser
og Alminnelige vilkår for pakkereiser punkt 8.2f) V. Følgende forhold anses normalt ikke som
mangel ved pakkereisen etter bestemmelsene i punkt 8:

«Forsinkelser under transport eller endrede avgangstider/ankomsttider, når oppholdet på
reisemålet ikke forkortes med mer enn maksimalt 6 timer for reiser med varighet under 5
døgn, eller 8 timer for reiser med varighet mellom 5 og 8 døgn, eller maksimalt 12 timer for
reiser med varighet over 8 døgn.

Om forsinkelsen/endringen i avgang/ankomsttider skyldes tiltak fra luftfartsmyndigheter,
eksepsjonelle værforhold, trengsel i luftrommet eller andre, lignende forhold arrangøren
eller transportøren ikke kan ha innvirkning på, fordobles de foran angitt frister. At forholdet
ikke betegnes som mangel etter denne bestemmelsen hindrer ikke at kunden skal ha
den assistanse og den eventuelle kompensasjon kunden er berettiget til etter nevnte EU-
forordninger.».

Reisearrangøren har, som det fremgår av bestemmelsen ovenfor, et omsorgsansvar for
passasjerer som på grunn av forsinkelse må oppholde seg på flyplassen i flere timer. Det er
opplyst at arrangøren har valgt å utbetale et beløp på kr 100,- pr. person til dekning av utgifter
til mat og drikke ved den ovenfor beskrevne forsinkelse på 8 timer og 17 minutter. Nemnda
legger til grunn at et fly ikke medbringer mat ut over det som var planlagt forpleining, og
flyet var forsinket allerede før det tok av fra Krabi. Klageren er i ettertid tilbudt ytterligere
utgiftsdekning, men kun mot originale kvitteringer.

Som det fremgår av det som er sitert ovenfor, har passasjerene rett til forpleining etter
rådsforordning nr. 261/2004 artikkel 9 nr. 1, som blant annet gir rett til måltider og
forfriskninger som står i rimelig forhold til ventetiden. Kr. 100,- til dekning av utgifter til mat
og drikke ved en mer enn 8 timer lang forsinkelse oppfyller neppe reglene i rådsforordningen.
Nemnda viser blant annet til at prisnivået på flyplasser generelt er høyt. Nemnda anbefaler
at arrangøren erstatter utgifter til forpleining med kr 400,-. Nemnda bemerker videre at
passasjerer som får hjemreisen forsinket med mange timer bør holdes underrettet om
utviklingen slik at de i størst mulig grad har et avgangstidspunkt å forholde seg til.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet, men anbefaler at arrangøren dekker måltider etc. under ventetiden med kr 400,- pr.
person.

Vedtaket er enstemmig.