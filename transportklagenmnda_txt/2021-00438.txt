Vedtak i Transportklagenemnda - Fly

Sammendrag

Krav om refusjon av kansellerte billetter.

Dato
15.10.2021

Saksnummer
2021-00438

Tjenesteytere
Mytrip
Norwegian Air Shuttle

Klager har i det vesentlige anført

Klager hadde kjøpt billetter hos Mytrip til en reise med Norwegian for to personer fra
Evenes til Oslo den 29. mai 2020 med DY365 og retur den 30. mai med DY360. Billettene
kostet NOK 3822. Klager og hans medreisende skulle på et show i Oslo, men dette ble
avlyst. Klager kontaktet derfor Mytrip, kansellerte sin reise og fremsatte krav om refusjon
av billettprisen slik han fikk beskjed om å gjøre. 

Klager har bedt om refusjon av sine billetter gjentatte ganger siden 4. mai 2020, men har
ikke mottatt penger fra verken Mytrip eller Norwegian.

Tjenesteyterne har i det vesentlige anført
Norwegian har tross oppfordring ikke inngitt tilsvar til nemnda. 

Mytrip har anført følgende: 

Kundens reise ble dessverre berørt av den pågående covid-19 pandemien. I sin rolle som
formidler må Mytrip alltid forholde seg til flyselskapets regler og vilkår. Norwegian har
dessverre sperret muligheten for refusjon av billetter. Dette er beklagelig, men ikke noe
Mytrip kan påvirke eller holdes ansvarlig for.

Ved bestilling av billettene ble pengene omgående overført til flyselskapet i henhold til
Mytrips reisevilkår. Mytrip har sendt refusjonssøknad til Norwegian, men ikke mottatt
noen penger ennå. Mytrip kan ikke holdes ansvarlig for avtalen mellom flyselskapet
og kunden og avviser derfor klagers krav om refusjon av billettene fra Mytrip før
flyselskapet har overført pengene.

Nemnda bemerker

Norwegian har ikke inngitt tilsvar til nemnda. Nemnda kan likevel treffe vedtak
på grunnlag av de opplysninger som er fremkommet tidligere i saken, jf.
transportklagenemndforskriften § 5-3, tredje ledd.

Nemnda legger til grunn at klager selv kansellerte sin reise da showet han skulle på ble
avlyst. Etter dette tidspunktet forelå det dermed ikke lenger noen bekreftet reservasjon
på de aktuelle flyvningene, slik at EU-forordning 261/2004 ikke kommer til anvendelse,
jf. artikkel 3 nummer 2 bokstav a. Klager har derfor ingen krav etter EU-forordningen
selv om Norwegian eventuelt senere kansellerte de aktuelle flyvningene. I et tilfelle hvor
passasjeren selv kansellerer skal refusjon av billettprisen skje i henhold til flyselskapets
vilkår for den type billett som er kjøpt.

Mytrip har ikke fremlagt dokumentasjon for hva slags type billett klager hadde eller
gitt noen informasjon om hva klager kan forvente i refusjon. Klager har fremlagt kopi
av bestillingen/flybillettene han fikk av Mytrip, men det fremgår heller ikke av dette
dokumentet hva slags billettype det er klager har kjøpt. For det tilfellet at billettene
ikke var refunderbare har klager bare rett på refusjon av myndighetspålagte skatter og
avgifter.

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Nemnda antar at tilbakebetaling av innkrevde og refunderbare skatter og avgifter
ikke er omfattet av Norwegians restrukturering, og anbefaler derfor tilbakebetaling
av slike skatter og avgifter. For det tilfellet at slike skatter og avgifter er omfattet
av restruktureringen anbefaler nemnda at Norwegian refunderer i tråd med
restruktureringsplanen.

Vedtak

Transportklagenemnda anbefaler at Norwegian Air Shuttle refunderer skatter og avgifter
til klager, eventuelt at Norwegian refunderer i henhold til rekonstruksjonsplanen for
selskapet.