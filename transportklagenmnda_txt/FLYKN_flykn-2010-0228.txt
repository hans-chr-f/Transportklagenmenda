Vedtak i Transportklagenemnda - Fly

Sammendrag

Krav om erstatning for påførte merkostnader på grunn av at klager ikke kom med flyet.

Dato
04.09.2013

Saksnummer
228/10F

Tjenesteyter
Brussels Airlines

Krav om erstatning for påførte merkostnader på grunn av at klager ikke kom med flyet.

Klager har i det vesentlige anført:

Klager skulle reise med SN2288 fra Gardermoen via Brussel til Entebbe den 17. juni 2010 kl
06.50. Klager ankom Gardermoen kl 06.00. Han hadde sjekket inn on-line, men hadde ikke
skrevet ut noe boardingkort. Klager hadde med to store kofferter.

Feilinformasjon fra Brussel Airlines personale førte til at klager ikke rakk flyet. Klager ble
ombooket til neste dag. Brussel Airlines har dekket klagers utgifter til hotell i Oslo. Klager
krever i tillegg refusjon av utgifter til mat og drikke etc samt erstatning av hotellutgifter i
Entebbe.

Det vises for øvrig til klagers brev.

Brussels Airlines har i det vesentlige anført:

Klager møtte fram på flyplassen ca 50 minutter før avgang. Siste frist for innsjekk er 50
minutter før avgang. Klager hadde riktignok sjekket inn online, men han hadde ikke printet ut
boardingkortet og han måtte sjekke inn to kolli. Bag drop for passasjerer som har sjekket inn
online stenger 40 minutter før avgang. Klager ankom således flyplassen meget sent.

I tillegg til sent oppmøte på flyplassen, gikk klager på grunn av en misforståelse til feil skranke.
Det ble til slutt for sent å få ham med flyer.

Brussel Airlines mener at de ikke er ansvarlige for at klager ikke kom med flyet, men har
likevel av kommersielle grunner tilbudt å dekke hotellutgifter og mat i Oslo.

Det vises for øvrig til Brussel Airlines brev/mail.

Nemnda bemerker:

Nemnda legger på bakgrunn av de foreliggende opplysninger til grunn at klager ikke fikk
sjekket inn sin bagasje innen angitt frist, og at dette var grunnet til at klager ikke fikk være
med flyet. En står således ikke overfor en nektet ombordstigning i EU forordning 261/2004
forstand, og forholdet gir følgelig ikke rett til standarderstatning etter forordningen.

Klager opplyser i sin mail til nemnda av 11. august 2010 at han møtte frem på flyplassen 50
minutter før avgang. Nemnda er enig med Brussel Airlines at dette etter omstendighetene er
sent. Det skulle ikke store forsinkelser/køer til for at klager ikke ville rekke å sjekke inn bagasje
m.v. innen angitt frist.

En misforståelse førte til at klager stilte seg i feil kø, noe som igjen førte til at han ikke fikk
sjekket inn bagasjen i tide. Det er på bakgrunn av de foreliggende opplysninger ikke mulig for
nemnda å ta stilling til hvem som er skyld i misforståelsen.

Brussel Airlines omrutet klager uten kostnad til et senere fly. Flyselskapet har videre tilbudt en
erstatning på NOK 2 632 til dekning av hotellopphold og utgifter til mat/drikke i Oslo. Nemnda
finner ikke grunnlag for å anbefale ytterligere erstatning. Dersom beløpet ikke er utbetalt,
anbefales det gjort.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines