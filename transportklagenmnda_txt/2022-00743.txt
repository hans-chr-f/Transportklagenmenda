Vedtak i Transportklagenemnda - Fly

Sammendrag

Krav om refusjon av 5192 kroner for flybillett
og 2100 kroner for tapt hotellovernattinger.

Dato
21.12.2022

Saksnummer
2022-00743

Tjenesteytere
Flysmarter.no
Delta Airlines

Klager har i det vesentlige anført

Klager reiste med Delta airlines den 29.10.2021 fra Oslo til Santa Domingo med
mellomlanding i Paris og New York. Reisen var bestilt gjennom Flysmarter.no.

Klager anfører i det vesentlige at Flysmarter solgte en flyreise via USA som ikke tillater
transit fra Norge. Klager gir uttrykk for at denne informasjonen burde stått på nettsidene
deres, eller at selskapet burde lagt inn en blokade for flyreiser med transit i USA.

Tjenesteyterne har i det vesentlige anført
Flysmarter anfører i det vesentlige i sitt tilsvar at de ikke er villige til å tilby klager
kompensasjon. De imøtegår klagers anførsel om at han ikke var informert om ESTA
reglene med at passasjeren aksepterer reisevilkårene til selskapet ved gjennomført
booking. I reisevilkårene står det at det er passasjerens ansvar å sjekke innsjekksreglene
for alle landene det skal mellomlandes i.

Flysmarter forteller videre at klager ble blir informert om ESTA kravet nederst på de
elektroniske billettene. Ettersom selskapet informerte passasjeren ved to anledninger
om restriksjonene ved eventuelle mellomlandinger, mener selskapet at de ikke kunne
gjort det mer tydelig for klager.

Selskapet avslutter med å si at ettersom ombooking ikke var mulig og billetten var
ikke-refunderbar, tilbød selskapet å refundere klager skatten. Selskapet kommer ikke
til å betale ut noe mer i refusjon til klager, da de ikke vil motta noe mer i refusjon fra
flyselskapet.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Delta airlines har
ikke fremmet tilsvar til nemnda.

Passasjerene plikter selv å sørge for å ha nødvendige reisedokumenter og lese seg
opp på innreiseregler. Manglende visum eller andre nødvendige reisedokumenter kan
føre til at passasjerene ikke får reise inn i vedkommende land. Flyselskapet er ansvarlig
for å kontrollere at passasjerene har nødvendige reisedokumenter. Dersom selskapet
tar med passasjerer som ikke har papirene i orden, kan selskapet bli ilagt en bot av
vedkommende land. Selskapet må videre besørge retur av passasjeren. 

Før klager fikk fullført sin bestilling hos byrået måtte han krysse av for å ha lest regler og
vilkår. Her kommer det frem at det er den reisendes ansvar å kontrollere visumregler for
sluttdestinasjon og eventuelle mellomlandinger

I forholdet mellom passasjeren og flyselskapet eller reiseselskapet er det etter nemndas
vurdering passasjeren som har ansvaret for å ha gyldige reisedokumenter. I dette
tilfellet var klager gjennom byråets regler og vilkår gjort oppmerksom på ansvaret for å
fremskaffe visum/transittvisum og å sette seg inn i eventuelle særregler som gjelder for
reisen.

Forbrukerrepresentant Norman fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Nemnda anbefaler at klager ikke gis medhold.