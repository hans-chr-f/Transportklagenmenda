Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
08.05.2017

Saksnummer
2017-00563

Tjenesteytere
Ruter

Klager har i det vesentlige anført

5. januar 2017 tok klager trikken fra Homansbyen til Majorstuen. Om bord i trikken var
det kontroll og klager ble ilagt gebyr. 

Klager hadde med seg 4 reisekort da han gikk om bord i trikken, og la de ett etter ett på
valideringsautomaten, men fikk rødt blink på samtlige. Allerede før trikken hadde nådd
neste holdeplass kom to kontrollørene mot ham, hvorpå klager uoppfordret holdt frem
de fire reisekortene og meddelte at han ikke hadde gjort opp for reisen. 

Klager mener at så lenge det ikke finnes valideringsautomater på holdeplassene, eller
fordi automatene om bord gir kortvarig informasjon om kortinnhold. Vil klager finne det
logisk at passasjerer uten tilstrekkelig innhold på reisekortet fikk anledning til å gå av på
førstkommende holdeplass. Klager har også ved flere anledninger måttet validere sitt
reisekort når han stiger om til T-banen, da automatene om bord i trikkene ofte er ute av
drift. 

Klager føler seg villedet av inkonsekvens i Ruters kontrollrutiner/ta-imot-oppgjørfor-
reisen-rutiner. Med dette som utgangspunkt vil klager protestere mot gebyr og ber Ruter
trekke det tilbake.

Tjenesteyterne har i det vesentlige anført
Viser til henvendelse fra klager angående gebyret han ble ilagt på trikken den 3. januar
17.  Klager ble ilagt gebyr fordi han ikke hadde noen gyldig billett da han ble stoppet i
kontroll. Det er kundens ansvar å sørge for å ha gyldig billett ref. Ruters reisevilkår punkt
3.  Når man bruker reisekort med reisepenger så må billetten aktiveres ved påstigning.
Det er også kundens ansvar å sørge for og forsikre seg om at man har nok penger på
reisekortet slik at det er mulig å løse billett. Ruter kan ikke åpne for at man skal kunne
reise et stykke, for så å kunne betale underveis der det passer. 

Reisekortene har et felt på baksiden, slik at de kan merkes med for
eksempel navn, eller hvilken billettype som ligger i kortet. Vi har mange ulike alternativer
for å betale for reisen. Den enkleste er vår billettapp, et annet er reisekort med billetter
eller reisepenger. For reisekort finnes det også ulike alternativer for hvordan man
legger inn billetter eller reisepenger. Det enkleste alternativet er automatisk påfylling.
Automatisk påfyll av reisepenger fungerer slik at et valgfritt beløp legges automatisk inn
i reisekortet når det legges på en kortleser, når beløpet har nådd en nedre grense. Så
genererer det en faktura som du mottar i nettbanken din. Det er med andre ord fullt
mulig å reise kollektivt uten å forholde seg til salgssteder. Vi forholder oss til hva som
skjedde i denne kontrollen, ikke hva klager har opplevd tidligere mange år tilbake. I
denne kontrollen ble det ikke fremvist noen gyldig billett, gebyret er således korrekt ilagt. 

Ruter kan ikke se noen grunn til å endre vårt standpunkt i denne saken og står fast ved
sin avgjørelse.

Nemnda bemerker

Klager kunne ved kontroll på trikken fra Homansbyen til Majorstua den 5. januar 2017
ikke vise gyldig billett og ble ilagt gebyr.  

Det fremgår av Ruters reisevilkår pkt 3 at den reisende skal ha gyldig billett ved
påstigning og må kunne vise billetten under reisen. Av reisevilkårene pkt. 6.2 går det
fram at reisende som ved kontroll ikke viser gyldig billett plikter å betale tilleggsavgift.
Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig

Nemnda legger til grunn at klager hadde fire reisekort, men at det ikke var tilstrekkelig
med reisepenger på noen. Den reisende har selv ansvar for å følge med på reisekortet
om det er nok reisepenger. Dette ses ved validering av kortet på automaten. 

Nemda viser for øvrig til Ruters redegjørelse om forskjellige reisekorttyper. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport kan ikke anbefale at klager gis medhold.