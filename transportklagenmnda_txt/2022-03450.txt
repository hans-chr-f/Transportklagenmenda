Vedtak i Pakkereisenemnda

Sammendrag

Krav om refusjon av reisens pris eller en ny reise grunnet harde senger,
manglende aircondition og veps. Klager har først reklamert etter hjemkomst.

Dato
15.02.2023

Saksnummer
2022-03450

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for to personer med innkvartering i et dobbeltrom med
terrasse eller balkong og havutsikt inkludert frokost på Hotel Mykali, Pythagorion, Samos,
Hellas i perioden 06.08.2022 - 13.08.2022. Totalpris:11 928 kroner.

Klager har anført at sengene var harde og at aircondition ikke virket, så det var nesten
umulig å sove. Klager skriver at det sikkert var 34 grader på soverommet.

Klager kunne ikke benytte frokostplassen da det var fullt av veps. Hun tok kontakt med
de som jobbet på hotellet og fortalte at hennes mann er veldig allergisk mot veps. Det
ble benyttet røkelse uten at det hjalp.

Klagers krav: Refusjon av reisens pris eller en ny tur uten veps. 

Det vises for øvrig til korrespondanse fra klager.

Tjenesteyterne har i det vesentlige anført
Klager tok kontakt med Apollo Reiser etter hjemkomst og oppga i sin reklamasjon at
de syntes at sengene på hotellet var harde og at de skal ha opplevd problemer med
airconditionen i rommet. Videre fremgår det i reklamasjonen at klagers medreisende er
svært allergisk mot veps og at de opplevde veps på hotellets ute/ frokostområde som et
problem under oppholdet. Klager oppgir at de tok kontakt med hotellet om vepsen på
uteplassen og at hotellet skal ha forsøkt å løse problemet med røyk mot insekter. Ifølge
klager skal dette ikke ha medført noen bedring.

Dersom Apollo personale på reisemålet hadde blitt kontaktet under oppholdet, kunne
de forsøkt å bistå gjestene, for eksempel ved å undersøke ledig kapasitet på andre hotell
dersom dette kunne være en alternativ løsning får klager. De kunne også bistått med
informasjon om apotek og lege på reisemålet dersom det var behov for dette.

Apollo har anført at de ut ifra sine systemer ikke kan se at klager skal ha tatt kontakt
med Apollos personale på plass i forbindelse med at de skal ha hatt problemer med
aircondition eller madrassene i rommet.

Dyr og insekter kan forekomme uavhengig av hotellstandard og rengjøring. Er det slik
at noe ikke fungerer som det skal i løpet av ferien kan man forsøke å finne en løsning
direkte med hotellet i første omgang. Skulle dette mot formodning ikke medføre bedring
eller en løsning man ikke er fornøyd med, er det viktig at man tar kontakt med Apollos
personale på plass snarest mulig, da de er til stede på reisemålene nettopp for å kunne
hjelpe Apollos gjester.

Apollo har ikke ytterligere kommentarer i saken.

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for to personer med innkvartering i et dobbeltrom med
terrasse eller balkong og havutsikt inkludert frokost på Hotel Mykali, Pythagorion, Samos,
Hellas i perioden 06.08.2022 - 13.08.2022. Totalpris:11 928 kroner.

Klager har klaget på harde senger og mangelfull aircondition. Dette er forhold som
ikke ble tatt opp med Apollo på reisemålet. Videre har klager reklamert på veps på
restauranten som ble tatt opp med hotellet og forsøkt løst med røkelse uten at klager
opplevde bedring. Klagers krav er ny reise. 

Den reisende skal uten ugrunnet opphold underrette arrangøren om mangler
ved reisetjenester som inngår i pakkereiseavtalen jfr. § 26. Det følger av Prop.54 L
(2017-2018) s. 119 at retten til å reklamere ikke faller bort selv om man reklamerer
senere. Sen reklamasjon kan likevel få betydning for beregning av prisavslag eller
kompensasjon dersom en tidlig reklamasjon ville ha ført til at tapet kunne vært unngått
eller ville ha blitt mindre. Slik nemnda vurderer det er både harde senger og mangler
ved aircondition forhold som ville kunne vært utbedret på stedet ved f.eks. rombytte,
hotellbytte eller reparasjon og sengebytte. Når det gjelder veps i spiseområdet, ble dette
påberopt og forsøkt utbedret av hotellet. Nemnda mener samlet at forholdene ikke
tilsier grunnlag for prisavslag. Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.