Vedtak i Transportklagenemnda - Fly

Sammendrag

Krav om refusjon av ilagt gebyr for overvektig håndbagasje.
Klager fikk ikke lov til å ta ut ting av håndbagasjen etter veiing.

Dato
13.11.2020

Saksnummer
2020-00626

Tjenesteytere
Norwegian Air Shuttle

Klager har i det vesentlige anført

Klager skulle reise med DY1262 fra Oslo til Antalya den 18. januar 2020. Før
ombordstigning ble klagers håndbagasje veid, og klager ble ilagt et gebyr for overvektig
håndbagasje.

Klager anfører at håndbagasjen veide to kilo for mye, men at hun tilbød seg å ta ut ting.
Dette ble hun imidlertid nektet. Klager anfører at de ansatte var gaten oppførte seg ufint.

Klager krever refusjon av det ilagte gebyret på 76 euro.

Tjenesteyterne har i det vesentlige anført
Klager krever refusjon av ilagt håndbagasjegebyr på 750 kroner.

Norwegian viser til at det i artikkel 10.6.1 i de generelle befordringsvilkårene, som er
å finne på Norwegians nettsider, står følgende: «Baggage that is taken on board as
Hand Baggage must be of a size and/or weight that means it can be stowed in a closed
baggage locker in the cabin, or under the seat in front of you. The item must not exceed
the size and weight, and piece limit applicable to the Fare Rules, and itinerary.».

Alle passasjerene må ved kjøp av reiser hos Norwegian bekrefte å ha lest og akseptert
Norwegians generelle befordringsvilkår. Håndbagasjebegrensningene som gjelder for
billetten som klager valgte å kjøpe, er som følger:

- 1 kabinkoffert: maks 55 x 40 x 23 cm
- 1 liten personlig eiendel: maks 25 x 33 x 20 cm
- Maks kilo til sammen: 10 kg

All informasjon vedrørende håndbagasjereglene og gebyrer er å finne på Norwegians
nettsider. Dersom bagasjen er overvektig og/eller for stor og ikke passer i
håndbagasjemålerne ved gaten, vil passasjeren bli ilagt et gebyr i tråd med reglene for
gebyr for overvektig / for stor håndbagasje.

Klager har ikke bestridt at håndbagasjen var to kilo overvektig, men hun anfører at det
burde være tillatt å ta ut, omfordele eller kaste ting fra håndbagasjen etter kontrollen.
Dette må imidlertid gjøres før ombordstigningen starter og passasjerene kontrolleres,
slik at forsinkelser og andre forstyrrelser unngås.

Norwegian kan etter dette ikke imøtekomme klagers krav.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Man kan ha med seg en kabinkoffert på maksimalt 55 x 40 x 23
cm, i tillegg til en liten personlig eiendel på maksimalt 25 x 33 x 20 cm. Til sammen kan
disse maksimalt veie ti kilo.

Klager har ikke bestridt at håndbagasjen veide to kilo for mye. Hun fikk imidlertid ikke
lov til å ta ut ting av håndbagasjen etter at den var kontrollert. Norwegian har vist til at
passasjerene eventuelt må ta ut ting av bagasjen før ombordstigningen starter. Nemnda
mener at klager burde ha fått anledning til å ta ut gjenstander i dette tilfellet, da nemnda
antar at dette hadde vært fort gjort.

Vedtak

Transportklagenemnda - fly anbefaler at Norwegian refunderer bagasjegebyret til klager.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.