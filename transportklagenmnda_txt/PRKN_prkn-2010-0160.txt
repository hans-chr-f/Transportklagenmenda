Vedtak i Pakkereisenemnda

Sammendrag

Reise til Hellas, Parga, 1. - 8. august 2010. Krav om prisavslag /
erstatning grunnet annen type reisemål enn avtalt.

Dato
..

Saksnummer
160/10

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: kr.10 300

Saken gjelder:

Reise til Hellas, Parga, 1. - 8. august 2010. Krav om prisavslag /erstatning grunnet annen type
reisemål enn avtalt.

Klager har i det vesentlige anført:

Klagerne oppsøkte Via Tours for å finne frem til et reisemål med shoppingmuligheter, natteliv,
restauranter og barer, et ungt til middels aldersmiljø samt trange, koselige gater. Selgeren
anbefalte Parga og Ammoudia.

Det viste seg at Ammoudia er en liten gresk landsby.

Stedet er fullt av småbarnsfamilier og eldre mennesker.

Det finnes ingen shoppingbutikker og intet natteliv. Det finnes ingen trange, koselige gater.
Det unge aldersmiljøet er ikke-eksisterende.

Klager kontaktet Via Tours. Det var ikke ledige hotell i Parga.

En felles daværende løsning ble at klagerne kunne få leie bil for resten av oppholdet. En bil de
måtte betale for midlertidig. Klagerne måte ta taxi for å skaffe/levere leiebilen. Dette kostet til
sammen 100 euro.

Klagerne krever erstattet utgifter til taxi og leiebil med 2.430 kroner.

De krever videre kompensasjon for ferien med 7.300 kroner.

Via Tours har i det vesentlige anført:

Via Tours har tydeligvis solgt inn et bosted/område som var langt roligere enn det som var
ønskemålet fra kunden.

Via Travel ser at det i dette tilfellet var nødvendig å ha leiebil for på en grei måte å kunne
oppsøke Parga by med tilhørende fasiliteter.

Via Tours har tilbudt å refundere bilutgiftene i sin helhet med kr 2.430 mot kvitteringer, og i
tillegg gi en kompensasjon på kr 2.500.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørs katalog m.v., jf alminnelige vilkår for
pakkereiser pkt 2.

Det er i dette tilfellet enighet om at klagerne har fått en annen reise enn avtalt. Mangelen
ble ikke avhjulpet på reisemålet og klagerne har rett til et forholdsmessig prisavslag etter
pakkereiseloven § 6-2.

Dersom pakkereisen er mangelfull, og dette fører til at kunden lider tap, kan kunden kreve
erstatning av arrangøren, jf. pakkereiseloven § 6-4 første ledd.

Kunden kan, selv om han ikke har lidt noe tap, tilkjennes en godtgjørelse såfremt mangelen
har voldt kunden vesentlig ulempe, jf pakkereiseloven § 6-2 tredje ledd.

Via Travel har i dette tilfellet tilbudt å dekke klagernes dokumenterte utgifter med kr 2.300
samt en kompensasjon på kr 2.500. Nemnda finner etter en samlet vurdering ikke grunnlag
for å anbefale utbetaling ut over dette.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Anne Edvardsen, Ving Norge AS

Helga Hermansen, Star Tour AS