Vedtak i Pakkereisenemnda

Sammendrag

Krav om prisavslag grunnet tidligere hjemreise fra Bali grunnet vulkanutbrudd.

Dato
15.02.2018

Saksnummer
2018-00116

Tjenesteytere
Jomfrureiser

Klager har i det vesentlige anført

Klager bestilte reise for en person som deltaker på en gruppereise til Bali og Giliøyene i
perioden 24.11.2017 - 08.12.2017. Totalpris kr. 27.200.

Gruppereisen til Bali begynte med at vulkanen Mount Agung, som hadde vært aktiv
allerede i september, fikk et utbrudd den dagen gruppen landet. Hjemreisen ble endret
fra 08.12.2017 til 02.12.2017.

Hverken norske eller lokale myndigheter hadde reiseråd som tilsa at turen klager hadde
booket måtte endres. Klager viser til at Jomfrureiser selv skriver i sitt tilsvar at det aldri
har vært noe reiseråd mot å dra eller oppholde seg på Bali eller Gili. Derfor mener klager
at Jomfrureiser ikke hadde hjemmel for tidligere hjemsending og kansellering av resten
av turen.

Det er ikke egne regler i pakkereiseloven og pakkereisedirektivet om gruppereiser, og "at
alle må gjøre det samme". Hvis noen i en gruppe velger å avbryte, må det være helt ok,
så lenge de tar utgiftene med det selv. Ergo er det heller ikke grunnlag for å argumentere
for at et flertall av gruppen skal kunne vedta en endring av turen eller hjemsending for
hele gruppen. 

Klager anfører at Jomfrureiser ikke hadde med en kvalifisert reiseleder med på turen,
hun var kun en treningsinstruktør. Videre anfører klager at informasjon og saksgang var
dårlig og uprofesjonell fra Jomfrureisers side og de ble ikke ivaretatt som kunder. Enkelte
deltakeres ønsker og behov ble satt foran de reiseråd som forelå. Deres uro ble tillagt
vekt og satt foran retten klager hadde til å få fullført sin reise i henhold til planen. Den
beste og dyreste delen av reisen gjenstod.  Denne delen  skulle være høydepunktet på
turen. 

I Jomfrureisers tilsvar datert 07.12. tilbys klager fem døgn á kr. 1.433,- pluss fem dager
enkeltromstillegg, totalt kr. 9.065. Siden dette var den beste og dyreste delen av turen
mener klager det fremstår urimelig å vektlegge denne likt, her burde raten oppjusteres.
Dette vil heller ikke gjøre klager i stand til å gjennomføre den siste delen av turen eller å
oppleve Gili, dvs. at hun ikke holdes skadesløs i forhold til å oppleve den reisepakken hun
har kjøpt.

Klager har forhandlet med Jomfrureiser og vært villig til å inngå en minnelig løsning
som følger; Jomfrureiser bør som et minimum tilby en kompensasjon som gjør det
mulig å gjennomføre siste del av reisen.  Dette vil si at de som kompensasjon bør tilby
å dekke flyreisen tur/retur Bali, ca. kr. 11.000, i tillegg til de 5 hotelldøgnene klager ikke
fikk benyttet. Klager har vært villig til å inngå et kompromiss og krevd kr. 20.000, noe
Jomfrureiser har avvist.

Med bakgrunn i manglene som er beskrevet i klagen, anfører klager at disse var
betydelige og at reisen ble betydelig forringet, jf. Pakkereiselovens §6. Klager krever å få
avtalen hevet og tilbakebetalt det innbetalte beløp på kr. 27.200 grunnet for tidlig retur
fra Bali mot klagers vilje.  

Det vises for øvrig til korrespondanse fra klager.

Tjenesteyterne har i det vesentlige anført
Jomfrureiser har svart klager utførlig i brev av 13.12.2017. Thai Airways, som var
Jomfrureisers flyleverandør har fortalt om enorm pågang fra alle som oppholdt seg på
Bali for å komme hjem raskest mulig etter at flyplassen ble gjenåpnet. 99,9 % av alle
turister som hadde ankommet med Thai Airways de siste to ukene før utbruddet reiste
hjem i løpet av fire dager etter at flyplassen åpnet. Jomfrureisers gruppe var noen av
de siste som dro. Thai Airways og Jomfrureiser mener fortsatt at de foretok en riktig
beslutning med å få deltakerne trygt og godt hjem når det var mulighet for det. 

Thai Airways forteller videre at Jomfrureisers kunder fikk en fantastisk oppfølging og
assistanse gjennom Jomfrureiser, i motsetning til andre som ikke hadde booket via en
norsk turoperatør.  

Jomfrureiser selger kun gruppereiser og viser til reglene for en gruppereise: "Du kan
foreta gruppebestilling når 10 eller flere passasjerer skal reise sammen på samme fly t/
r".  Såfremt ikke dette kravet oppfylles er det ikke noen gruppereise og Jomfrureiser får
ikke booket flybilletter eller hotellrom til sine kunder som en gruppe. Klager var booket
som en gruppe og den betingelsen endret seg ikke selv om det var en naturkatastrofe.
Jomfrureiser anfører at dette er regler fastsatt av IATA som Jomfrureiser er medlem av og
hvor all verdens flybilletter utstedes gjennom.  

Det er korrekt at det ikke var noen reiseråd mot å reise til Bali. Jomfrureiser valgte
likevel å få deltakerne raskt, behagelig og trygt hjem når TG hadde ledig kapasitet den

02.12.2017. Det var helt uvisst fremover om flyplassen ville være åpen eller ikke. Hotellet
delte ut masker, lokalbefolkningen hamstret mat og vann, det var lite varer å få kjøpt
og det var ingen direkte feriefølelse. Jomfrureiser hørte på flertallet i gruppen som
tok beslutningen om tidligere retur. Det var en naturkatastrofe og for Jomfrureiser var
tryggheten for sine kunder viktigere enn å eventuelt utsette dem for askeskyer eller å
sitte fast ute på Giliøyene.  Alle kart viste at asken var på vei mot Gili, men likevel var det
ingen som ble frarådet å reise dit. Dette måtte Jomfrureiser akseptere og de forsøkte å
løse det med hotell på Bali, noe som flertallet i gruppen ikke ønsket da de ville hjem.  

Jomfrureiser har refundert kr. 9.065 til de som ikke stemte for hjemreisen til tross for
at de, ifølge pakkereiseloven paragraf 5 - 3, ikke er ansvarlige ved naturkatastrofer.
Jomfrureiser kan ikke akseptere ytterligere krav. 

Det vises for øvrig til korrespondanse fra Jomfrureiser.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Klageren bestilte og betalte for en gruppereise til Bali og Giliøyene i perioden 24.
november til 8. desember 2017.  Turen ble forkortet med 6 dager, angivelig på grunn av
en naturkatastrofe.

Årsaken til at turen ble avbrutt og klageren hjemsendt var et utbrudd fra vulkanen Mount
Agung.  Utbruddet førte ikke til at det ble gitt noe reiseråd fra UDs side om at man ikke
burde reise til området. 

Arrangøren kan da etter nemndas syn ikke påberope seg at det forelå en naturkatastrofe
slik dette begrepet blir brukt i reise- og forsikringssammenheng. Nemnda viser også
til den utførlige informasjonen om vulkanen og dens aktivitet som ble formidlet til
deltakerne før reisen startet.  Etter nemndas syn endret ikke situasjonen på stedet seg
nevneverdig i de dagene deltakerne opphold seg på Bali. Vulkanens aktivitet økte noe,
men klagerens reisefølge oppholdt seg i god avstand fra den.  UDs reiseråd endret seg
ikke.

Deltakerne ble likevel tilbudt fremskutt hjemreise.  Etter en avstemning delte de seg på
midten, slik at fem deltakere og pilatesinstruktøren ønsket å reise, mens seks deltakere
ønsket å bli.  Arrangøren hevder at man ikke kunne ta hensyn til at halvparten ønsket
å fullføre turen, fordi dette var en gruppereise hvor deltakerne ikke kunne behandles
individuelt. Nemnda stiller seg undrende til dette og kan ikke se at dette er en korrekt
fremstilling av de alternativene som forelå.  

Gruppereisebilletter var bestilt med Thai Airlines tur/retur. Hvis arrangøren ønsket å
tilby halvparten av deltakerne fremskutt hjemreise, burde hun ha forhandlet en pris
med Thai Airlines for returreisen for disse deltakerne. Alle hadde billetter til hjemreise
den 8.desember, så det er relativt uforståelig at ikke disse billettene kunne benyttes
av de deltakerne som ønsket å fullføre turen.  Det samme gjelder for båtturen og
overnattingene.  Hotellbestillingen omfattet for klagerens vedkommende rom med
enkeltromstillegg.  Klageren hadde innbetalt det hotellene kostet i forbindelse med
betaling for turen.

Spørsmålet blir hvilket prisavslag den avbrutte reisen skal føre til.  Jomfrureiser har
refundert kr. 9.065, som utgjør en del av hotellkostnadene.  Klageren krever kr. 20.000
slik at hun kan fullføre den turen hun bestilte.  

Nemnda finner å måtte legge til grunn at reisen led av vesentlige mangler.  I tillegg
til at den ble avbrutt seks dager før tiden, var det ingen profesjonell reiseleder som
kunne ta ansvar når reisen utviklet seg irregulært.  Den eneste som var med på vegne
av arrangøren var en pilatesinstruktør som fraskrev seg reiselederansvaret.  Det er også
klaget over en dagsutflukt som ikke hadde det innholdet som ble forespeilet.  I tillegg
snakket guiden dårlig engelsk.

Etter en samlet vurdering hvor også ulempene med diskusjoner med andre deltakere,
manglende reiseledelse og mailer til og fra arrangøren er vektlagt, anbefaler nemnda
at klageren gis et prisavslag på 70% av reisens pris. Slik turen og den etterfølgende
saksbehandlingen hos arrangøren er beskrevet ga ferien lite feriefølelse og var opphav til
mye frustrasjon. Avrundet blir beløpet kr. 19.000.  Til fradrag går kr. 9.065 som allerede
er utbetalt.

Vedtak

Pakkereisenemnda anbefaler at det blir gitt et prisavslag på 70% av reisens pris avrundet
til kr. 19.000.  Til fradrag går kr. 9.065 som allerede er utbetalt.