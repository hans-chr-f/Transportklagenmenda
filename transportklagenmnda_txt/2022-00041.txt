Vedtak i Transportklagenemnda - Fly

Sammendrag

Krav om standarderstatning og refusjon av ekstrautgifter grunnet kansellering.

Dato
20.05.2022

Saksnummer
2022-00041

Tjenesteytere
SAS

Klager har i det vesentlige anført

Klager med reisefølge (til sammen fire personer) skulle fly med SAS fra Oslo til Tromsø
den 3. desember 2021 kl. 18:50 (planlagt ankomst i Tromsø kl. 20:50). De hadde to
bookinger. 

Flyvningen (SK4334) ble kansellert. SAS tilbød omruting to dager senere. Klagers sønn på
12 år (på den separate bookingen) ble tilbudt en flyvning kl. 14:00, og resten av familien
kl. 17:05. Det var ikke mulig å ombooke. SAS tilbød i tillegg kun å dekke overnatting for 1
natt. De ville mistet 3 dager av ferien. Klager kjøpte derfor nye flybilletter med et annet
flyselskap.

SAS har svart klager at kanselleringen skyldtes værforholdene. Klager mener dette ikke
virker logisk, da mange andre flyvninger (inkludert SAS sine) dro og landet i Tromsø
samme kveld. Kanselleringen av klagers flyvning skjedde kl. 22:21 på kvelden, og flere
passasjerer sto igjen uten sjans til å reagere. Klager bemerker i tillegg at noen de kjenner
snakket med en ansatt på flyplassen, som kunne fortelle at besetningen var på flyplassen
og at flyet var på vei til Oslo kun minutter før flyvningen ble kansellert. 

Det er fremsatt krav om at SAS dekker de nye flybillettene de måtte kjøpe for å komme
seg frem, grunnet utilstrekkelig tilbud om ombooking. Det er i tillegg fremsatt krav om
dekning av ekstrakostnader og tap oppstått grunnet kanselleringen eller kompensasjon
i henhold til EU-forordning 261/2004. De konkrete ekstrakostnadene/tapene var som
følger: mat på Oslo Lufthavn (974 NOK), nye flybilletter (511,96 EUR), leiebil fra Narvik til
Tromsø (310,11 EUR) og kansellerte, ikke refunderbare billetter med Tromsø Safari (6595
NOK).

Tjenesteyterne har i det vesentlige anført
SAS har ikke fremmet tilsvar til Transportklagenemnda.

Til klager har SAS svart at kanselleringen ikke utløser rett til erstatning, da den skyldtes
værforholdene. SAS har imidlertid godkjent å dekke carekostnad på 26 EUR (redusert til
to personer).

Nemnda bemerker

SAS har tross oppfordring ikke fremmet tilsvar til Transportklagenemnda. Nemnda kan
likevel treffe vedtak basert på de opplysninger som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 og 7.

SAS har ikke avgitt uttalelse til nemnda. Til klager har flyselskapet uttalt at kanselleringen
skyldtes værforholdene. Uttalelsen er imidlertid ikke dokumentert. Selskapet kan da ikke
sies å ha sannsynliggjort at kanselleringen skyldtes ekstraordinære omstendigheter som
ikke kunne vært unngått selv om alle rimelige tiltak var truffet. Klager med reisefølge har
således rett til standarderstatning fra SAS. Den ene bookingen (for tre personer) var fra
Oslo-Tromsø (tur/Retur). Korrekt beløp for disse tre passasjerene er med dette 250 euro
per person jf. EU-forordning 261/2004 artikkel 7 punkt 1. bokstav a).  For klagers sønn var
det tale om en gjennomgående billett fra Alicante til Tromsø. Han har med dette rett på
400 euro i standarderstatning, jf. forordningens artikkel 7 punkt 1. bokstav b). 

Kansellering gir videre passasjeren rett til valget mellom refusjon og omruting jf.
artikkel 8. Slik nemnda oppfatter saken ønsket klager i denne saken omruting. I EU-
kommisjonens tolkningsveiledning for EU-forordning 261/2004 punkt 4.2 fremgår
det at tilbud om omruting og refusjon skal gis samtidig. Dersom flyselskapet ikke
oppfyller omrutingsplikten, kan selskapet bli ansvarlig for å dekke klagers merkostnader
til å ombooke seg selv på egenhånd. I henhold til klagers forklaring ble de tilbudt
omruting først to dager senere, til tross for at det var andre alternativ tilgjengelige.
Omrutingsplikten begrenser seg ikke til eget selskap. Nemnda anbefaler med dette at
SAS dekker klagers utgifter til nye flybilletter til Harstad/Narvik (511,95 EUR), og leiebil
derfra til Tromsø (310,11 EUR). Dersom SAS allerede har refundert deler av ubenyttede
billetter med SAS, kan det gjøres fratrekk for dette.

Klager hadde videre utgifter til mat på flyplassen i Oslo. Nemnda anbefaler at SAS
refunderer dette i henhold til jf. EU-forordning 261/2004 artikkel 9. Klager har anført at
totalsummen for dette var 974 NOK. Dette er underbygd med to kvitteringer. SAS har
utbetalt 26 EUR for matkostnader. Nemnda anbefaler at SAS refunderer ytterligere 707
NOK til klager. 

Til slutt vil nemnda vurdere om klager har rett på refusjon av tap av bookingen
med Tromsø Safari (ikke-refunderbar). Dette tapet er ikke dekningsmessig etter EU-
forordning 261/2004. Etter nemndas vurdering er tapet imidlertid dekningsmessig
etter luftfartsloven § 10-20. I henhold til EU-forordning 261/2004 artikkel 12, kan en
standarderstatning trekkes fra erstatning på annet grunnlag. Dersom SAS utbetaler
standarderstatningen til klager plikter ikke selskapet å også dekke denne kostnaden
i tillegg, da den ikke overstiger standarderstatningsbeløpene familien har mottatt.
Eventuell refusjon av ubenyttede billetter kommer til fradrag.

Vedtak

Transportklagenemnda anbefaler at SAS utbetaler standarderstatning pålydende 250
EUR x 3 + 400 EUR x 1 (totalt 1150 EUR), ny transport frem til Tromsø (511,95 EUR +
310,11 EUR), samt matkostnader (707 NOK).