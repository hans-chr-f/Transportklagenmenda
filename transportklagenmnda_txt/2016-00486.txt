Vedtak i Transportklagenemnda - Fly

Sammendrag

Krav om standarderstatning og refusjon av utgifter til taxi grunnet kansellering.

Dato
21.03.2017

Saksnummer
2016-00486

Tjenesteytere
Norwegian

Klager har i det vesentlige anført

Klager skulle reist fra Oslo til Molde med Norwegians flyvning DY436 den 4. mars 2016 kl.
21.10. 

På flyplassen ble klager informert om at flyvningen ble forsinket til kl. 23.30. Deretter
ble det gitt beskjed om at flyvningen ble kansellert, etter at flyvemaskinen hadde ventet
25 minutter på rullebanen. Klager fikk tekstmelding kl. 00.48 om at Norwegian hadde
satt opp ny flyvning påfølgende dag kl. 06.30. Siste offentlige transport hadde avgang kl.
00.50, og klager fikk da bekreftet at drosjeutgifter til/fra flyplassen ville bli dekket. 

Klager har godtatt Norwegians refusjon av standarderstatning 250 euro i henhold til EU-
forordning 261/2004, men opprettholder kravet om refusjon av ekstrautgiftene til taxi
som påløp grunnet kanselleringen, pålydende kroner 3 271.

Tjenesteyterne har i det vesentlige anført
Flyvningen med DY436 fra Oslo til Molde den 4. mars 2016 ble kansellert grunnet akutt
sykdom blant besetningen. 

Klager ble deretter ombooket til ny avgang med DY6036 følgende dag med avgang kl.
06.30. 

Norwegian har hatt en totalvurdering av årsaken til kanselleringen og kommet frem
til at selskapet vil imøtekomme kravet om kompensasjon i henhold til EU-forordning
261/2004. Norwegian vil således utbetale 250 euro til klager. 

Klager krever drosjeutgiftene, pålydende kroner 3 271, fra flyplassen til hjemstedet
refundert da klager hevder at siste offentlige kommunikasjonsmiddel gikk klokken 00.50. 

I følge «Interpretive guidelines on Regulation No 261/2004» skal passasjerene få
tilbakebetalt utgifter som var nødvendige, rimelige og hensiktsmessige. Det er på det
rene at klager måtte komme seg hjem i påvente av ny avgang. Her må det påpekes at
Flybussen.no har avganger hver time fra midnatt fra Gardermoen, og klager skulle valgt
dette alternativet. 

Norwegian kan på grunnlag av ovennevnte ikke imøtekomme kravet om refusjon av
ekstrautgiftene til drosje, pålydende kroner 3 271.

Nemnda bemerker

DY436 fra Oslo til Molde 4. mars 2016 med opprinnelig avgang kl. 21.10, ble først
forsinket til kl. 23.30. Flyet ble boardet, og ble stående på rullebanen i 25 minutter.
Deretter ble flyvningen kansellert. Årsaken som er oppgitt, er at det oppsto akutt sykdom
hos besetningen.

Det ble satt opp ny flyvning til Molde neste morgen kl. 06.30.

Norwegian har imøtekommet kravet om utbetaling av standarderstatning etter EU-
forordningen, og nemnda går derfor ikke nærmere inn på dette. 

Spørsmålet er om klagers drosjeutgifter kan kreves refundert.

Klager har rett til forpleining etter EU-forordningen artikkel 9 uavhengig av årsaken
til kanselleringen. I utgangspunktet har klager her krav på gratis transport mellom
lufthavnen og innkvarteringsstedet, jf. artikkel 9 nr. 1 bokstav c.

Klager forlot flyplassen rundt kl. 01.00, og hevder at hun fikk opplyst i en skranke i
ankomsthallen at hun ville få refundert drosjeutgifter. Norwegian mener at hun ikke kan
få erstattet annet enn utgifter til offentlig kommunikasjon. 

Nemnda mener at erstatning for drosjeutgiftene hjem om natten i dette tilfellet er å
anse som rimelige og nødvendige utgifter, som må dekkes av flyselskapet. Passasjerene
måtte forlate flyplassen langt etter midnatt. Nemnda mener imidlertid at klager burde
ha benyttet seg av annen transport for returen til flyplassen, og har derfor kun krav på
utgifter til kroner 150 til buss. 

Utgiftene på kroner 1 650 kan derfor kreves dekket.

Vedtak

Transportklagenemnda - fly anbefaler at Norwegian dekker klagers transportutgifter med
kroner 1 650.