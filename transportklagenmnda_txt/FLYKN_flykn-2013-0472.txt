Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.02.2014

Saksnummer
472/13F

Tjenesteyter
Vueling

Krav om standarderstatning grunnet forsinkelse.

Klager har i det vesentlige anført:

Klager skulle reise fra Malaga til Stavanger via Barcelona den 21. oktober 2012 kl. 21:10.
IB5638(operert av Vueling) ble forsinket slik at klager mistet sin videreforbindelse.

Klager ble booket om til dagen etter og mistet en dags arbeidsinntekt.

Klager krever standarderstatning, samt erstatning for tapt arbeidsinntekt.

Vueling har i det vesentlige anført:

I henhold til EU-forordning har ikke klager krav på kompensasjon.

Ved forsinkelser på mer enn fem timer kan passasjerene velge å avbryte reisen mot full
refusjon.

Vueling kan ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra
Malaga ble forsinket slik at klager ikke rakk sin videreforbindelse. Klager kom frem til
Stavanger om lag 15 timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Vueling har ikke gitt noen opplysninger om årsaken til forsinkelsen eller dokumentert denne.
Selskapet har følgelig ikke godtgjort at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Forsinkelsen gir således
rett til en standarderstatning på 400 euro per person.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem.

Klager har anført at han ble påført tapt arbeidsfortjeneste som følge av forsinkelsen.
Tapet er ikke dokumentert eller spesifisert. I henhold til EU-forordningens artikkel 12 skal
imidlertid standarderstatning etter EU- forordningen samordnes med annen erstatning.
Overstiger standarderstatningen etter EU-forordningen annen erstatning, utbetales kun
standarderstatningen. Nemnda antar at der er tilfelle i denne saken.

Vedtak:

Transportklagenemnda - fly anbefaler at klager gis en erstatning på 400 euro per person.

Vedtaket var enstemmig.