Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.03.2015

Saksnummer
550/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Dubai til Oslo den 10. desember 2013 kl. 02:00 med DY5003. Flyet måtte
mellomlande i Budapest for å fylle drivstoff, dette medførte en forsinkelse på over tre timer.

Klager stiller seg undrende til Norwegians vinglende forklaring på årsaken til hendelsen.
Først ble det opplyst at forsinkelsen skyldtes motvind som igjen første til mellomlandingen.
Deretter ble det opplyst at det var restriksjoner på flyplassen i Dubai som var årsaken.

Klager hevder flere av Norwegians flyvninger på denne strekningen har måttet mellomlande
underveis for etterfylling av drivstoff. Han mener at Norwegian opererer med stor risiko for
mellomlanding mellom Dubai og Oslo, og at flyselskapets planlegging av å benytte denne
flytypen på denne distansen er innenfor Norwegians kontroll.

Klager krever standarderstatning 600 euro per person i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY5003 ble forsinket 3 timer og 9 minutter grunnet sterk motvind som medførte en
mellomlanding i Budapest for å fylle drivstoff. Skiftende værforhold er svært vanskelig å
forutsi, og slike mellomlandinger kan dessverre oppstå fra tid til annen for flyselskap som flyr
langt, og hvor vinden er sterkere enn varslet.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet. Alle krav vurderes i henhold til retningslinjer fra EU kommisjonen
vedrørende ekstraordinære omstendigheter. Norwegian vurderer det slik at årsaken til
uregelmessigheten var utenfor selskapets kontroll.

EU-forordning 261/2004 åpner ikke for kompensasjon for forsinkelser på samme måte
som ved kanselleringer. I henhold til dom C-402/07 i EU-domstolen (Sturgeon-dommen), er
flyselskapene unntatt fra videre kompensasjon hvis årsaken til forsinkelsen er ekstraordinære
omstendigheter utenfor flyselskapets kontroll som forhindrer flyvningen. En omstendighet
som er utenfor Norwegians kontroll er hendelser som ikke er forårsaket av en handling eller
unnlatelse av flyselskapet.

Norwegian anser hendelsen til å være utenfor deres kontroll, og kan av den grunn dessverre
ikke imøtekomme klagers krav.

Norwegian har i sak 488/14F (FLYKN-2014-488) og 501/14F (FLYKN-2014-501), som begge
gjelder klager på forsinkelse pga mellomlanding mellom Dubai og Oslo, opplyst at i det
perioden juli 2013 - januar 2014 ble operert 82 flyvninger mellom Dubai og Oslo hvorav 28
mellomlandet for drivstoff. I all hovedsak skyldes fuelstops mellom Dubai og Oslo kraftigere
motvind enn beregnet i enkelte tidsperioder samt lengre flyruter enn tidligere pga. diverse
stengte luftrom. Dersom man benytter en fuelstop underveis vil turens lengde økes med ca.
40-55 minutter.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med tre timer og ni minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07)og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at forsinkelsen skyldtes
at sterk vind gjorde det nødvendig å gå ned i Budapest for å fylle bensin.

Norwegian har i perioden juli 2013 til januar 2014 måttet mellomlande 28 av 82 ganger,
dvs. mer enn 1/3. I «hovedsak» skyldes det kraftig motvind. Nemnda er av den oppfatning
at et så stort antall mellomlandinger viser at det ikke er en ekstraordinær situasjon en står
overfor. Tvert om viser tallene at Norwegian må regne med motvind og kalkulere så vel tid
som drivstoff ut fra dette.

Forsinkelsen gir etter dette rett til en standarderstatning på 600 euro per person. Nemnda
anbefaler at Norwegian utbetaler standarderstatning.

Vedtak:

Transportklagenemnda-fly anbefaler at Norwegian utbetaler en standarderstatning på 600
euro per person.

Vedtaket var enstemmig.