Vedtak i Transportklagenemnda - Fly

Sammendrag

Krav om refusjon av billetter.

Dato
10.12.2021

Saksnummer
2021-00879

Tjenesteytere
Travellink

Klager har i det vesentlige anført

Klager bestilte tur/retur fra Bergen til København via Travellink til 3 352 kroner fordi
reisebyrået reklamerte med at bestillinger kunne endres gebyrfritt på grunn av
koronasituasjonen. Dette har imidlertid vist seg å være umulig. 

Det var ikke mulig å gjøre endringer via nettsiden til Travellink, og klager har gjort flere
forsøk på å ta kontakt per telefon, men hun blir bare sendt fra person til person og ender
til slutt hos telefonsvar. En skriftlig anmodning om endring ble sendt før opprinnelig
flyavgang, men da fikk klager til svar at endringer måtte gjøres per telefon. 

Klager krever at Travellink refunderer billettene til 3352 kroner.

Tjenesteyterne har i det vesentlige anført
Travellink har til tross for gjentatte purringer ikke inngitt tilsvar til nemnda.

Nemnda bemerker

Klager hadde bestilt en reise hos Travellink med KLM t/r Bergen København via
Amsterdam 13. - 24. mai 2021. Ifølge klager ble bestilling gjort fordi det ble reklamert
med at reisen kunne endres gebyrfritt på grunn av situasjonen med Covid-19. Klager har
fremlagt telefonlogg som viser anrop til reisebyrået fra 10. - 12. mai, uten at hun har fått
endret bestillingen. I en skriftlig henvendelse til reisebyrået 13. mai, fikk klager til svar at
dette måttes gjøres per telefon eller chat, med referanse til en link. 

Travellink har ikke inngitt tilsvar til Transportklagenemnda. Nemnda treffer da
vedtaket basert på opplysningene som er fremkommet tidligere i saken, i tråd med
transportklagenemndforskriften § 5-3 tredje ledd.

Klager har fremlagt e-post fra Travellink datert 11. mai 2021 hvor byrået svarer at
billettene kan endres gebyrfritt og at endringer må gjøres før opprinnelig avgangsdato. I
samme e-post er det opplyst at endringer i bestillingen kan gjøres online eller pr telefon. 

Det er fremlagt dokumentasjon for at klager har forsøkt å nå reisebyrået mange
ganger pr telefon, og en av samtalene varte i 40 minutter. Nemnda mener at
reisebyrået har gjort seg utilgjengelige, at dette er uaktsomt og at de har opptrådt
erstatningsbetingende. 

Nemnda anbefaler at klager gis medhold i sitt krav om refusjon av billettene bestilt hos
Travellink.

Vedtak

Transportklagenemnda anbefaler at Travellink gir klager refusjon av billettene med kr
3352.