Vedtak i Transportklagenemnda - Fly

Sammendrag

Krav om refusjon av utgifter grunnet kansellering av flybilletter.

Dato
14.09.2020

Saksnummer
2020-00770

Tjenesteytere
Ticket

Klager har i det vesentlige anført

Klager bestilte to billetter Oslo - Ho Chi Minh - Oslo for reise 20. februar 2020 med Qatar
Airways via Doha. Formålet med reisen var at klagers kone skulle hente sin sønn, og at
de to sammen skulle reise tilbake fra Ho Chi Minh til Oslo. Klager valgte å kjøpe to t/r
billetter fremfor èn t/r billett og èn enveis billett, da t/r billetter var mye billigere. Klager
gjorde selgeren i Ticket oppmerksom på at kun den ene utreisen skulle benyttes, og fikk
bekreftet at dette var helt ok.

Klagers kone reiste på utreisebilletten. Like før returreisen oppdaget hun at sønnens
returbillett var kansellert. Klager måtte kjøpe nye returbilletter for både klagers kone
og hennes sønn. Han stiller seg kritisk til denne feilinformasjonen og krever at Ticket
refunderer de ekstra utgiftene han påførte seg.

Klager krever refundert kroner 7 945.

Tjenesteyterne har i det vesentlige anført
Klager har selv booket reisen på Tickets hjemmesider. Før man får fullført en reservasjon
må man krysse av for å ha lest regler og vilkår. Her kommer det frem at dersom man
ikke benytter seg av utreisen, blir normalt returen automatisk kansellert av flyselskapet. I
disse tilfellene er det ingen refusjon på den ubenyttede billetten. 

Klager hevder Tickets konsulent har bekreftet at der er helt ok å kun benytte returreisen
på en t/r billett. Konsulenten motstrider seg denne påstanden.  

Ticket kan ikke se å ha gjort noe galt i denne saken og kan ikke imøtekomme klagers krav.

Nemnda bemerker

Det er ikke uvanlig at flyselskap selger tur-/ returreiser rimeligere enn to enveisbilletter.
Ofte vil en enveisbillett være dyrere enn en tur-/ returbillett. Det vil gi passasjeren en
urimelig fordel om han eller hun bare skulle kunne benytte seg av kun en vei i et slikt
tilfelle. 

Det fremkommer av Tickets reisevilkår punkt 7.0.4 at dersom du ikke møter opp til en
flyvning, kan din videre reise eller returreise bli avbestilt. 

Klager har ikke ført bevis for at han hadde inngått en avtale med Ticket om at kun den
ene utreisen skulle benyttes, og nemnda kan derfor ikke legge klagers påstand til grunn.  

Det var etter nemndas syn ingen feil fra Tickets side at klager ikke kunne benytte
returbilletten i dette tilfellet da dette fremgår av reisevilkårene som klager aksepterte ved
bestilling av reisen. 

Nemnda har forståelse for at det kan virke formalistisk at man ikke kan bruke
returbilletten selv om utreisen ikke benyttes, imidlertid er reglene som nevnt over. 

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.