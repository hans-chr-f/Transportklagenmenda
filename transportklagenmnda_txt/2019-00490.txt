Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
14.01.2020

Saksnummer
2019-00490

Tjenesteytere
SAS

Klager har i det vesentlige anført

Klager og fire medpassasjerer skulle reise med SK4042 fra Stavanger til Oslo 28.
desember 2018 kl. 18.35. Samme dag, kl. 13.58, fikk klager en SMS fra SAS om at flyet var
kansellert. Reisefølget ble omrutet via København og landet mer enn fire timer forsinket
på Oslo Lufthavn.

Klager fikk opplyst fra SAS at kanselleringen skyldtes værforholdene, men klager viser
til at været var godt på Sola lufthavn 28. desember. Klager hevder dessuten at det kun
var det aktuelle SAS-flyet som var kansellert, og at alle de andre flyselskapene fløy uten
forsinkelser.

Klager krever standarderstatning på 250 euro per passasjer, totalt 1250 euro, i henhold
til EU-forordning 261/2004.

Tjenesteyterne har i det vesentlige anført
SK4042 ble kansellert som følge av værforholdene på i Oslo.

Værforholdene anses som en ekstraordinær omstendighet utenfor flyselskapets kontroll,
og SAS traff rimelige tiltak for å frakte klageren med reisefølge raskest mulig til endelig
ankomststed ved å omrute dem via København samme dag.

Det vises forøvrig til fremlagt dokumentasjon vedrørende værforholdene og
trafikkforstyrrelser.

På bakgrunn av dette kan ikke klagers krav om erstatning i henhold til EU-forordningen
etterkommes i denne saken.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flyvning ble kansellert som følge av
værforholdene på Oslo Lufthavn, nærmere bestemt frosttåke. Klager ble booket om til
å fly via København med landing i Oslo senere på kvelden da været hadde bedret seg.
Dette må anses å være innen rimelig tid i den foreliggende situasjonen.

Klager har etter dette ikke krav på standarderstatning.

Vedtak

Transportklagenemnda–fly anbefaler ikke at klager gis medhold