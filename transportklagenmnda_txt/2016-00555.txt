Vedtak i Transportklagenemnda - Fly

Sammendrag

Krav om refusjon av ødelagt bagasje.

Dato
14.03.2017

Saksnummer
2016-00555

Tjenesteytere
Air France

Klager har i det vesentlige anført

Klager skulle reise fra Martinique til Oslo via Paris. Ved ankomst Paris Orly lufthavn måtte
klager ta Air France transferbuss til Paris Charles de Gaulle lufthavn. Klager hadde bestilt
flybillett og transfer mellom flyplassene direkte hos Air France. Bussen skulle akkurat
til å gå da klager kom ut av terminalen, og hun fikk beskjed om å gå ombord så skulle
bagasjelasteren laste bagasjen som bestod av en bag og en koffert. Da klager ankom
Charles de Gaulle fikk hun beskjed om at hennes koffert stod igjen på Orly, og at politiet
hadde sprengt den av sikkerhetsmessige årsaker.

Det var en fortvilet situasjon for klager. Hun fikk problemer på flyplassen, og fikk
beskjed om at hun ville få en bot for å ha etterlatt bagasjen sin på Orly. Klager forklarte
situasjonen, og ble møtt med forståelse. Hun fikk til slutt være med flyet til Oslo. 

Klager hadde vært i Karibia i seks måneder og hadde kofferten full av klær og andre
eiendeler. Hun har ikke kvitteringer på mesteparten av eiendelene, og de kvitteringene
hun hadde lå i kofferten. 

Klager krever erstatning for ødelagt bagasje, maksimumsbeløpet i henhold til gjeldende
regler innen luftfart.

Det vises for øvrig til klagers brev.

Tjenesteyterne har i det vesentlige anført
Air France har ikke avgitt uttalelse til nemnda. Til klager har selskapet i det vesentlige
anført: 

Air France beklager situasjonen klager havnet i, men flyselskapet ber henne om å
henvende seg direkte til Les Cars som er ansvarlig for transfer mellom flyplassene. 

Air France kan ikke imøtekomme klagers krav.

Nemnda bemerker

Klagerens bagasje ble sprengt på Orly flyplass. 

Det ser ikke ut til å være omtvistet at klageren hadde kjøpt reisen med fly / buss fra
Martinique til Oslo via Paris hos flyselskapet Air France, og at hun fikk tre boardingkort
da hun sjekket inn bagasjen på Martinique: ett for flygningen til Orly, ett for bussturen fra
Orly til Charles de Gaulle og ett for flygningen fra Charles de Gaulle til Oslo. Det er ikke
hevdet at hun på noe tidspunkt fikk beskjed om at hun måtte hente bagasjen på Orly, og
sjekke den inn på nytt på Charles de Gaulle. 

Etter luftfartsloven § 10-18 er fraktfører ansvarlig for skade på bagasje mens den er i
fraktførerens varetekt.  

Bagasjen var ikke innsjekket under transporten fra Orly til Charles de Gaulle. Transport
mellom de to flyplassene ble foretatt av en annen aktør. Selv om klageren hadde kjøpt
transporten med den andre aktøren gjennom Air France, ser ikke nemnda holdepunkter
for at flyselskapet kan identifiseres med denne aktøren. Slik nemnda ser det kan
bagasjen derfor ikke sies å ha gått tapt mens den var i flyselskapet Air France sin
varetekt.

Vedtak

Transportklagenemnda - fly anbefaler ikke at klageren gis medhold.