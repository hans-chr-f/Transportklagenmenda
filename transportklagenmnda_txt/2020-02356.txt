Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet ruteendring.

Dato
09.03.2021

Saksnummer
2020-02356

Tjenesteytere
Gotogate - Marco Polo
KLM
Alitalia

Klager har i det vesentlige anført

Klager skulle reise fra Trieste til Bergen via Roma og Amsterdam den 4. mars 2020 kl
15.25 med ankomst kl 22.50. En time før avgang ble klager informert om at flight KL3483
fra Trieste til Roma var kansellert. Klager ble booket om samme dag fra Venezia til
Bergen via Frankfurt og København med overnatting i København. Klager ankom Bergen
ca kl 10.00 den 5. mars 2020. 

Klager pådro seg diverse utgifter i forbindelse med kanselleringen, blant annet til
togbillett, 43,45 euro, bussbillett (ikke dokumentert), drosje 100 DKK, hotell 784 DKK.

Klager krever at Gotogate utbetaler standarderstatning med 400 euro. Totalt krav er som
følger:

Hotell København DKK 639 kurs 1.51 NOK 965
Tog Italia EUR 43.45 kurs 11.48 NOK 450
Taxi København DKK 100 kurs 1.51 NOK 151
Kompensasjon ihht norsk lov EUR 400 kurs 11.48 NOK 4592
SUM KRAV NOK 6158

Tjenesteyterne har i det vesentlige anført
Gotogate har i det vesentlige anført:

Gotogate er en formidler av flybilletter og må forholde seg til flyselskapenes regler og
vilkår. Dette kommer frem av reisebyråets regler og vilkår som klager måtte krysse av for
å ha lest og forstått ved bestilling av reisen. 

Klager hadde kjøpt en billett t/r Bergen - Trieste. Billetten ble utstedt på KLM dokument. 

Flight KL3483 ble operert av Alitalia. Den 28. februar foretok Alitalia en ruteendring på
avgangen. På grunn av den pågående situasjonen med Covid-19 som medførte mange
kanselleringer og ruteendringer, hadde ikke Gotogate kapasitet til å informere klager
innen avreise.    

Gotogate kan som formidler ikke holdes ansvarlig for flyselskapets ruteendring, og kan
ikke imøtekomme klagers krav. 

KLM har i det vesentlige anført:

Da KL3483 ble operert av Alitalia, bes klager henvende seg til opererende flyselskap. 

Alitalia har ikke avgitt uttalelse til nemnda angående saken.

Nemnda bemerker

En ruteendring innebærer kansellering av en avtalt flygning. Kansellering gir passasjeren
rett til standarderstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artiklene 5 og 7. Regelen gjelder ikke dersom
passasjeren har fått informasjon om endringen minst to uker før planlagt avgangstid. I
dette tilfellet fikk klager beskjed om kanselleringen den 28. februar, altså mindre enn to
uker før avgang. Nemnda kan heller ikke se at flyselskapet har godgjort at kanselleringen
skyldtes ekstraordinære omstendigheter utenfor flyselskapets kontroll. Klager har etter
dette krav på standarderstatning. 

Det er flyselskapene som er ansvarssubjekter etter forordningen. EU domstolen har i
dom C-302/16 Krijgsman vs Surinam Airways gitt klart uttrykk for at under forordningen
har flyselskapet bevisbyrden for at det har informert passasjeren om kanselleringen og
om når dette ble gjort. Dersom flyselskapet ikke kan bevise at passasjeren ble informert
om kansellering av flyvningen mer enn to uker før avgangstidspunktet, må selskapet
betale standarderstatning til passasjeren slik forordningen gir anvisning på.

I EU-dommen påpekes det at det samme også gjelder i de tilfellene der passasjeren
har kjøpt billetten gjennom for eksempel et online reisebyrå, og dette har unnlatt å
videreformidle beskjed om kanselleringen til passasjeren. Flyselskapet er i henhold til
dommen i disse tilfellene eventuelt henvist til å søke regress hos den ansvarlige for at
passasjeren ikke ble informert, dersom nasjonal rett åpner for det. 

Klagers billetter var utstedt på et KLM-dokument med KLM rutenummer på flyvningene.
Flyvningen som ble kansellert skulle opereres av Alitalia. Det er det «transporterende
luftfartsselskap» som er ansvarlig etter EU-forordning 261/2004. I henhold til artikkel 2
bokstav b, er et "transporterende luftfartsselskap" et "lufttransportforetak som utfører
eller har til hensikt å utføre en flygning i henhold til en avtale med en passasjer eller på
vegne av en annen person, juridisk eller fysisk, som har avtale med denne passasjeren".
Det fremkommer av klagers billett at flygningene er operert av KLM og Alitalia i et såkalt
"code share" samarbeid, det vil si at flyselskapene samarbeider om reiseruten og selger
denne som en gjennomgående reise merket med rutenumrene til det flyselskapet
som har utstedt billetten, selv om en eller flere av strekningene faktisk flys av et annet
selskap.  

Ettersom billetten er utstedt på et KLM-dokument og er en code share hvor KLM utførte
første flyvning, har nemnda kommet til at KLM må være ansvarlig overfor klager, jf. EU-
dom C-502/18. 

Etter dette er det nemndas syn at KLM er erstatningsansvarlig i dette tilfellet, og bør
utbetale standarderstatning på 400 euro til klager.    

Ved kansellering har passasjeren krav på ombooking innen rimelig tid eller full refusjon.
Klager ble booket om samme dag med konkurrerende flyselskap og ankom påfølgende
formiddag. Nemnda anser dette etter forholdene som ombooking innen rimelig tid.   

Nemnda legger videre til grunn at klager pådro seg utgifter til hotell og transport som
følge av ruteendringen. 

En passasjers rett til forpleining etter EU-forordningen 261/2004 artikkel 9 består så
lenge han venter på en omlegging av reisen, jf retningslinjene av 15.06.2016 punkt 4.3.2.
Nemnda anbefaler at KLM refunderer klagers dokumenterte utgifter til transport og
hotell inkludert frokost. Klagers utgifter utgjør:

- 784 DKK for hotell i København inkludert frokost
-100 DKK for taxi til hotell i København 
- 43,45 euro for Tog fra Trieste til Venezia 

I norske kroner utgjør dette totalt 1673 NOK.

Vedtak

Transportklagenemnda-fly anbefaler at KLM utbetaler 400 euro til klager, samt klagers
utgifter til hotell, frokost og transport  på 1673 kroner.