Vedtak i Pakkereisenemnda

Sammendrag

Krav om standarderstatning på 400 euro pr. person i henhold
til Eu-forordning 261/2004 på grunn av forsinkelse på utreisen.

Dato
09.10.2015

Saksnummer
196/14PF

Tjenesteyter
Apollo Reiser AS

Saken gjelder:

Krav om standarderstatning på 400 euro pr. person i henhold til Eu-forordning 261/2004 på
grunn av forsinkelse på utreisen.

Klager har i det vesentlige anført:

Klager og hennes reisefølge skulle reise fra Oslo Lufthavn Gardermoen 09.05.14 kl. 06.55 med
Novair, rute NVR407. Flyet ankom Larnaca, Kypros kl. 17.48, 5 timer og 18 minutter forsinket.

Klager krever standarderstatning fordi flyet ble mer enn tre timer forsinket.

Klager fikk ikke utdelt informasjon om hva de hadde krav på i forbindelse med forsinkelsen og
de måtte legge ut for mat da beløpet de fikk fra Apollo ikke var tilstrekkelig.

Det vises for øvrig til klagers brev.

Apollo har i det vesentlige anført:

Forsinkelsen ble på 5 timer og 18 minutter og var forårsaket av en følgeforsinkelse som
skyldtes tekniske problemer på et tidligere fly. Ved den tekniske kontrollen på flyet oppdaget
de at et vifteblad hadde skadet innsiden av motoren. Ifølge flyets tekniske manualer var
skaden av en slik art at den måtte repareres før neste flyvning.

Apollo og Novair er av den oppfatning at denne tekniske feilen var av en slik art at den ikke
kunne forutses og dermed foreligger det ikke grunnlag for kompensasjon etter EU forordning
261/2004, utover forpleining i ventetiden. En forsinkelse på 5 timer og 18 minutter gir heller
ikke rett til erstatning etter Alminnelige vilkår for pakkereiser.

Det vises for øvrig til Apollos brev.

Nemnda bemerker:

Den rett til erstatning flypassasjerer har etter Art.7 i Eu-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Pakkereisenemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at forsinkelsen var en følgeforsinkelse
fra en tidligere avgang hvor det ble oppdaget at et vifteblad hadde skadet kompositten
på en av motorenes innside. Feilen måtte rettes før flyet kunne ta av. Dette tok tid da
komposittmaterialet som ble påført måtte tørke. Skaden er i følge flyselskapet ingen
slitasjeskade som kunne ha vært forebygget. Flyet hadde vært igjennom en større planlagt
teknisk kontroll 5 dager før feilen oppsto, og denne ble gjennomført uten anmerkning.

Luftfartstilsynet har funnet dokumentasjonen tilstrekkelig, og har ikke hatt bemerkninger
til flyselskapets bekrivelse av den tekniske feilen. Etter dette legger nemnda flertall til
grunn at feilen oppsto uten forvarsel til tross for rutinemessig teknisk vedlikehold. Etter
flertallets vurdering var det ikke praktisk mulig å treffe tiltak for å unngå feilen som førte til
forskyvninger i flyprogrammet slik at forsinkelser rammet passasjerer på flere flyvninger som
skulle ha vært foretatt med det havarerte flyet. Forsinkelsen gir derfor ikke rett til erstatning
etter Eu-forordningen.

Nemndas mindretall, de to forbrukerrepresentantene, er av den oppfatning at det er
flyselskapet, og/eller reisearrangøren, som normalt må ha ansvaret for at tekniske feil på fly
inntrer selv om feilene opptrer plutselig og utenfor normalt vedlikehold.

Det vises til at hovedregelen er at flyselskapene er ansvarlige for å utbetale
standarderstatning til sine passasjerer ved forsinkelse, jf. Eu-forordningen nr. 261/2004 for
flypassasjerer art. 5 nr. 1 bokstav c). Unntaket fra denne plikten gjelder kun der selskapet kan
godtgjøre at innstillingen eller forsinkelsen skyldes «ekstraordinære omstendigheter som ikke
kunne vært unngått selv om alle rimelige tiltak var truffet.», jf. art. 5 nr. 3.

Eu-domstolen i sak C-549/07 (Wallentin-Hermann dommen) uttaler at tekniske feil ikke
er omfattet av begrepet ekstraordinære omstendigheter «med mindre feilen skyldes
begivenheter, som på grunn av feilens karakter eller opprinnelse ikke er et ledd i det berørte
flyselskaps sedvanlige aktivitetsutøvelse og ligger utenfor flyselskapets faktiske kontroll.»
Ettersom det ligger innenfor flyselskapets sedvanlige virksomhetsutøvelse å måtte løse og
rette opp tekniske feil som inntrer, er mindretallet av den oppfatning at plutselige oppståtte
tekniske feil normalt ikke kan ses som en ekstraordinær omstendighet. Dette stiller seg
annerledes dersom feilen er inntrådt pga. forhold utenfor flyselskapets kontroll, f.eks. der
feilen skyldes lynnedslag, birdstrike, sabotasje, terrorisme, skjult fabrikasjonsmangel o.l.

Mindretallets finner dessuten støtte i sin fortolkning av forordningen i nye avgjørelser fra
Court of Appeals i England og Østre Landsret i Danmark om standarderstatning ved teknisk
svikt.

I samsvar med flertallets syn gir forsinkelsen ikke rett til erstatning etter Eu-forordningen.

Arrangøren har i medhold av EUs regelverk et omsorgsansvar for passasjerene på flyplassen.
Det er opplyst at passasjerene fikk utdelt to kuponger til en verdi av tilsammen kr 200. Med
det prisnivå som er på norske flyplasser er dette neppe tilstrekkelig. Pakkereisenemnda
anbefaler at det blir utbetalt ytterligere kr 200 til dekning av utgifter til forpleining i ventetiden.

Vedtak:

Pakkereisenemnda anbefaler at det i tillegg til de kupongene som ble utdelt, utbetales 200
kroner til hver passasjer til dekning av forpleiningsutgifter i ventetiden

Vedtaket er avsagt med den dissens som fremgår ovenfor.