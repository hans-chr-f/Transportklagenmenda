Vedtak i Transportklagenemnda - Fly

Sammendrag

Krav om refusjon av billetter.

Dato
15.12.2021

Saksnummer
2021-00528

Tjenesteytere
Travellink
Ethiopian Airlines

Klager har i det vesentlige anført

Klager skulle reise med Ethiopian Airlines fra London til Hargeisa via Addis Ababa med
avreise 19. mars 2020. Billettene var bestilt via Travellink. Den 16. mars 2020 fikk klager
beskjed om at flyvningen var kansellert som følge av Covid-19. 

Klager krever at billettene til 9360,87 kroner refunderes.

Tjenesteyterne har i det vesentlige anført
I denne saken er både Ethiopian Airlines og Travellink innklaget tjenesteyter.

Ethiopian Airlines har til tross for gjentatte henvendelse fra sekretariatet, ikke inngitt
tilsvar til nemnda. 

Travellink har gitt følgende tilsvar: 
Reisebyrået har ikke kunnet gjennomføre refusjon via Amadeus da de aktuelle billettene
ikke lenger er tilgjengelig. Det er fremsatt refusjonskrav via interne system (BSP link) og
det sendt e-post til flyselskapet. 

PNR-historikken viser kun at de aktuelle flyvningene var "HX" den 17. mars 2020 av ET
HDQRMET. Fordi det ikke er tydelig UN / UC / TK segment i historikken er det vanskelig å
komme med en uttalelse om hvilken type (VOL eller INVOL) kansellering det er tale om.
Uansett, selskapet har sendt krav om refusjon til flyselskapet. 

Travellink oppfordrer til å kontakte flyselskapet for autorisasjon til tilbakebetaling av de
ubenyttede billettene.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Nemnda har delt seg i et flertall og et mindretall. 

Flertallet, lederen og bransjerepresentantene, bemerker at kanselleringen skjedde i
den 16. mars 2020, kort tid etter at covid-19 ble erklært en pandemi og kort tid etter UD
innførte reiseråd. Flyvningen var internasjonal, og på et tidspunkt der det var omfattende
reiserestriksjoner internasjonalt. Flertallet  anser dette som en ekstraordinær situasjon
og ser ikke at det er grunnlag for at det skal utbetales standarderstatning. Det er heller
ikke krevd av klager.

Mindretallet, forbrukerrepresentantene, kan ikke se at flyselskapet har godgjort at
kanselleringen skyldes en ekstraordinær omstendighet ettersom flyselskapet ikke har
svart nemnda. Mindretallet mener derfor at klager har krav på standarderstatning.

I tråd med flertallets syn har klager ikke krav på standarderstatning. 

Klager krever refusjon av billettene, noe han har krav på i henhold til EU-forordning
261/2004 artikkel 8 nummer 1 dersom man velger dette fremfor omruting. Refusjonen
skal utbetales innen syv dager, jf. artikkel 8 nummer 1 bokstav a. I dette tilfellet ble
samtlige av klagers flyvninger kansellert.

Det er flyselskapene som er ansvarssubjektet etter EU-forordning 261/2004, og det er
det transporterende luftfartsselskapet som skal refundere billetten. Nemnda er av den
oppfatning at Ethiopian Airlines, som det transporterende flyselskapet, må refundere
klagers utgifter til billetter.

Vedtaket er fattet med dissensen som fremgår over.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Ethiopian Airlines refunderer billettprisen for reisen
til klager.