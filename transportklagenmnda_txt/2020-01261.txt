Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
18.06.2020

Saksnummer
2020-01261

Tjenesteytere
Apollo Reiser AS

Klager har i det vesentlige anført

Klager hadde bestilt en pakkereise for to personer med innkvartering i en 2-romsleilighet
på Hotel Isabel, Playa de Las Americas, Tenerife i perioden 08.03.3030 - 22.03.3030.
Totalpris 26 296 kroner.

Klager avbestilte reisen den 07.03.2020 grunnet situasjonen på reisemålet. Et hotell i
nærheten av stedet de skulle var bo satt i karantene med korona smitte. For å unngå
å havne i problemer med smitte eller karantene på Tenerife, valgte klager å avbestille
dagen før avreise. I ettertid viste det seg, at dersom de hadde reist, ville oppholdet blitt
avbrutt etter ca. en uke. 

Apollo opplyste ved avbestilling at de ikke ville refundere reisen og sendte klager et
avbestillingsbevis. Da klager kontaktet Gjensidige forsikring og søkte erstatning, henviste
forsikringsselskapet til lovverket, og mente at Apollo var pliktige til å refundere reisen.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: Hel, eller delvis refusjon av reisens kostnad.

Det vises for øvrig til korrespondanse fra klager.

Tjenesteyterne har i det vesentlige anført
Klager kontaktet Apollos kundesenter den 07.03.20 og ønsket å avbestille reisen. I
forbindelse med avbestillingen ble klager informert om at ordinære avbestillingsregler
gjaldt, og at Apollo ved avbestilling på det tidspunktet ville beholde hele reisens pris i
avbestillingskostnad. Klager bekreftet at reisen skulle avbestilles og klager fikk tilsendt en
bekreftelse på avbestillingen av Apollo per e-post. 

Reisefølget hadde ikke tegnet Apollos avbestillingsbeskyttelse på reisen. Ved tegning av
Apollos avbestillingsbeskyttelse kan man avbestille en pakkereise ved fremvisning av
dokumentasjon fra lege. Klager ble anbefalt å ta kontakt med sitt forsikringsselskap med
eventuelle krav i forbindelse med avbestillingen.

Som turoperatør har Apollo ingen ekspertise i helsemessige eller sikkerhetspolitiske
spørsmål, og de forholder seg derfor hele tiden til de råd og anbefalinger som gis av
norsk UD, helsemyndighetene og lokale myndigheter på de ulike reisemålene. Dersom
det oppstår en situasjon der enten norske eller lokale myndigheter fraråder reise til
et område eller land, vil Apollo følge dette og reisene blir innstilt. I slike tilfeller får
man refundert det man har betalt for reisen. Så lenge det ikke frarådes å reise til et
reisemål, gjennomføres Apollos reiser som vanlig og det er ordinære endrings- og
avbestillingsregler som gjelder.

Apollo henviser til Alminnelige vilkår for pakkereiser, pkt.5.2.:
Apollos avbestillingsregler:
" a) Ved avbestilling mer enn 42 dager før avreisedøgnet starter: Det innbetalte
beløpet fratrukket et gebyr på kr 500 pr. person refunderes. Har du kjøpt
Apollos avbestillingsbeskyttelse, betales et gebyr på kr 300 pr. person i tillegg til
avbestillingsbeskyttelsen som ikke refunderes.
" b) Ved avbestilling mellom 42 og 15 dager før avreisedøgnet starter: Det innbetalte
beløpet minus depositum refunderes. Ev. avbestillingsbeskyttelse refunderes ikke.
" c) Ved avbestilling når det er mindre enn 15 dager til avreisedøgnet starter, eller ved
utelatt fremmøte: Det gis ingen refusjon ut over ev. offentlige avgifter som ikke påløper."
Se: https://www.apollo.no/min-reise/reisevilkar/avbest-overdragelse

Den 14. mars frarådet Utenriksdepartementet alle reiser som ikke er strengt nødvendige
til alle land. Apollo stoppet da alle sine reiser fra den 14. mars frem til 14. april i første
omgang.

Den 07.03.2020 da klager avbestilte reisen, var det ingen reiseråd verken for å reise
ut av Norge, eller inn til Spania. Apollo opprettholder derfor at det er ordinære
avbestillingsregler som gjelder i dette tilfellet.

Det vises for øvrig til korrespondanse fra Apollo Reiser AS.

Nemnda bemerker

Klager hadde bestilt en pakkereise for to personer med innkvartering i en 2-romsleilighet
på Hotel Isabel, Playa de Las Americas, Tenerife i perioden 08.03.2030 - 22.03.2030.
Totalpris 26 296 kroner.

På grunn av Covid-19 valgte klager å avbestille reisen den 07.03.2020. UD frarådet
utenlandsreiser den 14.03.2020. Klager har fremsatt krav om å få refundert hele eller
deler av reisens kostand.

Etter nemndas vurdering kommer ikke pakkereiseloven § 22 til anvendelse den
07.03.2020 da det på dette tidspunktet ikke forelå offisiell anbefalingen om å ikke reise.
Nemnda forstår at det var usikkerhet på dette tidspunktet, men mener at vurderingen
av når § 22 kommer inn, må festes på andre momenter enn klagers subjektive vurdering
av når avbestillingen kunne skje. Etter nemnda sin vurdering er det likevel anledning til å
avbestille reisen etter pakkereiseloven § 21 også etter fristene som følger av alminnelige
reisevilkår punkt 5.2. Dette innebærer at klager skal ha anledning til å avbestille mot et
rimelig avbestillingsgebyr. Dersom dette ikke er konkretisert i avtalen, som er tilfellet
i denne saken, skal det settes til arrangørens kostnader ved å booke reisen. Dette vil
i realiteten innebære at kostnadene kan settes til arrangørens tap ved en avbestilling
kort tid før avreise jf. alminnelige vilkår for pakkereiser punkt 5.2 fjerde ledd.  Nemnda
anbefaler derfor at klager ikke gis medhold i sin klage.

Vedtak

Pakkereisenemnda anbefaler at klager ikke får medhold.