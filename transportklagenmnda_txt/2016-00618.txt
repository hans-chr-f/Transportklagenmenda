Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.04.2017

Saksnummer
2016-00618

Tjenesteytere
KLM

Klager har i det vesentlige anført

Klager skulle reise fra Stavanger til Miami via Amsterdam og New York den 26. juni 2016.
Flight KL6149 fra Amsterdam ankom New York 32 minutter forsinket slik at klager mistet
sin videreforbindelse til Miami(da reisefølget ankom gaten til Miami 32 minutter før
avgang var den stengt. ). Han ble booket om via Atlanta med overnatting, og ankom
bestemmelsesstedet et døgn forsinket. 

Klager mistet forhåndsbestilt hotell i Miami, samt fikk utgifter til måltider og drikke for
tilsammen USD 596,17. I tillegg en lunsj for seks personer som klager ikke har kvittering
på. 

Klager krever standarderstatning 600 euro per person i henhold til EU-forordning
261/2004. Videre krever han refusjon av utgifter, USD 596,17, samt refusjon av en lunsj
for seks personer. 

Det vises for øvrig til klagers brev.

Tjenesteyterne har i det vesentlige anført
KL6149(operert av Delta Airlines flight DL49) ble 32 minutter forsinket som følge av
operasjonelle årsaker. Minimum connection time på John F. Kennedy Airport i New York
er 1 time og 45 minutter. Klager ankom JFK kl. 13:03, hans videreforbindelse hadde
avgang kl. 15:00, altså landet klager innenfor tillatt minimum connection time. 

I henhold til klagers anførsler var det lang kø i sikkerhetskontrollen, og reisefølget på
seks ble separert. KLM kan dessverre ikke stå ansvarlig for køer på flyplassene, da dette
er utenfor flyselskapenes kontroll. Hendelsen er derfor ikke kompensasjonsberettiget i
henhold til EU-forordning 261/2004. 

KLM ønsker å refundere klagers utgifter i ventetiden, USD 596,07, men kan ikke
imøtekomme han krav om standarderstatning.

Nemnda bemerker

Klageren og reisefølget (til sammen 6 personer) hadde gjennomgående billetter fra
Stavanger til Miami via Amsterdam og New York hos KLM. Flyet fra Amsterdam landet 32
minutter forsinket i New York kl 13:03. Klageren og følget rakk ikke sitt fly videre til Miami
med oppsatt tid kl 15:00, og ble ombooket via Atlanta. De kom ca et døgn forsinket frem
til Miami, og krever standarderstatning med 600 euro per person, samt erstatning for
hotell / mat / drikke med USD 596,17 etter EU-forordning 261 / 2004.  

Forordningen fastsetter felles europeiske regler for erstatning og assistanse, jf artiklene
7, 8 og 9, ved nektet ombordstigning og innstilte eller vesentlig forsinkede flygninger, jf
artiklene 4, 5 og 6. Det er det "transporterende luftfartsselskapet", jf artikkel 2 bokstav b),
som er ansvarssubjekt etter forordningen. 

Nemnda mener at klageren verken kan kreve standarderstatning eller erstatning av
utgifter til hotell / mat / drikke fra KLM i medhold av forordningen: 

Forsinkelsen oppsto på flygningen mellom Amsterdam og New York. Det var ikke KLM,
men Delta Airlines som var transporterende luftfartsselskap for denne flygningen.
Eventuelle krav etter forordningen må således rettes mot Delta Airlines. 

Nemnda ser heller ikke grunnlag for krav mot KLM som fraktfører etter luftfartsloven /
Montreal-konvensjonen. Etter luftfartsloven § 10-20 / Montreal-konvensjonen artikkel 19
er fraktfører ansvarlig for tap som skyldes forsinkelse med mindre selskapet godtgjør at
det har tatt alle rimelige foranstaltninger for å hindre tapet eller at dette ikke har vært
mulig. 

Slik nemnda ser det kan ikke KLM lastes for at klageren og følget ikke rakk flyet fra New
York til Miami. Flyet fra Amsterdam landet innenfor minimumstiden på flyplassen i New
York på 1 time og 45 minutter. At klageren og følget ikke rakk det videre flyet til Miami
skyldtes køer i immigrasjons- og sikkerhetskontrollen. Dette var utenfor KLMs kontroll.

Vedtak

Transportklagenemnda - fly anbefaler ikke at klageren gis medhold.