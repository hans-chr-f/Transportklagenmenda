Vedtak i Transportklagenemnda - Fly

Sammendrag

Krav om standardkompensasjon ved forsinkelse. Forsinkelser i passkontrollen.

Dato
08.06.2020

Saksnummer
2019-03252

Tjenesteytere
SAS

Klager har i det vesentlige anført

Klager hadde bestilt en reise med SAS og Widerøe fra Hammerfest (HFT) via Tromsø
(TOS) og Oslo lufthavn (OSL) til Stavanger 1. august 2019. SAS' flyvning SK4425 fra Oslo
til Tromsø kl. 17.05 ble forsinket med én time og fem minutter, og klager mistet derfor
sin videreforbindelse til Stavanger med SK4047 kl. 19.40. Klager har forklart at hun
ble booket om til ny flyvning neste morgen, 2. august, og at hun mottok forpleining i
ventetiden. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
SAS' flyvning SK4425 fra Tromsø til Oslo 1. august 2019 ble forsinket som følge av store
forsinkelser i passkontrollen ved Tromsø lufthavn denne dagen. Flymaskin LN-RRS
opererte Longyearbyen - Tromsø - Oslo. Under forutgående flyvning opererte den som
SK4414 på ruten Oslo - Tromsø - Longyearbyen. Begge avgangene ble forsinket ut av
Tromsø som følge av lange køer i passkontrollen i Tromsø. Alle passasjerene som ankom
Tromsø fra Longyearbyen med SK4425 måtte gjennom passkontrollen, og 107 av disse
passasjerene skulle videre med SK4425 til Oslo. 

Klager kom fra Hammerfest og skulle videre fra Tromsø til Oslo. Som følge av
forsinkelsen rakk hun ikke videre reise med SK4047 til Stavanger. Hun ble booket om
til første ledige avgang med SK4009 neste morgen kl. 07.40. SAS har dekket utgifter til
forpleining. 

SAS har anført at mangelfull bemanning/kapasitet i passkontrollen utgjør en slik
ekstraordinær omstendighet som fritar flyselskapene for erstatningsansvar etter
EU-forordning 261/2004, og at forsinkelsen ikke kunne vært unngått selv om alle
rimelige tiltak ble truffet. Selskapet har på dette grunnlag avvist klagers krav om
standardkompensasjon.

Nemnda bemerker

SAS' flyvning SK4425 fra Tromsø til Oslo 1. august 2019 ble forsinket med én time og åtte
minutter ved ankomst til Oslo. Imidlertid mistet hun sin videreforbindelse.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

SAS har vist til at forsinkelsen skyldtes kø i passkontrollen i Tromsø. Spørsmålet er
om mangelfull bemanning/kapasitet i passkontrollen utgjør en slik ekstraordinær
omstendighet som fritar flyselskapene for erstatningsansvar etter EU-forordning
261/2004.

Nemnda legger til grunn at forsinkelsen skyldtes lange køer i passkontrollen. Det
er politiet som er ansvarlig for bemanning i passkontrollen, og flyselskapene har
ingen påvirkning på dette. Sikkerhetskontrollen ligger etter flertallets syn - leder og
bransjerepresentantene - utenfor flyselskapets kontroll, og etter flertallets syn skyldtes
forsinkelsen ekstraordinære omstendigheter som ikke kunne vært unngått selv om alle
rimelige tiltak var truffet. 

Mindretallet – forbrukerrepresentantene – mener at lange køer i passkontrollen er en
omstendighet som hører under selskapets alminnelige aktivitetsutøvelse, og herunder
alminnelig driftsrisiko. Det kan oppstå køer i passkontrollen, og med mindre det blir
dokumentert at disse køene skyldes ekstraordinære omstendigheter hos Politiet,
kan ikke mindretallet se at dette er å regne som en ekstraordinær omstendighet i
forordningens forstand. Mindretallet mener klager skal ha en standardkompensasjon på
250 euro som følge av forsinkelsen. Det vises til at flyselskapet har en alminnelig adgang
til å søke regress hos sine kontraktsmedhjelpere.

Klager ble booket om til første ledige flyvning, og har etter nemndas syn blitt tilbudt
omruting i henhold til forordningens krav. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtaket er fattet med den dissens som fremgår ovenfor.

Vedtak

Transportklagenemnda - fly anbefaler ikke at klager gis medhold.