Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.09.2017

Saksnummer
2017-00075

Tjenesteytere
Emirates

Klager har i det vesentlige anført

Klager skulle reise t/r Oslo - Tehran via Dubai den 31. august - 30. september 2016
sammen med sin kone og deres spedbarn. Deres reiserute var som følger:

31aug16 Oslo-Dubai          14.45-23.35 EK160
01sep16 Dubai-Tehran      00.50-03.30 EK975

30sep16 Tehran-Dubai      21.20-00.15 EK978
01okt16   Dubai-Oslo          07.15-12.20 EK159

Den 20. juli fikk klager epost fra flyselskapet med beskjed om at flight EK159 fra Dubai til
Oslo med avgang den 1. oktober kl 07.15 var kansellert, og at klager og hans familie var
booket om til samme flyvning ett døgn senere.

Kanselleringen ville medføre ekstra utgifter til hotell i Dubai, samt til parkering på
Gardermoen. 

Klager krever standarderstatning 600 euro per person i henhold til EU-forordning
261/2004. 

Det vises for øvrig til klagers brev.

Tjenesteyterne har i det vesentlige anført
Emirates har ikke avgitt uttalelse til nemnda. Til klager har selskapet i det vesentlige
anført:

Ruteendringer skjer fra tid til annen grunnet operasjonelle eller sikkerhetsmessige
årsaker. Emirates kan ved slike hendelser tilby enten refusjon av billetten dersom man
ønsker å avbryte reisen, eller ombooking. 

Emirates har ingen anledning til å tilby noen kompensasjon i dette tilfellet.

Nemnda bemerker

Flyselskapet Emirates har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagerens opprinnelige flygning fra Dubai til Oslo
01.10.2016 ble rutet om til 02.10.2016. Klageren krever nå standarderstatning fra
flyselskapet Emirates for seg og sin familie på tre begrunnet med at de kom ett døgn
forsinket frem til deres endelige bestemmelsessted. 

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5, jf artikkel 7 med mindre
flyselskapet informerer om endringen minst to uker før planlagt avgangstid. 

Partene er enige om at klageren fikk informasjon om ruteendringen for hjemreisen mer
enn to uker i forveien. Det er av denne grunnen ikke grunnlag for standarderstatning.   

Videre får forordningen anvendelse for flygninger innen EU-/ EØS-området, flygninger
fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel 3
punkt 1 bokstav b.  

Det "transporterende luftfartsselskap" er i artikkel 2 bokstav b definert til "et
lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". 

Klagerens krav faller etter dette også utenfor EU-forordningen fordi forsinkelsen oppsto
på en flygning fra en tredjestat med et ikke-europeisk flyselskap.  

Forordningen begrenser imidlertid ikke den reisendes rett til erstatning på annet
grunnlag, jf artikkel 12.

Ruteendringer forekommer hos de fleste flyselskapene fra tid til annen. De fleste
selskapene forbeholder seg retten til dette. Nemnda anser dette kjent.  Ruteendringer
vil på den andre siden kunne skape problemer og tap for passasjerene. Etter nemndas
praksis må flyselskapene stå ansvarlige for påregnelig tap som følge av ruteendringer
enten de har forsøkt å begrense dette ansvaret i vilkårene sine eller ikke, jf eksempelvis
FLYKN-2012-232 og FLYKN-2016-326.  

Klageren fikk her informasjon om ruteendringen vel en måned i forveien. 

Ruteendringen førte her med nødvendighet til en ekstra natt på hotell i Dubai for
klageren og hans familie siden den første delen av hjemreisen - flygningen fra Tehran til
Dubai - ikke ble endret. Klageren har krevd denne merutgiften erstattet. Beløpet er ikke
dokumentert så langt. Nemnda  anbefaler at flyselskapet erstatter klagerens utgifter til
hotell i Dubai mot fremleggelse av kvittering, kontoutskrift eller annen dokumentasjon.

Ruteendringen medførte med nødvendighet også til økte utgifter parkering på
Gardermoen. Klageren har også krevd denne merutgiften erstattet. Merutgiften til
parkering er heller ikke dokumentert så langt. Nemnda anbefaler at flyselskapet
erstatter også denne utgiften mot fremleggelse av kvittering, kontoutskrift eller annen
dokumentasjon.

Vedtak

Transportklagenemnda - fly anbefaler at flyselskapet Emirates erstatter klagerens
dokumenterte merutgifter til hotell i Dubai og parkering på Gardermoen.