Vedtak i Transportklagenemnda - Fly

Sammendrag

Krav om kompensasjon og refusjon av utgifter grunnet forsinkelse.

Dato
13.06.2019

Saksnummer
2018-01856

Tjenesteytere
SAS

Klager har i det vesentlige anført

Klager med reisefølge (tilsammen to personer) skulle reise fra Oslo til Paris den 6. juni
2018 kl 16.35, og retur den 8. juni. SK839 fra Oslo til Paris ble to timer og fem minutter
forsinket. Som følge av forsinkelsen mistet klager forhåndsbetalte togbilletter fra Paris til
Dijon. Klager måtte leie bil på strekningen. Klager og reisefølget ankom hotellet kl 03.00
istedenfor kl 22.00, etter en fem timer lang kjøretur. 

Klager hadde videre forhåndsbetalt leiebil fra Dijon til Paris den 8. juni som gikk tapt. 

Klager krever kompensasjon for ekstra utgifter, kroner 5000, samt kompensasjon for tapt
arbeidstid og vesentlig tap av komfort, kroner 5000.

Det vises for øvrig til klagers brev.

Tjenesteyterne har i det vesentlige anført
SK839 ble forsinket 2 timer og 5 minutter. Klager har ikke rett til standarderstatning i
henhold til EU-forordning 261/2004 da forsinkelsen var under tre timer. 

Klager mener han har krav på erstatning på annet grunnlag. SAS godtar ikke klagers krav.
Han har selv valgt å forhåndsbestille togbilletter og leiebil videre fra Paris. Kontrakten
mellom klager og SAS er transport mellom Oslo og Paris. 

SAS bemerker at bilen klager leide ved ankomst Paris var en Mercedes E-klasse, som er
en luksusbil. SAS vil ikke under noen omstendigheter erstatte denne. Dersom nemnda
skulle komme til at klager har krav på erstatning, må beløpet være hva det koster å leie
en mindre standardbil. 

Klager krever videre kompensasjon for tap av komfort og tap av arbeidstid for tilsammen
kroner 10 000. Klager har ikke fremlagt noen bilag som støtter dette beløpet, og det
virker å være satt skjønnsmessig. 

SAS stiller spørsmål ved om det er tap av komfort å kjøre bil istedet for å sitte på et tog
på strekningen. Flyselskapet finner det videre usannsynlig at klager har tapt arbeidstid,
han kom frem på kvelden og kjørte om natten. Det er ikke underbygget fra klagers side at
han og reisefølget skulle arbeide på denne tiden av døgnet. 

SAS kan ikke imøtekomme klagers krav. 

Det vises for øvrig til SAS' brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10).

Flyselskapet SAS har fremlagt dokumentasjon som viser at klagers flygning til Paris
ble forsinket 2 time og 5 minutter. En forsinkelse av denne lengden gir ikke rett til
standarderstatning. Dette er heller ikke krevet. 

Som følge av forsinkelsen mistet klager forhåndsbetalte togbilletter og hevder å
ha pådratt seg andre følgeutgifter. Slike utgifter er ikke dekningsmessige etter EU-
forordningen. Selskapet er i imidlertid i henhold til luftfartsloven § 10-20 ansvarlig for tap
som er en direkte følge følge av forsinkelsen, med mindre selskapet godtgjør at det har
tatt alle forholdsregler som med rimelighet kan kreves for å unngå tapet, eller dette ikke
har vært mulig for dem.

Selskapet har ikke oppgitt noen årsak til forsinkelsen og kan dermed ikke anses for å ha
godtgjort at det har tatt alle forholdsregler som med rimelighet kunne kreves for å unngå
tapet.

Etter dette er det nemndas syn at flyselskapet er ansvarlig for klagers økonomiske tap
som er en direkte følge av forsinkelsen. Klager har bevisbyrden for det oppståtte tapet,
og han hadde en plikt til å begrense tapet. Videre er det bare påregnelig tap som dekkes.

Klager hevder at han som følge av forsinkelsen mistet forhåndsbetalte togbilletter fra
Paris til Dijon på 1. klasse den 6. juni til 154 euro. Det er fremlagt kvittering for dette, og
nemnda anbefaler at dette kravet dekkes. 

I stedet for toget, leide klager bil som han kjørte med til Dijon natten mellom 6. og 7.
juni. Den eventuelle merutgiften han pådro seg i forhold til toget, er etter nemndas syn i
utgangspunktet dekningsmessig.

Klager hevder at han som følge av forsinkelsen måtte kansellere forhåndsbetalt leiebil
ved destinasjon og krever refusjon for dette. I henhold til fremlagte kvitteringer ble èn bil
kansellert som var leid for avbenyttelse 8. juni. Denne bilen har ikke sammenheng med
forsinkelsen 6. juni, og utgiftene er følgelig ikke dekningsmessige.

Klager leide ny bil fra 6. til 8. juni, og nemnda antar at denne bilen ble benyttet den 6.
juni til Dijon i stedet for toget. Totalpris var 245 euro. SAS skal selvfølgelig ikke dekke
utgiftene til leiebil i hele denne perioden, men bare det en leiebil av vanlig standard ville
kostet for ett døgn - fratrukket kompensasjonen for de avbestilte togbillettene til 154
euro.  Klager har bare krav på den eventuelle merutgiften han ble påført som følge av
forsinkelsen. Togbillettene skulle han uten forsinkelsen ha betalt for. 

Klager, som har bevisbyrden, har ikke fremlagt noen dokumentasjon for hvilket beløp
en leiebil av vanlig standard for ett døgn ville kostet fra Paris med tilbakelevering i Dijon.
Nemnda setter utgiften skjønnsmessig til 123 euro som er halvparten av 245 euro som
ble betalt for en Mercedes E leiebil fra 6. til 8. juni. 

Klager har ikke dokumentert andre relevante utgifter utover èn bompengepassering
natten til 7. juni på 25 euro. Andre fremlagte kvitteringer i forbindelse med den leide
bilen er datert 7. og 8. juni.
Bompengene og bensinutgifter sammen med leiebil i ett døgn overstiger etter nemndas
vurdering ikke prisen på togbillettene.

Tapt arbeidsinntekt er ikke påregnelig ved to timers forsinkelse om kvelden, og er heller
ikke dokumentert. 
Tap av eventuell komfort er ikke et økonomisk tap og er ikke dekningsmessig.

Nemnda kan etter dette ikke se at klager har lidt noe påregnelig og dokumentert
økonomisk tap utover de forhåndsbetalte togbillettene. 

Nemnda anbefaler at SAS utbetaler til klager refusjon for de forhåndsbetalte
togbillettene med 154 euro.

Vedtak

Transportklagenemnda - fly anbefaler at SAS utbetaler 154 euro til klager.