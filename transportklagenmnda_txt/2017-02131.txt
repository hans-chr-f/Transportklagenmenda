Vedtak i Transportklagenemnda
- Kollektivreiser

Sammendrag

Frafall av ilagt gebyr som følge av manglende studentbevis.

Dato
09.10.2017

Saksnummer
2017-02131

Tjenesteytere
AtB AS

Klager har i det vesentlige anført

Klager ble ilagt gebyr pålydende kr 750.00 ved en billettkontroll, som følge av manglende
studentbevis.

Klager går tredje året på Malvik VGS, og hadde startet på skolen dagen før han ble ilagt
gebyr. Årsaken til at klager ikke hadde gyldig studentbevis med seg under reisen, var
fordi skolen ikke hadde produsert studentbevisene for skoleåret 2017/2018. 

Han ble ikke bedt om å vise frem studentbevis for 2016/2017, og var selv i den tro at
dette ikke var gyldig for kommende skoleår. 

Klager ber derfor om at det ilagte gebyret slettes.

Tjenesteyterne har i det vesentlige anført
AtB viser til at klagers representant, hans mor, anfører i klagen at sønnen var på
vei til skolen idet han ble ilagt billettkontroll. Hun forklarer at elevene startet på
skolen mandag, og at skolen enda ikke hadde rukket  å produsere studentbevis for
skoleåret 2017/2018. Klagers mor forklarer videre at hennes sønn aldri ble forespurt
om han kunne fremvise studentbevis fra foregående skoleår (2016/2017) og at han
derfor ikke fremviste studentbeviset da han var i den tro at det ikke var gyldig for
kommende skoleår. Idet sønnen ikke kunne fremvise gyldig studentbevis ved reise med
studentrabattert billett, ble han ilagt gebyr. 

Kravet til legitimasjon ved bruk av rabatterte billetter fremgår klart av AtBs regelverk
som ligger tilgjengelig på våre nettsider. Det er dessverre mange av våre reisende som
misbruker vår tillit og vi har derfor sett oss nødt til å tolke regelverket strengt. Dette
medfører at AtB ikke skiller mellom det å reise med rabattert billett uten bevis for retten
til rabatt, og det å reise helt uten billett. 

Dersom kunden reiser med student rabattert billett er det ifølge AtBs regelverk
avgjørende at reisende ved kontroll kan fremvise gyldig billett, herunder også legitimere
sin rett til den rabatterte billetten, jf. AtBs transportvedtekter § 7.

AtB vil bemerke at det fremgår av kontrollørrapporten at klagers sønn ikke kunne
fremvise studentbevis på grunn av at han hevdet han hadde mistet det. Dette samsvarer
ikke med klagers anførsler om at hennes sønn forklarte kontrollørene at han ikke
kunne fremvise studentbevis på grunn av at han ikke hadde rukket å motta oppdatert
studentbevis fra skolen. 

AtB har etter gebyrileggelsen mottatt bekreftelse fra klager på at klager er elev ved
Malvik videregående skole. AtB har per i dag ingen ordning med at man i ettertid kan
fremvise bekreftelse på elev/studentstatus og på den måte slippe å betale gebyr.
Det fremgår klart av AtBs regelverk at ved reiser med studentrabattert billett er det
avgjørende at reisende kan legitimere retten til den  rabatterte billetten ved kontroll.
Frem til man har mottatt sitt studentbevis har man ikke rett til å benytte seg av billetter
med studentrabatt hos AtB. Det at klager i etterkant av kontrollen kan fremvise gyldig
studentbevis vil dermed ikke frita klager fra gebyret

AtB opprettholder med dette vår tidligere avgjørelse og viser til vår begrunnelse i
tidligere svar til klager

Nemnda bemerker

Klager ble den 23. august 2017 ilagt gebyr på bussen da han ikke kunne vise studiebevis
som dokumentasjon for rett til rabattert billett. 

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. 

Klager har vist til at skolen hadde startet dagen før og at det ennå ikke var utstedt
studiebevis. AtB viser til at bruk at studentrabatt ikke kan benyttes før studiebevis er
utstedt. 

Nemnda bemerker at vilkårene for å ilegge gebyr var dermed til stede. 

Nemnda er gjennom flere saker kjent med at AtB konsekvent ikke godtar at legitimasjon
for rett til rabattert billett kan vises i ettertid. Den reisende har etter AtBs godkjente
vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen. 

Nemnda viser til sin anbefaling i flere saker fra nemndsmøtet i juni, dvs. etter AtBs tilsvar
i saken,  om å  vurdere en ordning som praktiseres av enkelte andre reiseforetak og som
for eksempel på Ruters nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet." 

Nemndas flertall, nemnda leder og bransjerepresentantene finner etter en samlet
vurdering og i betraktning av AtBs nåværende regelverk, ikke grunnlag for å anbefale at
gebyret frafalles.

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.