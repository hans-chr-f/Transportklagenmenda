Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
07.04.2022

Saksnummer
2021-01942

Tjenesteytere
Norwegian Air Shuttle

Klager har i det vesentlige anført

Klager med reisefølge krever standarderstatning 400 euro per passasjer etter at
flyvningen med DY1872 fra Oslo til Roma ble forsinket med over tre timer.

Tjenesteyterne har i det vesentlige anført
Klager krever standarderstatning 400 euro per person i henhold til EU-forordning
261/2004, totalt 800 euro. Erstatning kreves basert på at flyvning DY1872 ble forsinket
med 6 timer og 15 minutter, som medførte at klager kom over tre timer forsinket frem til
Roma. 

Flyvning DY1872 hadde opprinnelig avgang 12. november 2021 kl. 07.00, men 8.
november 2021 mottok Norwegian melding om mulig streik i Roma, som medførte at
flyvningen ble satt opp til å gå 1 time og 45 minutter tidligere for å unngå å bli rammet av
streiken. Det vises her til punkt 2 i vedlagt rapport. 

DY1872 ble så forsinket med 1 time og 7 minutter grunnet en teknisk feil med et lys.
Det vises her til fremlagt rapport. Flyvemaskinen ble klarert kl. 06.07 ifølge teknisk
rapport, men flyvningen måtte utsettes fordi det ikke var mulig å komme frem til Roma
før streiken startet. Streiken startet kl. 09.00 og flyvningen til Roma tar 3 timer og 30
minutter. Flyvningen måtte derfor utsettes til etter at streiken var ferdig, fire timer
senere. 

I henhold til dom C-402/07 i EU domstolen (Sturgeon dommen) er flyselskapene unntatt
fra videre kompensasjon hvis forsinkelsen er under 3 timer eller årsaken til forsinkelsen
er ekstraordinære omstendigheter utenfor flyselskapets kontroll, som forhindrer
flygningen. En omstendighet som er utenfor Norwegians kontroll er hendelser som ikke
er forårsaket av en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med politisk ustabilitet,
værforhold som gjør det umulig å gjennomføre den berørte flygingen, sikkerhetsrisiko,
uforutsette mangler ved flysikkerheten og streiker som påvirker
driften til det transporterende luftfartsselskap.

Streik er spesielt omtalt i fortalen punkt 14 som en mulig ekstraordinær omstendighet.
Dette må vurderes konkret. Det bemerkes kort at denne saken skiller seg fra hva som
var tilfellet i C-195/17 (m.fl.) Helga Krüsemann m.fl. mod TUIfly GmbH. I den saken
var streiken innad i flyselskapet selv, og ikke hos tredjemann, som her. Norwegian
har ingen mulighet verken direkte eller indirekte påvirke beslutninger som tas av
bakkemannskapet i Roma. Denne streiken må derfor betraktes som en
ekstraordinær omstendighet.

Videre tas det stilling til om Norwegian kunne forhindret forsinkelsen på klagernes reise
fra OSL til FCO hvis alle rimelige tiltak har blitt gjennomført. I vurderingen av hvilke
tiltak rimelig kan kreves, skal det tas i betraktning hva som er teknisk og økonomisk
tålelig for flyselskapet, og hvorvidt mulige tiltak er forholdsmessig til situasjonen, se EU-
domstolens avgjørelse i sak C-315/15 Pešková and Peška avsnitt 28.

Det vises til rapportens punkt 8, som beskriver at Norwegian er bundet av selskapets
kontrakt med Ground Handling selskapet som streiket i Roma. Slik det fremgår av
rapporten så har flyselskapet ikke mulighet til å benytte seg av andre ground handling
selskaper. De eventuelle tiltakene Norwegian har til rådighet i en slik situasjon er
reposisjoneing av egne fly og wetleasing, men det ville ikke medført noen kortere
forsinkelse i denne saken.

Dersom ombooking skulle omregnes som et rimelig tiltak ved forsinkelser, vil det
medføre at forsinkede flyvninger må kanselleres. Dette må betraktes som «urimeligt
belastende for virksomheden» og dermed kan ikke ombooking legges til grunn som et
rimelig tiltak.

Norwegian hadde dermed ingen annen mulighet enn å vente med å gjennomføre
flyvningen til streiken i Roma var ferdig.

Norwegian kan ovennevnt bakgrunn ikke imøtekomme kravet om EU kompensasjon da
flyselskapet anser hendelsen som forårsaket forsinkelsen som ekstraordinær, samt at
det ikke var noen rimelige tiltak flyselskapet kunne gjennomført for å få passasjerene til
endelig destinasjon på under 3 timer.

Nemnda bemerker

Klagers reise med DY1872 til Roma hadde opprinnelig en avgangstid kl. 07.00 den 12.
november 2021. Som følge av en varslet streik hos Norwegians handling agent (selskap
som håndterer blant annet bagasje og innsjekk på vegne av flyselskaper) ved flyplassen i
Roma, fremskyndet de avgangen med 1 time og 45 minutter for å unngå å bli rammet av
streiken som skulle vare fra kl. 10.00-14.00. 

En ruteendring innebærer en kansellering dersom avreise blir fremskyndet med mer enn
1 time, jf. EU-dom av 21.12.2021 i forente saker med saksnummer C-146/20, C-188/20,
C-196/20 og C-270/20, Azurair and Others. I dette tilfellet utgjør derfor ruteendringen
en kansellering. Kansellering gir passasjeren rett til standarderstatning med mindre
flyselskapet godtgjør at innstillingen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf. EU-forordning 261/2004
artiklene 5 og 7. 

Nemnda mener Norwegian har dokumentert at kanselleringen av den opprinnelige
avgangen skyldtes den varslede streiken. Dette var en streik utenfor Norwegians kontroll.
Kansellering som følge av streik blant eksempelvis flygeledere og flyplassansatte, gir
som hovedregel ikke rett til standarderstatning etter forordningen. Norwegian gjorde
det de kunne for å unngå at streiken skulle får konsekvenser for klagers reise til Roma
ved å sette opp en ny og tidligere avgangstid. Ruteendringen gir etter dette ikke rett til
standarderstatning.

DY1872 ble imidlertid forsinket med ytterligere ca. to timer på avreisedagen også av
andre grunner, dels på grunn av en teknisk feil, og dels på grunn av andre forhold.
Klager anfører at deler av forsinkelsen skyldes avlasting av tre passasjerers bagasje.
Forbrukerrepresentantene påpeker at det fremgår av dokumentasjonen at "flight
delayed until 1140 due to pax offload". Dokumentasjonen i saken gjør at nemnda er
usikker på hva som faktisk har skjedd, men i mangel av kommentar fra Norwegian
omkring dette, baserer nemnda seg på opplysningene fra klager. Det har uansett ingen
betydning for konklusjonen. Klager ankom derfor Roma med en total forsinkelse på
6 timer og 12 minutter i henhold til trafikkloggen. 4 timer skyldes streik, som er en
ekstraordinær begivenhet
.

Det følger av EU-dom C-315/15 (Pešková) at ved en forsinkelse på over tre timer, der
deler av forsinkelsen kan føres tilbake til ekstraordinære omstendigheter og deler
til omstendigheter som ikke er ekstraordinære, må tiden som de ekstraordinære
omstendighetene utgjør trekkes fra den totale forsinkelsen. Hovedårsaken var streiken
på flyplassen og nemnda mener at Norwegian har godtgjort at forsinkelsen skyldtes
ekstraordinære omstendigheter. Nemnda legger videre til grunn at en forsinkelse på mer
enn tre timer ikke kunne vært unngått selv om alle rimelige tiltak ble truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda anbefaler ikke at klager gis medhold.