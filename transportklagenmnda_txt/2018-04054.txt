Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
05.11.2019

Saksnummer
2018-04054

Tjenesteytere
Wizz Air

Klager har i det vesentlige anført

Klager reiste fra Ålesund til Kaunas den 31. august 2018 med Wizz Airs flight W6 8142.
Ved ankomst Kaunas oppdaget klager at hennes koffert var totalskadet. Hun rapporterte
skaden ved ankomstservice og mottok PIR (Property Irregularity Report).

Klager har hatt kofferten til vurdering hos Bagorama hvor de kom frem til at skaden ikke
lar seg reparere, og at verdien til kofferten er satt til kroner 999.

Klager rapporterte skaden ved ankomst. Hun fikk beskjed om at det eneste hun trengte
var PIR samt bekreftelse fra butikk/verksted om at skaden ikke kunne repareres, samt
verdi på kofferten. Klager tok derfor ikke vare på bagasjetag eller boardingkort.

Klager krever kroner 999 utbetalt av Wizz Air.

Tjenesteyterne har i det vesentlige anført
Før Wizz Air kan behandle saken må klager fremlegge følgende dokumentasjon i tillegg til
PIR:

Bagasjetag
Boardingkort
Stemplet og signert bekreftelse/kvittering fra verksted (oversatt til engelsk)
Kvittering/bankutskrift for den skadde bagasjen
Merke, modell, alder og verdi av kofferten.  

Wizz Air kan ikke behandle saken før ovennevnte foreligger.

Nemnda bemerker

Klager reiste fra Ålesund til Kaunas den 31. august 2018 med Wizz Airs flight W6 8142.
Ved ankomst Kaunas oppdaget klager at hennes koffert var totalskadet. Hun rapporterte
skaden ved ankomstservice og mottok PIR (Property Irregularity Report).
Klager har fått kofferten vurdert av leverandør som bekrefter at kofferten ikke lar seg
reparere og verdien er satt til kr 999. Kofferten var en Samsonite, 78 cm og var kjøpt i
2015. 

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 
I henhold til luftfartsloven § 10-26 må mottageren, dersom godset er delvis eller helt
ødelagt, klage om det til fraktføreren umiddelbart  etter at skaden eller tapet oppdages,
og senest innen 7 dager.
Enhver klage skal være skriftlig og overlevert eller avsendt innen fristens utløp.

Klager meldte skaden ved ankomst og mottok PIR som hun har fremlagt for selskapet.
Hun har dermed i tilstrekkelig grad sannsynliggjort at kofferten ble skadet mens den var
i selskapets varetekt. Hun har videre innhentet uttalelse fra Bagorama om at kofferten
ikke kan repareres og hva som er verdien i dag. Klager har opplyst om koffertens merke,
alder,  og har lagt ved foto. 
Hun har etter nemndas syn sannsynliggjort sitt krav i tilstrekkelig grad og er den
skadelidende i saken. Selskapet kan etter nemndas syn ikke nekte å erstatte skaden
under henvisning til formalkrav som boarding pass, bagasjetag og kvittering for en tre år
gammel koffert. Det er selskapet som har forårsaket skaden og har laget problemer for
klager.

Nemnda anbefaler at Wizz Air betaler kr 999.

Vedtak

Transportklagenemnda - fly anbefaler at Wizz air betaler til klager NOK 999.