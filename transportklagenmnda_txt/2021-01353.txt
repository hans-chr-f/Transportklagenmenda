Vedtak i Transportklagenemnda
- Kollektivreiser

Sammendrag

Krav om utgifter til ombooking av flybilletter og mat erstattet grunnet forsinkelse.

Dato
19.11.2021

Saksnummer
2021-01353

Tjenesteytere
Nordland fylkeskommune

Klager har i det vesentlige anført

Klager reiste med bussen fra Sortland til Evenes 27. juli 2021 da bussen ble forsinket.
Klager skulle reise videre med fly og fikk derfor ekstra utgifter til ombooking av fly samt
mat på flyplassen. 

Klager krever at Nordland fylkeskommune erstatter de ekstra utgiftene (ombooking av
billetter 8919 NOK + middag på flyplassen 916 NOK) som påløp som følge av at bussen
ble forsinket.

Tjenesteyterne har i det vesentlige anført
Nordland fylkeskommune har tilbudt dekning av ekstra kostnader for å komme
fra steder der bussen fikk et teknisk problem og frem til Evenes lufthavn til kroner
4 950. Samtidig har Nordland fylkeskommune avslått å betale ekstra kostnader
for ombooking av flybilletter som følge av forsinkelsen. Dette med bakgrunn i den
nasjonale reisegarantiordningen som sier at det ikke dekkes følgeskader av forsinkelsen,
eksempelvis at man mister en flyavgang. Dette er svært beklagelig og kunden anbefales
å bruke reiseforsikringen for å få dekket kostnader til ombooking. 

Nordland fylkeskommune fastholder sin vurdering i saken og avslår klagers krav om å
dekke utgift til ombooking av flybilletter.

Nemnda bemerker

Klager krever dekket merkostnader med kr. 9  835,- som følge av at bussen til Evenes var
forsinket. 

Det følger av Nordland fylkeskommunes reisegaranti at ved forsinkelse dekkes utlegg til
alternativ transport frem til angitt destinasjon. Klager har i tråd med reisegarantien fått
tilbud om refusjon av kostnad for alternativ transport til Evenes lufthavn. 

Når det gjelder klagers krav om kostnad til ombooking av flybillett samt mat på
flyplassen er det tydelig presisert i den nasjonale reisegarantiordningen at følgeskader
ikke omfattes i reisegarantiordningen. 

Flertallet, nemndsleder og bransjerepresentantene, mener at en slik forsinkelse ikke
gir grunnlag for kompensasjon. Flertallet bemerker at reisen kun gjaldt reise med buss
til Evenes. Flertallet mener alminnelige obligasjonsrettslige prinsipper ikke kommer til
anvendelse så lenge bransjestandarden for reisegaranti klart angir at slike følgeskader
ikke dekkes. Det foreligger ikke her noen preseptorisk lovgivning på området. Flertallet
finner uansett at følgeskadene ikke var påregnelige da det ikke var beregnet god nok tid
mellom avgangene. 

Mindretallet, forbrukerrepresentantene, mener at busspassasjerers rett til erstatning
for tap som følge av forsinkelse vil følge av alminnelige obligasjonsrettslige prinsipper
om kontrollansvar ved kjøp, utviklet gjennom rettspraksis og juridisk teori. Etter
kontrollansvaret hefter tjenesteyter for feil som ligger innenfor vedkommendes kontroll.
Både for flypassasjerer og båtpassasjerer er et slikt ansvar lovfestet, jf. luftfartslovens §
10-20 og sjølovens § 418 e. Det er på det rene at forsinkelsen er innenfor busselskapets
kontroll.

Likevel må det etter mindretallets syn i denne saken anses som upåregnelig for
busselskapet at passasjeren har hatt de utgiftene som kreves erstattet. Passasjeren har
selv et ansvar for å beregne god tid mellom avgangene. Her er det snakk om en kort
forsinkelse sammenlignet med f.eks 2021-1084.

Vedtak

Transportklagenemnda finner ikke å kunne anbefale at klager gis medhold i sitt krav.