Vedtak i Transportklagenemnda - Fly

Sammendrag

Krav om refusjon av ny flybillett grunnet ruteendring. 

Dato
28.11.2016

Saksnummer
2016-00245

Tjenesteytere
Norwegian

Klager har i det vesentlige anført

Klager skulle reist fra Oslo (DY948) til Alicante via København (DY5525 kl. 20:35) 
2. oktober 2015. Før avgang fra København til Alicante mottok klager flere smser med
endret rutetid og endret gate. I siste melding opplyste Norwegian at flyet hadde avgang
fra gate 4.

Flyet gikk fra gate 14 uten at klager hadde fått melding om det. Han mistet sitt fly til
Alicante, noe som resulterte i overnatting i København, transport til og fra flyplassen
samt kjøp av ny flybillett til Alicante.

Klager krever refundert utgifter til ny flybillett.

Tjenesteyterne har i det vesentlige anført
Flyvningen DY5525 hadde avgang kl. 20:35 og ble forsinket med 25 minutter. Norwegian
informerte sine passasjerer på sms om bytte av gate: først gate A20, deretter A18 og sist
A4. 

Norwegian har ingen innvirkning på tildeling av gate på flyplassen. Det beklages dersom
informasjonen i den siste sms var feilaktig da flyvningen hadde avgang fra gate A14.
Norwegian mener det er passasjeren selv som er ansvarlig for å holde seg oppdatert
på informasjonen rundt sin egen avgang. Det var 171 passasjerer som fant frem til
riktig gate denne dagen. Klager har fått refundert skatt og avgifter fra den ubenyttede
flybilletten.

Norwegian kan ikke imøtekomme klagers krav om refusjon av ny flybillett.

Nemnda bemerker

Norwegian sendte ut i alt fire smser fra kl.18.37 til 19.57. Meldingene inneholdt
opplysninger om estimert avgangstid samt gate nummer. Klager forholdt seg til disse
opplysningene.

Det fremgår av siste sms, kl. 19.07, at estimert avgang var 20.50, men at man skulle møte
til opprinnelig avgang kl. 20.35. Det fremgikk videre at flyet skulle gå fra gate 4.

Gaten ble senere endret til gate 14. Det er ikke opplyst når dette skjedde. Det er på det
rene at Norwegian ikke informerte klager om dette. Det kan imidlertid synes som om
den siste endring av gate kom opp på monitorene i avgangshallen. Det er uklart når
dette skjedde.

Norwegian har opplyst at 171 passasjerer fant frem til gate 14 og var med flyet.
Norwegian har ikke opplyst om klager var den eneste som ikke fant frem til gate 14.

Nemnda er av den oppfatning at Norwegian burde ha informert klager om den siste
endring av gate. Sett hen til at denne gaten stengte 30 minutter før avgang, måtte den
siste endringen ha skjedd relativt kort tid etter smsen kl 19.57. Etter fire smser om
endringer, måtte klager etter nemndas vurdering kunne gå ut fra at han kunne stole på
beskjeden som ble gitt på sms.

Klager kom ikke med flyet og ble påført utgifter til nye billetter, hotell og mat. Nemnda
anbefaler at Norwegian erstatter klagers ekstrautgifter, dvs. utgiftene han ble påført
med fratrekk av skatter og avgifter på den ubrukte Norwegian-billetten dersom dette er
refundert tidligere.

Vedtak

Transportklagenemnda-fly anbefaler at Norwegian erstatter klagers ekstrautgifter.