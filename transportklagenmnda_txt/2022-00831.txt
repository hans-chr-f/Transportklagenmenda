Vedtak i Transportklagenemnda - Fly

Sammendrag

Krav om refusjon grunnet feil ved endring av flybilletter.

Dato
22.09.2022

Saksnummer
2022-00831

Tjenesteytere
Norwegian Air Shuttle

Klager har i det vesentlige anført

Klager og hennes sønn hadde flybillett fra Antalya til Oslo for reise den 25. august 2021
med Norwegian. Den 17. august kontaktet klager Norwegian, da hun ønsket å endre
sønnens billett til å reise hjem senere. Norwegian forklarte at det var gratis om klager
gjorde dette selv på nett. Norwegians splittet deretter bestillingen i to, slik at klager selv
kunne endre den ene billetten.

I ettertid viste det seg at det ikke var teknisk mulig å endre denne billetten. Klager
fikk feilmelding hver gang hun forsøkte å endre på nett: "Oppdatering pågår", og så
skjedde det ikke noe mer. Klager tok flere ganger kontakt med Norwegian per chat og
per telefon uten å få hjelp. Til slutt ble klager bedt om å må kjøpe en ny billett også ringe
kundestøtte igjen for å kansellere den gamle billetten, for deretter å få ført pengene
tilbake til klager. Klager var på dette tidspunktet lei av all feilinformasjonen og å kaste
bort ferietiden sin på Norwegian. Hun bestilte derfor en ny billett til sin sønn til kroner
775.

Klager krever refusjon av utgifter til ny billett kroner 775, samt refusjon av
telefonkostnader for til sammen kroner 780.

Tjenesteyterne har i det vesentlige anført
Etter samtale med klager på chat 17.08.2021, så ble billetten splittet slik klager ønsket.
Det stemmer at dette tar litt tid, slik at endringer først kan gjøres noe tid senere. Da
klager forsøkte å gjøre endringer 18.08.2021, så fikk hun beskjed om å betale for
mellomlegget mellom den gamle billetten som var 25.08.2021 og den nye billetten
09.09.2021. Det er ikke noe endringsgebyr for å endre billett på nettsiden slik klager
ble forklart på chat den 17. august, men man må betale for eventuelle prisdifferanser
mellom opprinnelig og ny billett. Klager ble derfor bedt om å betale for det den nye
billetten kostet mer enn den gamle. Da valgte klager å ikke gjennomføre betalingen og
endringen ble ikke gjort.

Da klager ringte kundeservice hos Norwegian 19.08.2021, så spurte klager om
informasjon om endring av dato og hva dette ville koste. Til svar så fikk hun informasjon
om hva en flybillett på den ønskede datoen, 9. September, ville koste og fikk også
informert om at en endring til denne datoen ikke ville medføre noe endringsgebyr
hvis endring ble gjort via nettsiden. Hun fikk også beskjed om at Norwegian ikke kan
refundere billetten dersom den blir avbestilt av passasjeren, da dette var en LowFare
billett.

Ifølge Norwegians kundeserviceansatte som hadde denne samtalen, så mente klager at
prisen for en billett på denne datoen var for høy og at hun heller ville kjøpe en ny billett
siden dette ble billigere. Klager kjøpte deretter en ny billett. 

Norwegian viser til fremlagt dokumentasjon på ovennevnte.

Norwegian kan ikke imøtekomme klagers krav.

Nemnda bemerker

Nemnda bemerker at ved bestilling av en flyreise på internett, er man selv ansvarlig for
at informasjonen som blir lagt inn, er riktig. Det er viktig å sjekke at navn på reisende,
kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende og klager har ikke krav på
refusjon av billettene verken på avtalerettslig, erstatningsrettslig eller annet grunnlag. 

I dette tilfellet hevder klager hun ble feilinformert av Norwegian per chat, og hun fikk
forståelsen av at det var gratis å endre billetten dersom man gjorde dette selv på nett. 

Norwegian har forklart og dokumentert at klager ble informert om at hun ikke måtte
betale endringsgebyr dersom hun endret selv, men at en eventuell prisdifferanse vil
måtte betales av klager. Det kommer videre frem av dokumentasjonen at klager ble
informert om at dersom hun kansellerte billetten på eget initiativ vil hun ikke motta
refusjon jf. billettens regler. 

Nemnda antar at klager i dette tilfellet har misforstått reglene, og trodd at hun kunne
endre en flybillett gratis dersom hun gjorde dette selv på nett. Reglene er imidlertid slik
at eventuell prisdifferanse må betales av passasjeren selv. Dette kommer også frem av
billettreglene som klager krysset av for å ha lest da hun bestilte reisen. 

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.