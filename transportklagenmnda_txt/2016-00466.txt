Vedtak i Transportklagenemnda - Fly

Sammendrag

Krav om refusjon av dobbelt bestilt reise.

Dato
22.09.2017

Saksnummer
2016-00466

Tjenesteytere
Gotogate - Marco Polo
Supersaver

Klager har i det vesentlige anført

Den 12. mars 2016 ca kl 12.00 bestilt klagers datter på 23 år en reise på Supersavers
hjemmeside t/r Oslo - Beirut via Istanbul, pris kroner 4 294. I det hun prøver å betale
reisen med sin fars kredittkort fryser bildet. Hun mottok ingen bekreftelse på reisen
per epost. Etter råd fra sin far velger hun å vente litt før hun bestiller ny reise. Da ingen
bekreftelse kommer i løpet av dagen beslutter de å legge inn en ny bestilling samme
kveld ca kl 22.30, denne gang hos Gotogate. Hun mottok umiddelbart bekreftelse per e-
post. 

To dager senere mottok klagers datter en bekreftelse fra Supersaver også. De kontaktet
reisebyråene og det viste seg at det var gjort en dobbeltbestilling. Da returdatoene var
ulike var det ikke mulig å få den ene reisen refundert. 

I ettertid viser det seg at den første betalingen ble stoppet da 3D-secure ikke var aktivert
på kortet. Klager stiller seg kritisk til at Supersaver likevel tvang gjennom betalingen på
hans kredittkort. Han mener dette er svindel og krever beløpet refundert.

Klager krever refusjon av kroner 4 294.

Tjenesteyterne har i det vesentlige anført
Gotogate har ikke avgitt uttalelse til nemnda. Til klager har selskapet i det vesentlige
anført:

I henhold til Gotogates regler og vilkår må kunden kontakte reisebyrået dersom han/hun
ikke mottar reisebekreftelse innen 24 timer etter bestilling. 

Klager bestilte en reise den 12. mars 2016 kl 12.49, og det ble sendt ut bekreftelse til
oppgitt epostadresse kl 12.50. Senere samme dag kl 22.37 bestilte klager en ny reise,
også her ble det sendt ut bekreftelse til den samme epostadressen. Gotogate kan ikke se
at det har vært noen teknisk feil. 

Hendelsen kan ikke anses å være en dobbeltbooking da det er ulik hjemreisedato i
bestillingene. Ved dobbeltbookinger av helt identisk reise kan man søke flyselskapene
om refusjon av den ene reisen, det er dessverre ikke mulig i dette tilfellet. 

Gotogate gjør oppmerksom på at barn under 18 år ikke har tillatelse til å bestille reiser
på reisebyråets nettsider. 

Gotogate kan ikke se å ha gjort noen feil i denne saken og kan ikke imøtekomme klagers
krav.

Nemnda bemerker

Bestillingsbekreftelsene som er fremlagt for nemnda viser at klagerens datter bestilte
nesten identiske flybilletter hos både Supersaver og Gotogate 12.03.2016. Billettene var
ikke refunderbare. 

Slik flertallet - lederen og flyselskapenes representanter - ser det kan ikke Supersaver
lastes for å ha krevd betalt for bestillingen:  

Flertallet legger til grunn at klagerens datter opplevde problemer under
bestillingsprosessen på Supersavers nettside omtrent kl 1200 denne dagen. Hun skal ha
beskrevet at skjermbildet frøs da hun skulle betale med klagerens kredittkort. Klageren
har lagt frem dokumentasjon for at banken avviste Supersavers krav om betaling kl
1205 fordi 3D-secure ikke var aktivert for kortet, men at kravet ble godkjent kl 1249.
Fordi klagerens datter trodde at betalingen ikke gikk gjennom, bestilte hun den nesten
identiske reisen hos Gotogate senere på kvelden. At betalingen kan gå gjennom selv om
det skjer brudd i 3D-secure-prosessen, utgjør FLYKN-2014-750 et eksempel på.   

Partene ser rett nok ut til å være uenige her med hensyn til om Supersaver sendte
bestillingsbekreftelsen per e-post til klageren før datteren bestilte en nesten identisk
reise hos Gotogate på kvelden 12.03.2016. Etter flertallets syn får ikke uenigheten om
dette noen betydning. Det følger av Supersavers vilkår at kunden må kontakte selskapet
hvis hun ikke mottar en bekreftelse på e-post innen et par minutter etter bestilling,
jf FLYKN-2012-220. Verken klageren eller datteren gjorde noe forsøk på å kontakte
Supersaver før bestillingen hos Gotogate, og må anses bundet av begge bestillinger.

Klageren har følgelig ikke rett til tilbakebetaling utover skatter og avgifter på den ubrukte
billetten.

Slik mindretallet - forbrukernes representanter - ser det foreligger det en uautorisert
transaksjon. Klagerens datter har ikke bekreftet sin identitet som 3Dsecure krever, jf
bekreftelsen fra banken på at transaksjonen ble avvist kl 12.05 av denne grunnen. Det er
da uklart for mindretallet  hvordan transaksjonen kunne skje. Supersaver har heller ikke
lagt frem dokumentasjon for at det ble sendt en bestillingsbekreftelse kl 1250. Klagerens
datter hadde derfor ikke noen grunn til å tro at transaksjonen ble gjennomført, og kan da
heller ikke bebreides for ikke å ha kontaktet Supersaver.

Vedtak

Transportklagenemnda - fly anbefaler ikke at klageren gis medhold.