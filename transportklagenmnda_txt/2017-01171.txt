Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig billett.

Dato
11.09.2017

Saksnummer
2017-01171

Tjenesteytere
AtB AS

Klager har i det vesentlige anført

Klager ble stoppet i kontroll den 14.05.2017. Klager fremviste da bussbillett og et
studentkort utstedt av NTNU. 

Klager ble da ilagt et gebyr på 900 kroner som følge av klager ikke hadde studentbevis-
appen, eller studentbevis utstedt i papirform. Klager hevder at han ikke hadde en slik
applikasjon på telefonen fordi det er ingen som har opplyst at det er nødvendig, ei heller
at den appen eksisterer.

Tjenesteyterne har i det vesentlige anført
Den 14. mai 2017 ble klager ilagt gebyr som følge av at han ikke fremlegge
dokumentasjon på at han kunne benytte billett med studentrabatt,

Klager hevder og ikke være klar over at han ved en kontroll må kunne vise til gyldig
studentbevis ved bruk av studentbillett, Klager forklarer videre at han aldri ble informert
om NTNUs studentID-app, og kunne heller ikke fremlegge studentbevis i papirform.

Nemnda bemerker

Klager ble ved billettkontroll den 14. mai 2017 ilagt gebyr da han ikke kunne vise
dokumentasjon for rett til bruk av studentkort. Klager hevder at han ikke var klar over at
han måtte dokumentere betalt semesteravgift.  

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. 

Vilkårene for å ilegge gebyr var dermed til stede. 

Nemnda bemerker at det er den reisendes ansvar å sette seg inn i reglene for bruk av
reisekort. Det fremgår klart av regelverket og AtBs retningslinjer på nettet at studenter
må ha med dokumentasjon for betalt semesteravgift. Nemnda kan ikke se at manglende
kunnskap om dette, i seg selv kan gi grunnlag for å frafalle gebyr. 

Nemnda er gjennom flere saker kjent med at AtB konsekvent ikke godtar at legitimasjon
for rett til rabattert billett kan vises i ettertid. Den reisende har etter AtBs godkjente
vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen. 

Nemnda viser til sin anbefaling i flere saker fra nemndsmøtet i juni, dvs. før AtBs tilsvar
i saken, om å  vurdere en ordning som praktiseres av enkelte andre reiseforetak og som
for eksempel på Ruters nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet." 

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid. 

I samsvar med flertallets syn anbefales ikke at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.