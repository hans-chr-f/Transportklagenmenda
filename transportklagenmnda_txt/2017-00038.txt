Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00038

Tjenesteytere
Ruter

Klager har i det vesentlige anført

Klager tok den 18. november trikken fra Brugata til Olaf Ryes plass. Om bord i trikken var
det kontroll og klager ble ilagt gebyr for manglende billett. 

Klager viste imidlertid frem gyldig billett ved billettkontroll, billetten ble kjøpt ved
ombordstigning på trikken ved Schous Plass kl. 14:55:10, kontrolltidspunktet var 14:52.
Klager synes dette er utrolig pirkete, ved vanlig billettkjøp hos konduktør ville det vært en
liten forsinkelse også, så klager hadde gyldig billett med lov til ombordstigning.  

Ruter har ikke svart på klagers siste henvendelse hvor hun påpekte at tidspunktet de har
notert ikke stemmer med hennes billett. Og mener at det kan være fordi kontrolløren har
notert seg et unøyaktig tidspunkt. 

Klager krever gebyret slettet.

Tjenesteyterne har i det vesentlige anført
Ruter viser til henvendelse fra klager angående gebyr hun ble ilagt på trikk linje 12 den
18. november 2016. Gebyret er skrevet ut kl 14:52. 

Grunnen til at klager ble ilagt gebyr var at hun ikke kunne fremvise gyldig billett ved
forespørsel.  Klager bruker appen RuterBillett, i betingelsene for denne appen står det
at billett må være gyldig ved påstigning eller før passering av kontrollsone på T-banen. I
dette tilfellet ble billett kjøpt etter påstigning og etter kontrollstart, dette er notert som
årsak av kontrollør. Gebyret er skrevet 14:52, billetten klager hevder var gyldig, er kjøpt
14:55. Det finnes kun en billett i hennes app denne datoen. Hun hevder i sitt svar til oss
at billetten ble kjøpt 15:57, men dette er tidspunktet for når billetten gikk ut. Ruter mener
klager ikke hadde gyldig billett ved kontrollen, og at billetten hun viser til ble kjøpt etter
at hun ble kontrollert. 

Ruter står derfor fast på sin avgjørelse i denne saken.

Nemnda bemerker

Nemnda legger til grunn at klager ved kontroll på trikken fra Brugata til Olaf Ryes plass
den 18. november 2016 ikke kunne vise fram gyldig billett. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. Det fremgår av betingelsene for
bruk av mobilappen at billett må være kjøpt før ombordstigning.

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Ruter hevder at kontrollen startet kl.14.52, mens klager mener at kontrolløren har
skrevet feil og at hun kjøpte billett før kontrollen. Klagers kjøp av billett er registrert
14.55.

Nemnda finner ikke tilstrekkelig bevis for at kontrolltidspunktet er notert feil. Nemnda
legger avgjørende vekt på at det ikke er uenighet om at klager kjøpte billett etter at hun
gikk på trikken. Vilkårene for ileggelse av gebyr var da til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.