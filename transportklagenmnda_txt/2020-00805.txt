Vedtak i Transportklagenemnda - Fly

Sammendrag

Krav om refusjon av ubenyttet billett.

Dato
01.12.2020

Saksnummer
2020-00805

Tjenesteytere
SAS

Klager har i det vesentlige anført

Klager skulle reise med sitt barnebarn til Malaga den 11. april 2019. Flyselskapet
for reisen var SAS, og flynummer SK6351 og det var bestilt barnebillett på SAS Plus.
Barnebarnet var sjekket inn, men klagers datter måtte snu bilen på vei til Gardermoen da
barnet ble syk. Han var den gang ett år og to måneder gammel. 

Barnebarnet reiste istedet den 18. april som infant sammen med sine foreldre.
Alle sammen (både klager sin datter sin familie og klager reiste på to forskjellige
bookinger) reiste hjem den 28. april. Klagers datter ønsket da at barnet skulle benytte
returstrekningen på billetten som ikke ble benyttet på utreisen (klager sin booking), fordi
han der kunne ha eget sete. Den andre returbilletten som han ikke benyttet har klager
fått refundert.

Klager har fått avslag på kravet om refusjon av den ubenyttede billetten, da SAS sier
den er brukt. Klager finner det helt utrolig at SAS kan si at den er benyttet. Det vil si at
SAS ikke har kontroll over boardingen hvis det er som de sier at han har reist og sto
på passasjerlisten den 11. april 2019.  Klager lurer i tillegg på hvordan SAS kan forklare
at klagers barnebarn har reist Oslo-Malaga to ganger uten å ha returnert til Oslo i
mellomtiden. Klager har fremlagt et skriv fra sin datter hvor det forklares og bekreftes at
klager ikke reiste den 11. april 2019. 

Klager har holdt på med denne refusjonen siden 10. september 2019. Hun fikk først
ingen svar. Det samme skjedde etter 12. september og 3. desember 2019. Klager ringte
i tillegg den 6. januar 2020, og en annen gang den 15. januar, og til slutt den 5. februar
2020. Dvs. seks henvendelser uten å få svar.

Tjenesteyterne har i det vesentlige anført

Til klager har SAS svart at klager boardet flyvningen og at billetten er benyttet. Refusjon
er kun mulig når billetten ikke er benyttet.

SAS har ikke fremmet tilsvar til Transportklagenemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Da SAS ikke har fremmet noe tilsvar som dokumenterer noe annet legger nemnda til
grunn at klager sitt barnebarn ikke benyttet utreisebilletten den 11. april 2019. 

Det er i dette tilfelle ikke tale om en flykansellering. EU-forordning 261/2004 sine regler
om refusjon kommer med dette ikke til anvendelse. Det avgjørende for om klager har
rett på refusjon i dette tilfellet er vilkårene i klagers billetter.

Nemnda tar utgangspunkt i reglene oppgitt på klagers bestillingsbekreftelse. Vedrørende
refusjon står det her vedrørende SAS Plus: Refusjon: Billett og innenlands/internasjonalt
tillegg er refunderbart. Nemnda kan i henhold til fremlagt dokumentasjon ikke se
noen begrensninger i relasjon til refusjonen.  Det anbefales på dette grunnlag at SAS
refunderer barnebarnets del av prisen på utreisesegmentet den 11. april 2019. 

Saken er behandlet med èn forbrukerrepresentant i medhold av
transportklagenemndforskriften § 5-5(5).

Vedtak

Transportklagenemnda-fly anbefaler at SAS refunderer det ubenyttede utreisesegmentet
for reisen den 11. april 2019.