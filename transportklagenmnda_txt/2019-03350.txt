Vedtak i Pakkereisenemnda

Sammendrag

Krav om refusjon av 400 euro grunnet endring av hjemreisen.

Dato
18.12.2019

Saksnummer
2019-03350

Tjenesteytere
Peer Gynt Tours AS
Norwegian Air Shuttle

Klager har i det vesentlige anført

Klager bestilte en pakkereise for en person - "Vandretur Andorra" med fly fra Oslo
Lufthavn til Barcelona i perioden 05.06.2019 - 12.06.2019. Totalpris 15 140 kroner.

Den 29.05.2019 klokken 09:32 fikk klager beskjed om kansellering av den opprinnelige
flyreisen direkte fra Barcelona til Oslo med D85522 kl.15:30 den 12.06.2019. 

Klager ble ombooket til avreise fra Barcelona kl. 08:20, ankomst London Gatwick kl. 09:40
og videre 15:00 fra London-Gatwick, ankomst Oslo-Gardermoen kl. 18:05.

Klager skriver at hun mistet en halv dag i Barcelona. Hun ankom Oslo-Gardermoen
omtrent samtidig som beregnet ankomst.  

Årsaken til endringen var at direkteruten som de skulle fly hjem med var kansellert. 

Klager mener at endring av returreisen var en vesentlig forandring fra den opprinnelige
reiseplanen. Det å tilbringe mange timer på Gatwick hadde aldri vært aktuelt dersom
klager hadde vært klar over dette i tide. 

Klager fikk beskjed om forandring av flytidene under en uke før hun skulle reise. Hun fikk
ingen muligheter til å foreta et valg. Klager skriver videre i klagen til Peer Gynt Tours at
hun ikke vet når Norwegian informerte Peer Gynt Tours om dette, men at det uansett
er passasjeren som skal foreta et valg. Norwegian hadde hatt fly på bakken i lang tid, så
dette var ingen overraskelse. 

Klager krever en kompensasjon på 400 euro.

Det vises for øvrig til korrespondanse fra klager.

Tjenesteyterne har i det vesentlige anført
Peer Gynt Tours mottok informasjon om tidendring fra flyselskapet Norwegian på den
aktuelle flyvningen fredag 24.05.19, mer enn 14 dager før aktuell flyvning 12.06.19.
Fredag 24. mai og mandag den 27. mai hadde arrangøren dialog med flyselskapet om
muligheter for en bedre fly løsning. 

Endret hjemreise oppsto da flyselskapet Norwegian måtte sette en del av sine Boeing
737 Max-fly på bakken i forbindelse med flyforbud for flytypen.
En tidligere avreise medførte at gruppen måtte endre sin avreise med fly fra Barcelona
fra kl. 15:30 til kl. 08:20 den 12.06.2019. Gruppen måtte i stedet for en direkte flyvning
Barcelona – Oslo, fly Barcelona – Gatwick - Oslo. Ankomst Oslo ble kl. 18:05 i stedet for kl.
18:55. 

Peer Gynt Tours informerte sine reisende på morgenen den 29. mai 2019. De hadde
fått tilbud om en alternativt fly løsning eller å takke nei til dette. Peer Gynt Tours jobbet
så godt de kunne for å få til en bra løsning. Den som ble tilbudt var det beste de kunne
oppnå for de reisende. Det å takke nei til annen reiserute var ikke et alternativ da
pakkereisen ellers ikke kunne heves. Dersom Peer Gynt Tours kansellerte flybillettene,
ville klager fått kostnaden for flybillettene refundert, mens resten av reisen ville gått tapt.

Selv om løsningen ikke ble like god som den opprinnelige direkteflyvningen, er den
likevel innenfor det som normalt ikke regnes som mangel etter alminnelige vilkår for
pakkereiser. Oppholdet ble ikke forkortet med mer enn 8 timer.

Programmet for "Vandretur Andorra" er vedlagt klagen. Følgende fremgår: "8. dag:
Barcelona - Gardermoen. Frokost på hotellet. Transfer til flyplassen og direktefly til Oslo
Lufthavn. 

Programmet er preliminært. Endelig rutevalg gjøres alltid av vandreguide på stedet.
Det kan forekomme endringer i rekkefølge på dagene eller andre tilpasninger som tar
hensyn til vær og andre forhold for gruppen."

Peer Gynt Tours kan ikke se at det foreligger grunnlag for refusjon.

Norwegian anfører at ved ruteendringer har passasjerer ikke krav på standarderstatning
dersom det blir informert om endringen før det er to uker til avreise, jf. forordning
261/2004 artikkel 5 punkt 1, bokstav c), ii).

Klager ble informert om endringen 29. mai. Dette er to uker før hjemturen. Norwegian
mener av den grunn at klager ikke har krav på standarderstatning for ruteendringen.

Det vises for øvrig til korrespondanse fra Peer Gynt Tours AS og Norwegian Air Shuttle
ASA.

Nemnda bemerker

Klager har gjort gjeldende krav om kompensasjon på 400 euro knyttet til at returreisen
hennes etter en vandretur i Andorra ble kansellert. Klager skulle opprinnelig ha
returreise direkte fra Barcelona til Oslo med Norwegian. Hennes opprinnelige billett var
avreise fastsatt kl.15.30 med direktefly til Oslo med ankomst 18.55. Den 29.05.2019 fikk
klager beskjed fra arrangør at returen var kansellert fra Norwegian og retur ble erstattet
med avreise fra Barcelona kl. 08.20 til London Gatwick kl 09.40, før avreise London/
Gatwick til Oslo kl.15.00 med ankomst Oslo Gardermoen kl. 18.05. 

Det er uomtvistet at klager den 29.05.2019 fikk beskjed om at returreisen hennes
som skulle finne sted 12.06.2019 var kansellert, og klager har fremsatt krav om
standardkompensasjon i henhold til EU-forordning 261/2004.

Det fremgår av forordningens artikkel 5 nummer 1 bokstav c at retten til erstatning
faller bort dersom passasjeren informeres om kanselleringen mer enn 14 dager før
avreise. I dette tilfellet finner nemnda det sannsynliggjort at både Peer Gynt Tours og
flyselskapet Norwegian har informert klager om endringen mer enn 14 dager før den
aktuelle returreisen. Nemnda er derfor av den oppfatning at klager ikke har krav på
standardkompensasjon. 

Forøvrig bemerker nemnda at etter de alminnelige vilkår som gjelder for pakkereiser
artikkel 8.5 bokstav d fremgår det at det normalt ikke anses som mangel ved avtalen
at oppholdet på reisemålet forkortes med 8 timer for reiser med varighet på opptil 8
døgn grunnet endrede avgangstider. Det fremgår for øvrig av vedlagt reiseprogram at
den åttende dagen i programmet var satt av til returreise til Oslo. Basert på dette finner
Nemnda at endringen på returreisen ikke medfører et avvik fra avtalen.

Vedtak

Pakkereisenemnda anbefaler at klager ikke gis medhold.