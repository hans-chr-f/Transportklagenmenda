Vedtak i Transportklagenemnda - Fly

Sammendrag

Krav om refusjon av utgifter grunnet overlast.

Dato
13.03.2018

Saksnummer
2017-00861

Tjenesteytere
British Airways
SUN-AIR of Scandinavia A/S

Klager har i det vesentlige anført

Klager med følge skulle reise fra Billund til Bergen den 17. april 2017 kl 12.45 med
BA8261 (operert av SUN-AIR) sammen med en liten hund. Ved gate ble han informert om
at flyet var overlastet og at hans og hans reisefølges bagasje var fjernet fra flyet. Klager
ga beskjed om at de ikke kunne reise uten sin bagasje, de ble derfor bedt om å henvende
seg i skranken for ombooking. 

Det var ingen i British Airways skranke på det tidspunktet, klager ringte derfor
flyselskapet uten å komme gjennom på en halv time. Han tok da kontakt med
billettkontoret på Billund lufthavn og fikk hjelp. Da det ikke var flere ledige avganger
med British Airways eller Sun Air, ble han booket om til SAS neste dag. Klager fikk ingen
ytterligere assistanse. Han måtte selv ordne transport og overnatting. Videre fikk klager
utgifter til dyrlege for ny ormekur til hunden(ihht kjæledyrforskriften).

Klager krever følgende og viser til fremlagte kvitteringer:

Standarderstatning 250 euro per person i henhold til EU-forordning 261/2004.
Leiebil 468,66 DKK
Drivstoff 127,75 DKK
Gebyr for hund med SAS 540 DKK 
Dyrlege og ormekur 886,63 DKK

Totalt krav 500 euro + DKK 2 023,04

Tjenesteyterne har i det vesentlige anført
British Airways har i det vesentlige anført:

BA8261 ble operert av SUN-AIR of Scandinavia, en av British Airways franchise partnere.
SUN-AIR er et uavhengig flyselskap, og eventuelle krav må rettes direkte til flyselskapet.   

SUN-AIR har i det vesentlige anført:

SUN-AIR beklager at det var problemer med vekt på denne avgangen. Det er alltid
kapteinens avgjørelse hva som skal skje i en slik situasjon. Klager er ikke berettiget
kompensasjon i dette tilfellet da han selv valgte å ikke bli med flyet. Det var kun hans
bagasje som måtte stå igjen, og denne ville selvsagt ha blitt ettersendt kostnadsfritt. 
SUN-AIR har refundert klagers utgift til gebyr for hund, DKK 540, men kan ikke
imøtekomme hans krav utover dette.

Nemnda bemerker

Flyselskapet er ansvarlig for tap som følge av forsinket bagasje med mindre selskapet
godtgjør at det har tatt alle forholdsregler som med rimelighet kan kreves for å unngå
tapet eller godtgjør at det ikke har vært mulig, jf luftfartsloven § 10-20.  

Flyselskapet SUN-AIR har ikke godtgjort at forsinkelsen ikke var til å unngå, og er således i
utgangspunktet ansvarlig for klagerens nødvendige tap, jf FLYKN-2013-664.  

Slik nemnda ser det var imidlertid ikke klagerens tap nødvendig: 

Det er tale om at klagers bagasje ville ankommet forsinket frem til hans endelige
bestemmelsessted Bergen. Klager selv valgte frivillig å ikke bli med flyet, selv om hans
bagasje ville blitt ettersendt kostnadsfritt til hans hjemsted. Nemnda kan ikke se at SUN-
AIR skal lastes for denne avgjørelsen, og kan av den grunn ikke anbefale at klager gis
medhold utover det SUN-AIR allerede har utbetalt.

Vedtak

Transportklagenemnda - fly anbefaler ikke at klageren gis medhold.