Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
13.12.2017

Saksnummer
2017-00627

Tjenesteytere
Turkish Airlines

Klager har i det vesentlige anført

Klageren reiste fra Chisinau til Oslo via Istanbul den 11. februar 2017. Ved ankomst
Gardermoen oppdaget klageren at hennes innsjekkede koffert var blitt skadet på reisen.
Det vises til fremlagte bilder. Klageren meldte fra om skaden ved ankomstservice.

Klageren fikk utlevert en erstatningskoffert, men det ble inngått en muntlig avtale om at
klageren også ville få erstatning for den ødelagte kofferten. Klageren er villig til å levere
inn erstatningskofferten igjen.

Klageren krever erstatning for ødelagt koffert, kroner 3 059.

Det vises for øvrig til klagerens brev.

Tjenesteyterne har i det vesentlige anført
Da klageren rapporterte den ødelagte kofferten fikk hun utlevert en erstatningskoffert og
signerte for denne. Det vises til fremlagt dokumentasjon. Dersom klageren ikke ville ha
kofferten skulle hun ikke tatt i mot den og signert for den. 

Türkish Airlines kan av ovennevnte grunn ikke imøtekomme klagerens krav.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2.

Da klager ankom Oslo viste det seg at hennes koffert var ødelagt. Hun fikk utlevert
en erstatningskoffert, og i den forbindelse ble hun forelagt et dokument på tyrkisk og
engelsk som hun signerte. Dokumentet inneholdt en kvittering for mottatt koffert, og
en fraskrivelse av enhver rett til å kreve ytterligere erstatning. Klager har ikke kunnet
fremvise noen avtale om at hun likevel hadde krav på erstatning i tillegg til kofferten hun
fikk utlevert, men hevder at det forelå et muntlig løfte om dette.

Når klager har undertegnet på at hun ikke har noen ytterligere krav mot selskapet utover
erstatningskofferten hun mottok, påhviler det henne å føre bevis for at hun likevel har et
slikt krav. Nemnda er av den oppfatning at klager ikke har klart å føre et slikt bevis.

Nemnda finner etter dette ikke å kunne anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold i sitt krav
om erstatning.