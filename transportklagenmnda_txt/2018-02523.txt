Vedtak i Transportklagenemnda - Fly

Sammendrag

Krav om standardkompensasjon grunnet forsinkelse,
samt refusjon av utgifter og tapt arbeidsfortjeneste.

Dato
15.08.2019

Saksnummer
2018-02523

Tjenesteytere
TAP Air Portugal

Klager har i det vesentlige anført

Klager og hennes reisefølge (tilsammen to personer) skulle reise fra Porto til Oslo via
Lisboa den 10. juni 2018 med TP1935 kl 11.30 med ankomst kl 18.25. Flight TP1935 fra
Porto ble forsinket, slik at klager ikke rakk sin videreforbindelse til Oslo (TP764). Klager
og hennes reisefølge måtte overnatte i Lisboa, og ble booket om til et fly med Lufthansa
via Munchen neste dag. Klager ankom endelig bestemmelsessted mer enn ett døgn
forsinket. 

Klager krever standardkompensasjon 400 euro per person i henhold til EU-forordning
261/2004, samt refusjon av utgifter til taxi 11,45 euro + 15 euro (mangler kvittering for
det siste beløpet), middag 90,50 euro, hotell 133 euro og forhåndsbestilte bussbilletter
190 kroner. Klager krever i tillegg erstatning for en dags tapt arbeidsfortjeneste 194 euro.

Tjenesteyterne har i det vesentlige anført
TAP Air Portugal har ikke avgitt uttalelse til klager eller til nemnda.

Nemnda bemerker

Flyselskapet TAP Air Portugal har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen to personer) kom
mer enn ett døgn forsinket frem til sitt endelige bestemmelsessted Oslo. Klager har
fremsatt krav om standardkompensasjon i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

TAP Air Portugal har som nevnt ikke avgitt uttalelse til klager eller til nemnda. Selskapet
har følgelig ikke godtgjort at forsinkelsen skyldtes en ekstraordinær omstendighet som
ikke kunne vært unngått. Klager har etter dette krav på standarderstatning på 400 euro
per person.

Nemnda legger videre til grunn at klager pådro seg utgifter til drosje, måltider, hotell,
forhåndsbestilte bussbilletter, samt en dags tapt arbeidsfortjeneste som følge av
forsinkelsen. 

En passasjers rett til forpleining etter EU-forordningen 261/2004 artikkel 9 består så
lenge han venter på en omlegging av reisen, jf retningslinjene av 15.06.2016 punkt 4.3.2.
Nemnda anbefaler at TAP Air Portugal refunderer klagers dokumenterte utgifter til
transport, hotell, mat og alkoholfri drikke i ventetiden.

Klager har videre fremlagt dokumentasjon på tapt arbeidsfortjeneste og forhåndsbetalte
bussbilletter. Standarderstatningen er ment å dekke både økonomisk og ikke-økonomisk
tap. Standarderstatningen overstiger klagers tapte arbeidsfortjeneste samt bussbilletter.
Disse utgiftene må anses dekket av standarderstatningen.

Vedtak

Transportklagenemnda - fly anbefaler at TAP Air Portugal betaler standarderstatning
til klager med 400 euro per person, samt refunderer klagers dokumenterte utgifter til
transport, hotell, mat og alkoholfri drikke i ventetiden.