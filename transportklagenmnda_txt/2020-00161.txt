Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00161

Tjenesteytere
Widerøe

Klager har i det vesentlige anført

Klager skulle reise fra Newcastle til Florø via Aberdeen og Bergen den 9. desember
2019 kl. 07.00 med ankomst kl. 14.00. WF393 fra Aberdeen til Bergen ble kansellert, og
klager ble booket om via Oslo og Bergen. Han ankom Florø kl. 22.25, mer enn åtte timer
forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Klokken 05.00 melder kapteinen seg syk. Kapteinen skulle fly WF404 Torp - Bergen,
WF392 Bergen - Aberdeen og WF393 Aberdeen - Bergen. WF404 hadde avgang kl 07.00,
kun to timer etter at kapteinen meldte seg syk. 

Widerøe hadde satt opp tilstrekkelig med reservemannskap på Torp, men grunnet kort
tid før avgang var det ikke tilstrekkelig tid til å sette inn ny kaptein.  

Widerøe viser til fremlagt dokumentasjon på ovennevnte.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Widerøes kontroll.

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Flyselskapet Widerøe anfører at WF393 ble kansellert som følge av plutselig oppstått
sykdom blant besetningen. Flyselskapet har underbygget med dokumentasjon,
blant annet en logg som viser antall personer oppført som reserve crew på Torp på
tidspunktet. Ut i fra hva nemnda kan forstå av denne loggen var det 8 personer i
beredskap på Torp på tidspunktet kapteinen ringte inn. Det er uklart for nemnda
om en av disse var kaptein og hadde mulighet til å operere flyvningene, og hvorfor
vedkommende i så fall ikke ble kalt inn på to timers varsel. Det er ikke redegjort for
forhold som tilsier at to timer ikke er tilstrekkelig til å kalle inn ny kaptein.  

Selskapet kan da ikke sies å ha tilstrekkelig godtgjort at kanselleringen skyldtes en
ekstraordinær omstendighet som ikke kunne vært unngått. Klager har således rett til
standarderstatning 250 euro i henhold til forordningen.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Widerøe utbetaler 250 euro til klager.