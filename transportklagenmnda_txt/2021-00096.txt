Vedtak i Transportklagenemnda - Fly

Sammendrag

Krav om refusjon av utgifter til ny billett og seteavgift.
Klager fikk feilaktig beskjed om at flyvningen var kansellert.

Dato
16.09.2021

Saksnummer
2021-00096

Tjenesteytere
Norwegian Air Shuttle

Klager har i det vesentlige anført

Klager skulle reise med DY191 fra Haugesund til Oslo kl. 18.25 den 11. november 2020.
Kl. 23.43 den 9. november fikk klager beskjed om at DY191 var kansellert. Klager bestilte
umiddelbart, kl. 23.51, ny billett med SAS. Kl. 23.59 fikk klager en ny beskjed om at
flyvningen ikke var kansellert likevel, men at avgangstiden var endret til kl. 18.30. 

Klager reagerer på kundeopplevelsen hos Norwegian og krever full refusjon av den
nye billetten pålydende 1598 kroner og seteavgiften pålydende 119 kroner, totalt 1717
kroner.

Tjenesteyterne har i det vesentlige anført
Norwegian har på tross av anmodning om tilsvar ikke inngitt noen kommentar i saken.

Nemnda bemerker

Norwegian har ikke inngitt tilsvar i saken, på tross av anmodning om dette. Nemnda
treffer da vedtaket basert på opplysningene som er fremkommet tidligere i saken, i
henhold til transportklagenemndforskriften § 5-3 tredje ledd.

Nemnda legger således til grunn at klager fikk beskjed om at DY191 var kansellert. Hun
kjøpte på bakgrunn av dette ny billett med SAS kort tid etter hun mottok melding om
kansellering. 

Slik nemnda forstår det, har klager verken mottatt refusjon av opprinnelig billett eller
ny billett. Selv om det viste seg at DY191 ikke var kansellert likevel, mener nemnda at
Norwegian er ansvarlig for klagers tap på erstatningsrettslig grunnlag.

Vilkårene for erstatning er: 
a) ansvarsgrunnlag 
b) et økonomisk tap 
c) adekvat årsakssammenheng

Nemnda mener at Norwegian har opptrådt uaktsomt ved å feilaktig informere klager om
at hennes flyvning var kansellert uten at det fremgikk av meldingen hvorvidt Norwegian
jobbet med omrutingalternativer.   

Klager har lidt et tap på 1598 kroner, tilsvarende billettprisen minus seteavgiften. 

Det er adekvat årsakssammenheng mellom Norwegians handling og klagers tap.  

Nemnda mener derfor at Norwegian må dekke klagers tap pålydende totalt 1598 kroner.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian utbetaler 1598 kroner til klager.