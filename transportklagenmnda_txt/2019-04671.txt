Vedtak i Transportklagenemnda - Fly

Sammendrag

Krav om standarderstatning som følge av
kansellering. Tjenesteyter har ikke inngitt tilsvar.

Dato
24.08.2020

Saksnummer
2019-04671

Tjenesteytere
Norwegian Air Shuttle

Klager har i det vesentlige anført

Klager skulle reise sammen med fire medpassasjerer med DY1738 fra Oslo til Barcelona
den 28. juli 2019. Flyet skulle gå fra Oslo kl. 20.15, men avgangen ble først utsatt til kl.
00.30. Deretter ble flyvningen kansellert, og reisefølget ble omrutet til flyvningen DY8400,
med avgang kl. 13.30 dagen etter, den 29. juli.

Klager krever 400 euro i standarderstatning i henhold til EU-forordning 261/2004 for fem
personer, totalt 2000 euro, som følge av den forsinkede ankomsten i Barcelona.

Tjenesteyterne har i det vesentlige anført
Tjenesteyter har ikke inngitt tilsvar, på tross av flere oppfordringer.

I svaret til klager har Norwegian opplyst om at kanselleringen av DY1836 skyldtes en
mulig teknisk feil. Det er videre opplyst om at Norwegian har dekket klagers mat-,
hotell- og transportutgifter, men selskapet vil ikke imøtekomme klagers krav om
standarderstatning.

Nemnda bemerker

Norwegian har ikke inngitt tilsvar til nemnda. Nemnda treffer derfor vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd.

Nemnda legger således til grunn at flyvningen DY1836 ble kansellert og at reisefølget
ankom endelig bestemmelsessted mer enn 15 timer forsinket.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Norwegian har i dette tilfellet ikke godtgjort at kanselleringen skyldtes ekstraordinære
omstendigheter. På bakgrunn av dette legger nemnda til grunn at klager har rett på
standarderstatning på 400 euro per person.

Vedtak

Transportklagenemnda - fly anbefaler at Norwegian utbetaler totalt 2000 euro i
standarderstatning til klager.