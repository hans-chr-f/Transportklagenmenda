Vedtak i Pakkereisenemnda

Sammendrag

Saken gjelder manglende air condition, Side, Tyrkia.

Dato
..

Saksnummer
132/13P

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Reisemål: Tyrkia, Side

Antall reisende: 4

Reisens pris: 11.720 nok.

Tidsrom: 280513- 050513

Saken gjelder:

Saken gjelder manglende air condition, Side, Tyrkia.

Klager anfører at de allerede dagen etter ankomst klaget til resepsjonen over at a/c
ikke virket. Det ble svart at den ville være i orden igjen i løpet av dagen.

Da det ikke skjedde, ble det sendt klage til Deturs kundeservice i Norge, som dagen etter
svarte at de ikke kunne ordne det og at klager måtte ta kontakt med guiden på stedet.
Romtemperaturen var mellom 26 og 29 grader.

De spurte om å få vifter, men fikk ikke det. Etter noen dager fikk de tilbud om å skifte hotell,
men på det hotellet var a/c ødelagt. To av reisefølget fikk bytte rom og fikk nå rom med a/c de
to siste dagene. Det kreves kr.3.000,- i kompensasjon per par - totalt kr.6.000,-.

Detur har vist til reiseinformasjonen og reisevilkårene. Det følger av disse at man
straks må melde fra til guiden hvis det er noe å klage på. De lokale guidene ble i dette
tilfelle først kontaktet 1. mai angående a/c som ikke virket.

Det er også vist til informasjon om a/c på Deturs nettsider.

Detur har tilbudt et gavekort på kr.1.000,- per par.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra om det.

Hvis det i en hotellomtale er opplyst at hotellet har a/c, foreligger det en mangel dersom
anlegget ikke virker eller ikke blir slått på.

I hotellomtalen av Golden Coast Resort er det opplyst at «Alle rom har fasiliteter som air
condition. .» Den generelle opplysningen i Deturs reiseinformasjon, bl.a at det i enkelte tilfeller
er slik at a/c bare kan benyttes noen timer i døgnet, kan ikke endre på det forhold at det her
klart er lovet a/c på rommet. For øvrig var situasjonen her ikke at a/c bare var på noen timer,
men at hotellet ikke mente det var nødvendig med a/c. Nemnda finner det også naturlig at
klager tok problemet opp med hotellet først og deretter med Detur. En henvendelse til Deturs
kundeservice i Norge må etter nemndas syn være tilstrekkelig reklamasjon. Etter fast praksis i
nemnda anbefales et prisavslag på kr.1.000,- per person per uke i saker som dette. Her utgjør
det kr.4.000,-.

Vedtak:

Reklamasjonsnemnda for pakkereiser anbefaler at det gis et prisavslag på totalt kr.4.000,-.

Vedtaket var enstemmig.