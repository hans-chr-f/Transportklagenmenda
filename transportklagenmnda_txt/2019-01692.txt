Vedtak i Transportklagenemnda - Fly

Sammendrag

Krav om refusjon av utgifter som følge av nektet ombordstigning.

Dato
24.02.2020

Saksnummer
2019-01692

Tjenesteytere
SAS

Klager har i det vesentlige anført

15. februar 2019 skulle klager og to familiemedlemmer reise med SK208 fra Kristiansand
til Oslo, med avgang kl. 07.00 fra Kristiansand, og deretter videre med SK955 fra Oslo til
Miami, med avgang kl. 09.30 fra Oslo. Siden endelig ankomststed var USA, hadde de søkt
om ESTA på forhånd.

Klager oppgir at ved innsjekking på flyplassen i Kristiansand oppsto det problemer
med det yngste familiemedlemmets ESTA-godkjenning. Det viste seg at barnets ESTA-
godkjenning var knyttet til et pass som nylig var blitt byttet ut. Grunnen til byttet av pass
var at passet måtte være gyldig i minst seks måneder etter innreise i USA.
Klager anfører at vedkommende fant frem PC-en og søkte om ny ESTA for barnet der
og da. Vedkommende fikk opp melding om at godkjenningen var sendt inn og under
behandling, og personen i innsjekkingsskranken snakket med noen andre ansatte på
flyplassen og med noen på telefonen. Vedkommende opplyste så om at noen i Oslo
hadde sagt at klager og medpassasjerene ikke kunne sjekkes inn før ESTA-godkjenningen
forelå. Klager og medpassasjerene måtte så forlate skranken, siden ombordstigningen
var i sluttfasen. De fikk beskjed om å kontakte reisebyrået de hadde bestilt reisen
gjennom.

Klager anfører at personen i innsjekkingsskranken ikke på noe tidspunkt foreslo at klager
og medpassasjerene kunne ta flyet til Oslo for å vente der og ta sjansen på at ESTA-
en ble godkjent før de skulle ta flyet videre til Miami. En SAS-ansatt, som var en del av
besetningen på det aktuelle flyet, sa til personen i skranken at hun ville hjelpe klager og
medpassasjerene så snart de ankom Oslo. Klager opplyser i tillegg om at de var villige til
å la kofferter stå igjen på flyplassen i Kristiansand, og to av koffertene var små nok til at
de kunne ha tatt dem med som håndbagasje.

Klager anfører videre at det ikke kreves ESTA for å reise fra Kristiansand til Oslo, og hvis
de bare hadde kommet seg til Oslo, ville alt ha løst seg. Klager opplyser om at de har fått
opplyst av familie/venner som jobber i SAS og Widerøe på flyplassen i Kristiansand, at
det er vanlig praksis og ville vært fullt mulig å endre barnets billett til en ungdomsbillett
og sende bagasjen til Oslo på såkalt «standby», slik at klager og familiemedlemmene
kunne ha ventet på ESTA-godkjenningen der. Klager anfører at de ville ha vært innforstått
med at det ville ha vært deres eget problem dersom ESTA-en ikke hadde blitt godkjent i
tide før flyets avgang fra Oslo.
Klager opplyser om at ESTA-en ble godkjent et par minutter før kl. 09.00, og flyet fra
Oslo til Miami gikk først kl. 09.30. Klager anfører at de dermed helt fint hadde rukket å
bli med dersom de hadde kommet seg til Oslo. De hadde også rukket å hente og sjekke
inn bagasjen på nytt i Oslo, selv om de også hadde vært villige til å dra utelukkende med
håndbagasje.

Klager anfører at dersom de, mot formodning, likevel ikke hadde rukket innsjekkingen i
forbindelse med flyet til Miami, hadde det mest sannsynlig vært mulig for dem å bli med
på flyvningen SK907 til New York kl. 11.00, og fra New York går det mange fly til Miami.

Klager og medpassasjerene er svært lei seg og fortvilte over situasjonen. De sitter
igjen med en opplevelse av mangel på vennlighet, hjelpsomhet og rettferdighet. Ingen
alternative løsninger ble foreslått av den ansatte i innsjekkingsskranken i Kristiansand,
og klager og medpassasjerene måtte bestille en helt ny tur-returreise via reisebyrået,
siden alle de øvrige flyvningene ble kansellert som følge av at de ikke kom seg med den
første flyvningen. De var nødt til å komme seg til Miami raskest mulig, siden de skulle på
et cruise med avreise fra Miami 17. februar 2019. De fant ikke billigere billetter på såpass
kort varsel enn de som det er lagt frem dokumentasjon på.

Klager og medpassasjerene opplevde i tillegg at bagasjen ikke kom med flyet fra Arlanda
til Miami på den nye reisen. Som følge av dette var de åtte dager på ferie uten en eneste
ting utover det de sto og gikk i.

Klager har fått kjennskap til at en passasjer med en helt lik ESTA-situasjon noen dager
senere fikk reise med SAS til Oslo. Vedkommende fikk lov til å vente i Oslo på ESTA-
godkjenning før vedkommende dro videre med fly til New York. Klager anfører at
praksisen på flyplassen i Kristiansand ser ut til å være svært sprikende og ser det som
svært uheldig at man er avhengig av å treffe på «rett» person i innsjekkingsskranken for å
få hjelp i slike situasjoner.

Videre anfører klager at uttalelser fra en SAS-flyvertinne som vedkommende har pratet
med, tyder på at 72-timersregelen i forbindelse med ESTA-godkjenninger praktiseres
vilkårlig, siden noen passasjerer får lov til å stå og vente på ESTA-godkjenningen ved
gaten helt til ombordstigningen avsluttes. Klager anfører at jamfør gjeldende praksis
er det således slik at så lenge ESTA-en hadde blitt godkjent innen ombordstigningen
var avsluttet, kunne klager og medpassasjerene fint ha blitt med flyet. Klager anfører
også at det er mulig å kjøpe billetter til USA betydelig nærmere flyets avgang enn 72
timer før, slik at det ikke kan stemme at det er en forutsetning for å bli med flyet at ESTA-
godkjenning foreligger minst 72 timer før.

Klager anfører også at SAS ikke har dokumentert at barnet var nektet innreise til USA av
TSA.

Klager anfører i tillegg at situasjonen deres er blitt tatt opp i plenum blant de
bakkeansatte på flyplassen i Kristiansand, og at rutinen er at alle skal få lov til å dra på
eget ansvar til destinasjoner utenfor USA for å kunne vente på ESTA-godkjenningen der.

Det vises for øvrig til klagers anførsler i fremlagt dokumentasjon.

Klager krever refusjon av nye flybilletter (48240 kroner), hotellovernatting på Arlanda
(1406 kroner) og tapt overnatting i Miami (1819 kroner).

Tjenesteyterne har i det vesentlige anført
Ved innsjekking i Kristiansand ble klager og medpassasjerene nektet å reise, fordi barnet
ikke hadde gyldig ESTA.

På SAS’ nettsider informeres det om personlig informasjon som skal være lagt inn i
bestillingen senest 72 timer før avgang. Er ikke dette gjort, kan passasjerene bli nektet
adgang om bord i flyet. Det vises til fremlagt dokumentasjon.

Flyselskapet må sende passasjerinformasjon til USAs Transport Security Administration
(TSA) minst 72 timer før avgang. Myndighetene gjør da en sjekk av den enkelte
passasjeren og godkjenner eller avviser passasjeren. Klagers barn var i dette tilfellet
nektet innreise til USA av TSA.

Ved innsjekking sendes automatisk informasjon om den enkelte passasjer igjen til
TSA for ny vurdering. Godkjent ESTA er heller ikke en garanti for at passasjeren får
reise. Så sent som ved gate og om bord i flyet kan den reisende bli nektet reise av TSA.
Dette er forhold som flyselskapene ikke har noen innflytelse på. Den vises til fremlagt
dokumentasjon.

Det er de reisendes ansvar å ha pass, ESTA og visum i orden før de skal sjekke inn.
Dersom flyselskapene aksepterer en reisende uten at det formelle er i orden, utstedes
det store bøter til flyselskapene.

I dette tilfellet hadde klagers barn en gjennomgående billett fra Kristiansand til Miami.
TSA hadde informert SAS om at denne passasjeren ikke kunne reise til USA og derfor fikk
ikke vedkommende startet på reisen sin i Kristiansand. Klager skriver at de fikk godkjent
ESTA et par minutter før kl. 09.00. Flyet fra Oslo til Miami hadde avgang kl. 09.30. Siste
frist for å sjekke inn til USA er 90 minutter før flyavgang. Dersom klagers barn hadde reist
på en separat billett til Oslo, ville vedkommende fortsatt ha blitt nektet å komme med
SK955 til Miami.

Klager skriver at SAS har endret sine prosedyrer etter at de ble nektet å reise. Dette
stemmer ikke, og det vises i den forbindelse til fremlagt dokumentasjon.

I forbindelse med klagers påstand om at passasjerer får lov til å vente på ESTA-
godkjenningen ved gaten kan det informeres om at de som gir en slik tillatelse, bryter
instruksene til SAS. Det er beklagelig at en flyvertinne uttaler seg om dette.

På bakgrunn av dette kan ikke klagers krav imøtekommes i det aktuelle tilfellet.

Nemnda bemerker

Passasjerene plikter selv å sørge for å ha nødvendige reisedokumenter, herunder
visum. Manglende visum kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter. Selskapet må videre
sørge for retur av passasjeren.

Da den ansatte på flyplassen i Kristiansand kontrollerte reisedokumentene og fant
at klagers barn var uten gyldig visum til USA, var det i tråd med reglene å nekte
reisefølget ombordstigning. SAS oppgir på nettsidene sine at ved reiser til USA
må passasjerinformasjonen sendes inn senest 72 timer før flyets avgang. Denne
informasjonen må sendes videre til USAs Transport Security Administration, som
avgjør om innreise godkjennes eller ikke for den aktuelle passasjeren. Sendes ikke
passasjerinformasjonen inn senest 72 timer før avgang, kan passasjeren bli nektet
adgang om bord på flyet.

Nemnda legger til grunn at klager og medpassasjerene hadde en gjennomgående billett
fra Kristiansand til Miami og at det ved avgang fra Kristiansand uansett gjensto mindre
enn 72 timer til avgangen fra Oslo til Miami. Hva gjelder klagers anførsel om at 72-
timersregelen praktiseres vilkårlig, har SAS anført at dette ikke stemmer, og nemnda
finner ikke at det foreligger tilstrekkelige bevis for å kunne ta stilling til dette.

Nemnda har forståelse for klagers frustrasjon i forbindelse med hendelsen. Nemnda kan
likevel ikke se at SAS er erstatningsansvarlig i dette tilfellet. Flyselskapet må forholde seg
til reglene som er fastsatt av amerikanske myndigheter. Nemnda finner på bakgrunn av
dette ikke å kunne anbefale at klager gis medhold.

Vedtak

Transportklagenemnda - fly anbefaler ikke at klager gis medhold.