Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01207

Tjenesteytere
Ryanair

Klager har i det vesentlige anført

Klager skulle reise fra Torp til Manchester den 5. mars 2017 kl 15.15 med FR3227.
Avgangen omdirigert til Gardermoen. Dette førte til en forsinkelse på mer enn tre timer.

Klager stiller seg kritisk til lite informasjon i ventetiden. Det ble heller ikke delt ut mat/
drikke på Torp, på bussen til Gardermoen eller på Gardermoen. Klager har i ettertid fått
refundert sine utgifter til mat og drikke i ventetiden. 

Klager stiller seg undrende til at Ryanairs avgang var det eneste flyet som ble omdirigert
denne dagen, da andre flyselskap landet og tok av som normalt. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
FR3227 ble forsinket som følge av dårlige værforhold på Torp, det vises til fremlagt
dokumentasjon. Flymaskinen som skulle operere avgangen ble omdirigert til
Gardermoen grunnet freezing snow og glatte rullebaner på Torp. Passasjerene ble tatt
hånd om i henhold til forordningen, og de ble fraktet med buss fra Torp til Gardermoen. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Ryanairs kontroll.

Ryanair kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Ryanair har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Ryanair har fremlagt dokumentasjon som viser at flymaskinen som skulle operere
FR3227 fra Torp til Manchester måtte omdirigeres til Gardermoen grunnet glatte
rullebaner og ugunstige landingsforhold på Torp. Ryanair kunne ikke gjort noe for å
forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.