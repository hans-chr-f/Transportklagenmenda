Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
29.01.2019

Saksnummer
2018-01955

Tjenesteytere
Norwegian

Klager har i det vesentlige anført

Klager reiste med Norwegians flyvning D81041 fra Oslo lufthavn (OSL) til Roma (FCO) 8.
mai 2018 kl. 16.20. Flyvningen ble forsinket med cirka ni timer. Klager har forklart at den
ene halvdelen av forsinkelsen skyldtes streik ved flyplassen i Roma, og klager bestrider
ikke at dette utgjør ekstraordinære omstendigheter. Imidlertid har klager vist til at det
ble informert om at den andre halvdelen av forsinkelsen skyldtes tekniske problemer
med flyet (defekt værradar). Han har vist til at passasjerene også kunne se at det ble
gjennomført reparasjon av flymaskinen. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning D81041 fra Oslo til Roma 8. mai 2018 ble forsinket med ni timer
og fire minutter. Forsinkelsen skyldtes sent ankommet fly til Oslo og restriksjoner i
luftrommet over Italia innført som følge av streik blant italienske flyveledere. 

Streiken varte fra kl. 08.00 til 16.00 (UTC) den 8. mai 2018, og påvirket følgelig samtlige
avganger. Under slike forhold er det færre flyveledere i arbeid, og det vil bli innført
restriksjoner for å regulere flytrafikken. Dette påvirker alle flyselskap, all trafikk ut og
inn av flyplassen, samt all gjennomgående trafikk gjennom luftrommet. Tiltak som for
eksempel flybytte, leie av fly eller omruting med andre selskap ville forbedret situasjonen
for passasjerene, da alle flyselskap ble påvirket av denne situasjonen. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning D81041 fra Oslo til Roma 8. mai 2018 ble forsinket med ni timer og
fire minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Klager har anført at deler av forsinkelsen skyldtes streik, og bestrider ikke at dette er en
ekstraordinær omstendighet i forordningens forstand. Nemnda er av den oppfatning
at streik hos tredjemann, for eksempel streik blant flyveledere eller flyplassansatte, i
utgangspunktet faller utenfor flyselskapets ansvarsområde. Forsinkelse eller kansellering
som følge av slik streik gir etter nemndas oppfatning i utgangspunktet ikke rett til
erstatning etter EU-forordningen. 

Imidlertid har klager også anført at deler av forsinkelsen skyldtes tekniske feil ved flyet.
Norwegian har ikke kommentert dette i sitt tilsvar, men har fremlagt logg for flymaskinen
som viser at åtte timer og 16 minutter av forsinkelsen skyldtes streik blant tredjemann,
mens én time skyldtes teknisk feil. På bakgrunn av dokumentasjonen i saken, legger
derfor nemnda til grunn at forsinkelsen dels skyldtes streik, dels teknisk feil. 

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold fra den samlede forsinkelsen.

Nemnda legger til grunn at forsinkelsen som følge av teknisk feil var på én time, mens
forsinkelsen som følge av luftromsrestriksjonene var på åtte timer og 16 minutter.

Nemnda mener at forsinkelsen som følge av luftromsrestriksjonene må anses som
en ekstraordinær omstendighet i forordningens forstand. Nemnda mener videre
at forsinkelsen ikke kunne vært unngått til tross for at alle rimelige tiltak var truffet.
Når denne forsinkelsen trekkes fra den samlede forsinkelse, gir det ikke grunnlag for
erstatning i henhold til forordningen.

Nemnda kan derfor ikke se at klager har krav på standarderstatning. Nemnda kan heller
ikke se at klager har krav på erstatning på annet grunnlag

Vedtak

Transportklagenemnda - fly anbefaler ikke at klager gis medhold.