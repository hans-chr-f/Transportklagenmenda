Vedtak i Transportklagenemnda - Fly

Sammendrag

Krav om refusjon av billetten grunnet kansellering under pandemien.

Dato
01.12.2020

Saksnummer
2020-01689

Tjenesteytere
Bravofly
IndiGo

Klager har i det vesentlige anført

Klager med reisefølge (to personer) har bestilt flybilletter via Bravofly. Reisen skulle være
fra Delhi til Kathmandu den 4. april 2020 og retur den 19. april 2020. Det ble gitt beskjed
fra reisebyrået om kansellering den 2. april kl. 07:57. Delhi flyplass stengte. Klager tok
kontakt med Bravofly hvor de så skulle komme tilbake til de, dette skjedde ikke. 

Klager har kun mottatt kroner 1 244,64 kroner fra Bravofly. 

Klager krever full refusjon av sin billett på NOK 3 293,31, med fradrag av allerede utbetalt
beløp kroner 1 244,64.

Tjenesteyterne har i det vesentlige anført
Bravofly har ikke avgitt uttalelse til klager eller til nemnda.  

IndiGo har i det vesentlige anført:

Flybillettene ble refundert til reisebyrået den 26. mars 2020. INR 9 562 ble overført
Bravofly, med fradrag av avbestillingsgebyr på INR 12,012 som kan benyttes på senere
reiser.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Nemnda legger til grunn at klagers flyvninger med flight 6E 31 og 6E 46 ble kansellert.

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

EU-forordningen kommer derfor ikke til anvendelse i dette tilfellet. Klager har derfor ikke
krav på refusjon av flybillettene med hjemmel i EU-forordningen. 

India, der IndiGo opererer, er tilsluttet Montrealkonvensjonen, og nemnda vurderer
derfor om klager har krav på refusjon i henhold til Montrealkonvensjonen. 

Etter Montrealkonvensjonen artikkel 19 er fraktøren, IndiGo, ansvarlig for skader
(herunder økonomisk tap) som følge av forsinkelse eller kansellering. Unntaket er
dersom det foreligger en force majeure-begivenhet som verken kunne vært unngått eller
overvunnet. 

Nemnda mener i dette tilfellet at nedstigningen av flyplassen i Dehli som følge av
covid-19 er en slik force majeure-begivenhet som verken kunne vært unngått eller
overvunnet. 

Klager har derfor ikke krav på erstatning for sitt økonomiske tap, utgifter til flybilletter,
etter Montrealkonvensjonen artikkel 19. 

Nemnda mener det heller ikke er grunnlag for å holde Bravofly ansvarlig på alminnelig
erstatningsrettslig grunnlag da vilkårene for erstatning ikke er oppfylt i dette tilfellet.
Nemnda peker på at Bravofly ikke kan klandres for at flyvningene ble kansellert og det
foreligger derfor ikke noe ansvarsgrunnlag. 

Nemnda kan derfor ikke anbefale at klager gis medhold. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at klager ikke gis medhold.