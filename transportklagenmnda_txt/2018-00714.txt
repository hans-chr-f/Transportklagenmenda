Vedtak i Transportklagenemnda
- Kollektivreiser

Sammendrag

Refusjon av ekstra utgifter som følge av forsinket tog.

Dato
15.08.2018

Saksnummer
2018-00714

Tjenesteytere
NSB AS

Klager har i det vesentlige anført

Klager hadde planlagt å reise med toget fra Askim 8 februar 2018 kl. 05.03 med beregnet
ankomst på Oslo S kl. 05.57, og deretter ta Flytoget til Gardermoen. Fra Gardermoen
skulle klager reise videre med fly som hadde avgang kl .07.45. 

Mellom Spydberg og Ski ble toget stående som følge av signalfeil. Det ble ikke gitt
informasjon fra NSB på hvor lang tid denne forsinkelsen ville ta, eller tilbud om alternativ
transport. Dette resulterte i at klager ble over 60 minutter forsinket og rakk derfor ikke
planlagt flyreise fra Gardermoen kl. 07.45. Klager måtte bestille ny flybillett og pådro seg
en ekstra kostnad på 1700 kroner. 

Klager understreker at han hadde beregnet tilstrekkelig med overgangstid med Flytoget
og innsjekk på Gardermoen. Klager viser videre til at det er en feil i billetten. Tidspuktet
for avreise fra Askim var kl. 05.03 hvor det er beregnet 54 minutter til Oslo S, som vil gi
en ankomsttid kl. 05.57 og ikke kl. 06.57 som det er oppført i billetten. 

Årsaken til at klager ikke hadde valgt å bestille billett med Flytoget til et spesifikt
tidspunkt var fordi han ville ta høyde for forsinkelse eller behov for andre
fremkomstmidler til Oslo lufthavn. 

Klager krever at NSB refunderer kostnaden for nye flybilletter til 1 700 kroner.

Tjenesteyterne har i det vesentlige anført
Klager hadde billett med tog 1904 fra Askim til Oslo 8. februar 2018 kl. 05.06, med
planlagt ankomst på Oslo S kl. 06.01. Toget hadde avgang til oppsatt rutetid, men på
grunn av kommunikasjonsfeil med Bane NOR ble toget stående mellom Knapstad og

Tomter. Dette resulterte i at toget ble forsinket og ankom Oslo S først kl. 07.18. Det vises
her til vedlagt logg for tog 1904.

Rundt kl. 06.00 samme dag var det påkjørsel av et menneske ved Nationaltheatret
stasjon. Dette førte til massive forsinkelser, samt innstilling på trafikk til og fra Oslo.
Denne hendelsen medførte at både Flytoget og tog 1904 ble forsinket. Det vises her til
vedlagt dokumentasjon fra Bane NOR. 

NSB hefter for transport frem til bestemmelsesstasjon, som i dette tilfellet er Oslo S. NSB
anser ikke det at klager har pådratt seg utlegg til ny flybillett som en direkte påregnelig
utgift, men som et avledet tap. NSBs transportvilkår omfatter som utgangspunkt ikke
dekning av slike utlegg. Dette er i tråd med anbefalt bransjestandard for kollektivtrafikk i
Norge. NSB viser her til NHOs reisegaranti hvor det uttales at 
«[r]eisegarantien omfatter heller ikke følgeskader av forsinkelse f.eks. ved at du ikke
rekker tannlegetime, forretningsavtale eller flyavgang.»  

For transport til spesifiserte stasjoner i tilknytning til flyplasser som Oslo lufthavn påtar
imidlertid NSB seg et særskilt ansvar for erstatning av dekningsreise når passasjerer
ikke rekker sin flytransport. Dette gir kunden en vesentlig rettighet som fraviker fra
hovedregelen beskrevet i avsnittet over. Rettigheten er gjeldende såfremt man har
planlagt oppmøte i henhold til NSBs vilkår i § 7 D. Det vises her til vedlagt oversikt over
NSB og Flytogets transportvilkår.

Klager hadde planlagt å reise videre med Flytoget fra Oslo S. Planlagt avgangstid for
Norwegians flyvning DY1102 til Berlin var kl. 07.45.  Det følger av Norwegians vilkår for
innsjekk at seneste innsjekkingstid for den aktuelle reisen var kl. 07.00. NSB viser her til
utdrag fra Norwegians nettside. 

Man bør planlegge med vesentlig lenger tid enn det som fremkommer av vilkårene når
man setter sammen en reise med flere transportørertil flyplass. Med utgangspunkt i
de tider som er gjengitt i vilkårene som NSB har vist til, vil det i dette tilfellet ikke være
tale om krav på erstatning av ny flybillett. Tar man høyde for den vesentlige forsinkelsen
som oppstod hos NSB og Flytoget på 30 minutter hver, kravet til overgangstid, samt
transporttiden til Oslo Lufthavn, så blir Norwegians krav til tidspunkt for oppmøte/
innsjekk vesentlig overskredet.  I noen tilfeller bør man vurdere å reise til flyplassen
kvelden i forveien når reisen til flyplassen ikke blir, eller kan settes sammen i henhold til
vilkår og anbefalinger. 

Klager har fått refundert 50 prosent av billettprisen på togreisen, men NSB kan ikke
imøtekomme klagers krav om refusjon av ny flybillett. Dersom klager har reiseforsikring
kan han muligens ha dekning for utlegget der.

Nemnda bemerker

Klager krever refundert togbilletten fra Askim til Oslo S samt utgifter til ny flybillett med
kr. 1700 på grunn av forsinkelse med toget fra Askim.

Nemnda legger til grunn at klagers plan var å ta tog fra Askim kl. 05.05 med ankomst
Oslo S kl. 05.57. Han skulle deretter ta første tog til Gardermoen for å ta fly til Berlin med
avgang 07.45. 

På grunn av signalfeil ankom toget Oslo S først kl. 07.18.

På grunn at en påkjørsel var både Flytoget og NSBs tog til Gardermoen betydelig
forsinket. 

Klager kom for sent til Gardermoen og måtte kjøpe ny flybillett med avgang kl. 12.15.

Nemnda bemerker at toget fra Askim var vesentlig forsinket i henhold til NSBs reisevilkår
§ 7 A. Klager har etter denne bestemmelsen fått refundert 50 % av billettkostnaden.

Etter § 7 B kan den reisende også fremme krav om dekning av dokumenterte påregnelige
direkte utgifter. Utgift til ny flybillett er i utgangspunkt ikke regnet som en påregnelig
direkte utgift. Nemnda viser til bransjestandarden som er anbefalt ved avtale mellom
Transportbedriftenes Landsforening og Kollektivtrafikkforeningen hvor det sies
at standarden ikke omfatter "følgeskader av forsinkelsen f.eks. at du ikke rekke
tannlegetime, forretningsavtale eller en flyavgang.

NSB og Flytoget har imidlertid i sine reisevilkår åpnet for at det på visse vilkår kan
fremmes krav om erstatning for utgifter til ny flybillett ved for sen togankomst til de
største flyplassene. 

Nemnda bemerker at klager kun hadde kjøpt billett for tog til Oslo S. I forhold til denne
reisen anses utgiften til ny flybillett ikke som en direkte påregnelig utgift, men et avledet
tap som det ikke er grunnlag for å få erstattet.  

På bakgrunn av klagers anførsel om at dette er et urimelig resultat, finner nemnda
grunn til å føye til at selv om klager hadde kjøpt reise med NSB helt fram til Gardermoen,
ville det likevel ikke vært grunnlag for erstatning på grunn av reglene om beregning av
tilstrekkelig overgangstid.

Ifølge NSBs vilkår § 7 D forutsettes det at det må beregnes 30 minutter ekstra tid i tillegg
til innsjekkingstidspunktet, dvs. at klager måtte beregne å være på Gardermoen kl. 06.30.
Ifølge § 7 G må det også beregnes overgangstid ved bytte av tog med 30 minutter.  

Nemnda finner etter dette ikke grunnlag for å anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.