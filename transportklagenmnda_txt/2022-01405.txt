Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet nektet ombordstigning.

Dato
27.06.2023

Saksnummer
2022-01405

Tjenesteytere
Emirates

Klager har i det vesentlige anført

Klager (to passasjerer) hadde bestilt reise t/r Oslo-Dubai-Bangkok med avreise den 25.
juni 2022 og hjemreise den 8. juli 2022. Flybillettene ble kjøpt via Sembo med Emirates
som flyselskap.

Klager ankom Gardermoen i god tid og stod i kø for innsjekking. Klager hevder de møtte
på en ansatt fra Emirates som ikke godtok koronapass til den ene passasjeren. Den
ene passasjeren var ikke vaksinert, men hadde RT-PCR-test og godkjent Thaipass. Det
oppstod uenighet mellom klager og den ansatte om reisedokumentene var gyldige eller
ikke og det endte med at den ene passasjeren ble nektet ombordstigning. Den andre
passasjeren ble da spurt om å reise alene eller forlate køen.

Klager hevder de ikke fikk noe tilbud om ekstra tid for å løse denne situasjonen. Den
ansatte fra Emirates sa at det ikke var noe problem å fly dagen etter fordi man kunne ta
koronatester på Gardermoen. Klager måtte bare ringe Emirates for å endre datoen på
flybillettene. 

Klager endte opp med å forsøke dette. Emirates kom med en løsning hvor klager kunne
bli oppgradert til business class da det ikke var noen flere tilgjengelige seter med
economy class. Klager ble så fortalt at de måtte betale differansen på ca. 24 000 NOK per
passasjer i tillegg til en "No-show"-avgift. Dette var uakseptabelt for klager som førte til at
reisen ikke ble gjennomført.

Klager krever refundert flybillettene, hotellkostnadene, koronatest, bussbilletter og
telefonsamtaler til Emirates, samt kompensasjon for tapt ferie og tapt tid og energi som
følge av hendelsen.

Tjenesteyterne har i det vesentlige anført

Emirates viser til at den ene passasjeren ble oversett av Emirates på Gardermoen og at
denne passasjeren uheldigvis ikke ble akseptert på ombordstigningen. Derfor ønsker
Emirates å utbetale 600 euro i standarderstatning i henhold til EU-forordning 261/2004.

Ifølge Emirates ble den andre passasjeren akseptert til ombordstigning, men denne
passasjeren valgte selv å ikke reise og fikk derfor status som "No-show".

Nemnda bemerker

Basert på flyselskapets forklaring legger nemnda til grunn at den ene passasjeren ble
urettmessig nektet ombordstigning og at den andre passasjeren selv valgte å ikke reise
alene når reisefølget ble nektet ombordstigning.

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9
.

I tilsvaret fra Emirates kommer det frem at de ønsker å utbetale 600 euro i
standarderstatning som følge av urettmessig nektet ombordstigning i henhold til EU-
forordning 261/2004. Denne summen utgjør standarderstatning for den ene passasjeren,
men ikke den andre passasjeren. 

Nemnda mener at begge passasjerene i realiteten ble nektet ombordstigning, da reisen
ble bestilt sammen og formålet var å dra sammen. Når den ene passasjeren uberettiget
blir nektet ombordstigning mener nemnda at flyselskapet blir ansvarlig for tilsvarende
kompensasjon også for den andre passasjeren. Klager har derfor krav på 1 200 euro i
standarderstatning.

Nemnda anbefaler også at Emirates refunderer klagers opprinnelige booking kjøpt via
Sembo fullt ut, jf. EU-forordning 261/2004 artikkel 8 punkt 1 bokstav a.

Videre har klager, med hjemmel i EU-forordning 261/2004 artikkel 9 nr. 2, krav på
dekning av to telefonsamtaler til flyselskapet. Da det var to passasjerer i dette tilfellet,
har klager krav på dekning av fire telefonsamtaler. Da disse telefonsamtalene ikke ble
tilbudt, kan klager kreve dette i ettertid. Utgiftene til telefonsamtaler skal ikke samordnes
etter EU-forordning 261/2004 artikkel 12. Nemnda anbefaler derfor at Emirates erstatter
klagers telefonutgifter.

Klager krever i tillegg refusjon av forhåndsbetalt hotell som de ikke fikk brukt som følge
av nektet ombordstigning. Nemnda oppfatter dette som krav om erstatning basert på
luftfartsloven § 10-20.

Nemndas flertall – lederen og bransjerepresentantene – mener at utgifter til hotelI
som ikke kan benyttes på grunn av nektet ombordstigning ikke er en utgift som
selskapet er ansvarlig for, fordi et slikt tap ikke er påregnelig for flyselskapet, jf. f eks
FLYKN-2022-01696.

Mindretallet – forbrukerrepresentantene – er av den oppfatning at tapt overnatting på
hotell er å anse som en påregnelig følge av nektet ombordstigning.

Mindretallet viser til at det er svært vanlig at en passasjer har forhåndsbestilt hotell på
destinasjonen. Ved kansellering av en flyreise vil det være en nærliggende konsekvens
at passasjerer helt eller delvis ikke vil kunne nyttiggjøre seg av forhåndsbestilte
hotellreservasjoner. Mindretallet mener følgelig at det foreligger en påregnelig og
adekvat årsakssammenheng mellom kanselleringen og klagers tap. Slike tap har også i
tidligere nemndspraksis blitt ansett for å være påregnelige skadefølger, se blant annet
FLYKN-2021-648, FLYKN-2021-692 og FLYKN-2021-1464. Etter mindretallets syn er det
grunnlag for å få dekket tapet etter luftfartsloven § 10-20.

Klager krever videre kompensasjon for tapt ferie og tapt tid og energi som følge av
hendelsen. Dette er et krav om erstatning for ikke-økonomisk tap.

Når det gjelder adgangen til å utmåle erstatning for ikke-økonomisk tap har nemnda
også delt seg i et flertall og et mindretall.

Flertallet, lederen og bransjerepresentantene, mener at ikke-økonomisk tap ikke har
erstatningsrettslig vern i norsk erstatningsrett med mindre det finnes en særskilt
hjemmel for dette. Det gis i utgangspunktet kun erstatning for økonomisk tap. Verken
forordningen, luftfartsloven § 10-20 eller Montrealkonvensjonen inneholder en
særskilthjemmel for erstatning for ikke-økonomisk tap. Nemndas flertall mener derfor at
klager ikke har krav på erstatning.

Mindretallet, forbrukerrepresentantene, er av den oppfatning at luftfartsloven § 10-20/
montrealkonvensjonen artikkel 19 gir en særskilt hjemmel for ulempeerstatning. Det
vises i denne forbindelse til mindretallets vurdering i FLYKN-2022-1813/2022-01813,
med henvisning til blant annet C-63/09 «Clickair». Klager har etter mindretallets syn lidt
såpass betydelige ulemper som følge av at klager ikke ble tilbudt kostnadsfri omruting.
Standarderstatningen er ment å dekke de umiddelbare konsekvensene av den nektede
ombordstigningen. Mindretallet mener derfor at erstatningen for ikke-økonomisk tap må
komme i tillegg til standardkompensasjonen, ettersom kravet knytter seg til brudd på
omrutingsplikten. Ettersom mindretallets syn ikke legges til grunn er det ikke nødvendig
for mindretallet å angi en erstatningssum.

Klager har videre fremlagt krav om refusjon av koronatest og bussbilletter.
Nemnda mener at disse utgiftene er påregnelige og at de skal samordnes med
standarderstatningen, jf. EU-forordning 261/2004 artikkel 12 nr. 1. Standarderstatningen
på 600 / 1 200 euro overstiger nevnte utgifter. Standarderstatningen er ment å dekke
både økonomisk og ikke-økonomisk tap. Disse utgiftene må derfor anses dekket av
standarderstatningen.

Nemnda konkluderte deretter i tråd med flertallets oppfatning.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Emirates utbetaler standarderstatning til klager
med 600 euro per person, totalt 1 200 euro. Transportklagenemnda anbefaler også
at Emirates refunderer klagers flybilletter og telefonutgifter. For øvrig anbefaler
Transportklagenemnda at klager ikke gis medhold i de resterende kravene.