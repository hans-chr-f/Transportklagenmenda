Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.01.2018

Saksnummer
2017-00748

Tjenesteytere
SAS

Klager har i det vesentlige anført

Klager skulle reise fra Kristiansund til Oslo den 26. mars 2017 kl 13.50 med SK2306.
Avgangen ble kansellert.

Klager krever standarderstatning 250 euro per passasjer i henhold til EU-forordning
261/2004.

Tjenesteyterne har i det vesentlige anført
SK2306 ble kansellert som en direkte følge av at SK2303 Oslo Kristiansund ble
omdirigert tilbake til Oslo grunnet dårlige værforhold. Kapteinen ombord vurderte at
værsituasjonen var for dårlig til at flyet kunne gjennomføre en landing. Det vises til
fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at SAS har godtgjort at klagerens og reisefølgets flygning fra Kristiansund
til Oslo den 26. mars 2|017 kl. 13.50 ble kansellert på grunn av ekstraordinære
omstendigheter som ikke kunne vært unngått selv om alle rimelige tiltak var blitt truffet: 

SAS har fremlagt dokumentasjon i saken som viser at kapteinen om bord fant
værforholdene så dårlige at en ansvarlig landing ikke kunne gjennomføres, og flyet klager
skulle med gikk tilbake til Oslo uten å lande. Kapteinen er ansvarlig for sikkerheten, og
flyets og passasjerenes sikkerhet går foran alt.

Nemnda mener at klageren ikke har rett til standarderstatning etter dette. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

Klageren med reisefølge valgte omruting snarest mulig, jf artikkel 8 nr 1 bokstav b), og
ble omrutet til første ledige flight som var neste dag.

Vedtak

Transportklagenemnda - fly finner ikke å kunne anbefale at klager gis medhold.