Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.05.2012

Saksnummer
500/11F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klagerne skulle reise fra Bergen til Torp den 14. august 2011 med WF429. Like før flyavgang
ble flyet kansellert.

Klagerne ble ombooket til dagen etter og innlosjert på hotell.

Klagerne krever standarderstatning 250 euro per person.

Widerøe har i det vesentlige anført:

WF429 ble kansellert som følge av teknisk problem, det vises til teknisk rapport. Hendelsen
var ekstraordinær og utenfor Widerøes kontroll.

Ved kanselleringer kan passasjerene enten motta full refusjon eller bli ombooket til neste
ledige avgang. Klagerne valgte sistnevnte.

Denne kanselleringen er ikke kompensasjonsberettiget i henhold til EU forordning 261/2004,
da den tekniske feilen oppstod uforutsett.

Widerøe kan dessverre ikke imøtekomme klagernes krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Nemnda har forelagt saken for Luftfartstilsynets tekniske avdeling, som har avgitt svar 2.
januar 2012.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Foranlediget av Widerøes e-post til nemnda av 7. november 2011 bemerker nemnda at
selskapet plikter å informere om klageadgangen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines