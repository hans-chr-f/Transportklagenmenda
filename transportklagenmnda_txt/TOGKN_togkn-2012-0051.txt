Vedtak i Transportklagenemnda
- Kollektivreiser

Sammendrag

Gebyr for manglende billett.

Dato
06.12.2012

Saksnummer
51/12 J

Tjenesteyter
NSB

Gebyr for manglende billett.

Klager har i det vesentlige anført:

Klager skulle den 27.08.12 ta et NSB tog fra Gardermoen flyplass. Klager hadde på forhånd
forsøkt å kjøpe en billett fra billettautomaten på flyplassen. Det var problemer med
billettautomaten og en dame som holdt på å reparere en av de andre billettautomatene sa at
klager kunne kjøpe billett på toget og at hun burde løpe fordi det var 3 minutter til toget kom.

Klager løp til toget og tok plass i siste vogn. Hun var veldig sliten etter å ha reist fra Lisboa
og fordi hun ved ankomst måtte melde bagasjen sin savnet da den ikke dukket opp
på bagasjebåndet. Klager hadde gyldig periodekort for Oslo og satt klar til å kjøpe en
tilleggsbillett da en kontrollør kom inn i vognen. Klager fikk et gebyr på kr 900. Klager har
dårlig økonomi og ber om at gebyret slettes da hun ikke hadde til hensikt å snike.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett bli ilagt et gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har fått anledning til å kjøpe billett av
konduktøren når han/hun går gjennom vognen.

Det er både utvendig og innvendig i togsettene godt synlig merket at passasjerene må ha
gyldig billett for å oppholde seg i ubetjent vogn.

Klager ble påtruffet i ubetjent vogn den 27.08.12 uten gyldig billett. Klager fikk altså gebyret
basert på det objektive kriteriet at hun ikke hadde gyldig billett.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Selv om grunnen til at klager ikke hadde gyldig billett skyldtes at hun hadde tenkt å kjøpe
billett om bord i toget, endrer dette ikke det faktum at klager ikke kunne fremvise gyldig billett
under billettkontrollen i en ubetjent vogn. NSBs kontrollører kunne derfor ilegge henne et
gebyr i henhold til transportvilkårene.

Det er passasjerens ansvar å ha gyldig billett. Nemnda mener det må være den reisende selv
som må lese skiltingen på vognene før man går på toget og tar plass i en betjent eller ubetjent
vogn. Skiltingen på dørene utenfor vognene og inne i togsettene er tydelig. Nemnda kan ikke
se at ileggelse av gebyr var feil i denne saken.

Nemnda har forståelse for at klager oppfatter det som en streng reaksjonsform å bli
ilagt gebyr i dette tilfellet. På den annen side burde klager etter nemndas vurdering ha
lest skiltingen på dørene før hun gikk på en ubetjent vogn. Klager ble i henhold til boten
kontrollert på strekningen mellom Frogner og Lillestrøm. Klager hadde da uansett tid nok til
å lese skiltet inne i den ubetjente vognen etter at hun hadde satt seg og før kontrollen ble
gjennomført. Hun kunne da ha gått over til en betjent vogn og kjøpt en tilleggsbillett. NSB har
i slike tilfeller en rett til å ilegge gebyr. Det må være opp til NSB eventuelt å vurdere om man
i et slikt tilfelle vil frafalle gebyret av rimelighetsgrunner. Gebyrets størrelse er godkjent av
Samferdselsdepartementet og nemnda finner ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.