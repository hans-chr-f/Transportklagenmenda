Vedtak i Transportklagenemnda - Fly

Sammendrag

Krav om standarderstatning, ekstra erstatning og refusjon
av advokatutgifter i forbindelse med overbooking.

Dato
14.02.2020

Saksnummer
2019-01222

Tjenesteytere
Finnair

Klager har i det vesentlige anført

26. juni 2018 skulle klager og en medpassasjer reise med AY912 fra Oslo til Helsinki, med
planlagt avgang fra Oslo kl. 08.45 og planlagt ankomst i Helsinki kl. 11.05. 

Da klager sammen med reisefølge skulle sjekke inn i skranke på Gardermoen, ble de av
innsjekkingspersonalet spurt om de ville gi fra seg setet på Finnair-flyet de skulle ta, mot
at de fikk en kompensasjon pålydende 250 euro per person og garantert plass på det
neste Finnair-flyet, som hadde avgang kl. 13.00. Klager og medpassasjeren takket ja til
tilbudet, og bagasjen ble sjekket inn av innsjekkingspersonalet. Klager oppgir at de ble
fortalt at de ville bli tildelt seter og få to kuponger à 250 euro ved gaten for flyvningen
med avgang kl. 13.00.

Klager anfører videre at da de skulle gå om bord på flyet med avgang kl. 13.00, ble
de nektet ombordstigning. De fikk oppgitt at det ikke var noen ledige plasser til dem
på flyet, og ingenting av det innsjekkingspersonalet hadde oppgitt overfor klager og
medpassasjeren, var registrert i systemet. Klager og medpassasjeren forsøkte da å finne
en Finnair-skranke, uten hell.

Klager anfører at vedkommende og medpassasjeren måtte ut gjennom tollen og
ankomsthallen og gå tilbake til avgangshallen for å få snakke med personalet de
opprinnelig hadde snakket med. Klager og medpassasjeren måtte insistere på å få
komme med Finnair-flyet som hadde avgang kl. 17.00. De fikk samtidig beskjed om at
bagasjen var på bagasjebåndet i ankomsthallen, så de måtte komme seg tilbake dit for
å hente bagasjen og deretter sjekke inn på nytt for å rekke flyvningen med avgang kl.
17.00.

Klager anfører at hele prosessen var svært slitsom. De mistet en båttur de hadde bestilt i
Helsinki som følge av at de kom frem til Helsinki såpass sent, og avhentingen av nøklene
til en leilighet de hadde leid, lot seg ikke gjøre på det opprinnelig avtalte tidspunktet.
Klager har oppgitt at de ble ikke tilbudt mat eller drikke av Finnair, og at de er svært
misfornøyde med Finnairs behandling av dem.

Klagers representant anfører at Finnair ett sted i den fremlagte dokumentasjonen
hevder at det var to ledige plasser på den opprinnelige flyvningen AY912, mens det
et annet sted står at det var kun én ledig plass. Representanten anfører at klager og
medpassasjeren uansett ikke ville ha samtykket til å måtte splittes, slik at kun én reiste
til Helsinki, mens den andre måtte bli værende igjen i Oslo. Representanten anfører
videre at klager og medpassasjeren måtte kunne stole på at det de fikk beskjed om
av innsjekkingspersonalet, var korrekt, og at Finnair må godta at deres ansatte og
representanter har begått feil og ikke har opptrådt korrekt i det aktuelle tilfellet.

Det vises for øvrig til klagers og representantens anførsler i fremlagte dokumenter.

Klager krever standarderstatning på 250 euro per passasjer, 500 euro totalt, i henhold
til anført avtale i forbindelse med endringen av flyreisen, erstatning på 75 euro som
følge av forsinket ankomst i Helsinki og refusjon av alle advokatutgifter i forbindelse med
saken.

Tjenesteyterne har i det vesentlige anført
Finnair-flyvningen AY912 var i utgangspunktet overbooket, og i tråd med vanlig prosedyre
ble kundene spurt ved innsjekking om de frivillig ville gi fra seg setet sitt i tilfelle
flyvningen skulle vise seg å være overbooket.

Klager og medpassasjeren takket ja til Finnairs tilbud om å bli flyttet til flyvningen kl.
13.00 mot at de fikk kompensasjon i tilfelle den opprinnelige flyvningen skulle vise seg å
være overbooket. Passasjerenes bagasje ble sjekket inn, men satt på vent, slik at de ville
bli lastet om bord på flyet dersom det var ledige seter igjen etter at ombordstigningen
var avsluttet. Passasjerene ble forklart og rådet til å gå til gaten for flyvningen AY912 for å
se om det var ledige seter igjen etter at ombordstigningen var avsluttet, 15 minutter før
avgang. Passasjerene ble fortalt ved innsjekking at kompensasjonen var på 125 euro per
kunde, og at de ville bli booket om ved gaten dersom det ikke var noen ledige seter igjen
etter at ombordstigningen var avsluttet.

Klager og medpassasjeren henvendte seg til personalet ved gaten for flyvningen
AY912 før ombordstigningen hadde startet, og spurte om det var noen ledige seter.
Passasjerene ble forklart at det ikke var mulig å gi svar på om det var noen passasjerer
som ikke ville møte opp, før etter at ombordstigningen var avsluttet, 15 minutter før
flyets avgang. Dersom noen ikke møtte opp, ville klager og medpassasjeren få seter. De
ble bedt om å vente ved gaten frem til ombordstigningen var avsluttet.

Etter at ombordstigningen var gjennomført, var det ett sete igjen på flyvningen. Klager og
medpassasjeren ble ropt opp, men de dukket ikke opp. Deretter måtte gaten lukkes, og
det ble registrert at klager og medpassasjeren ikke hadde møtt opp.

Klager og medpassasjeren møtte så opp ved gaten for den neste Finnair-flyvningen
til Helsinki, AY914, da ombordstigningen for denne startet. Siden passasjerene ikke
hadde kontaktet Finnair-personale, hadde ikke noe i den opprinnelige bookingen
deres blitt endret. Ved gaten for AY914 ble de fortalt at de ikke var blitt booket inn
på denne flyvningen, siden det hadde vært plass på den opprinnelige flyvningen.
Klager og medpassasjeren ble satt opp på en venteliste i tilfelle det var noen av
passasjerene som ikke møtte opp til flyvningen AY914. De ble bedt om å vente ved gaten
til ombordstigningen var over, men de forlot gaten igjen og ble på nytt registrert med
manglende oppmøte.

Da klager og medpassasjeren deretter kontaktet Finnair-personalet på Gardermoen,
ble de anbefalt å hente bagasjen fra ankomsthallen, og de ble ombooket til flyvningen
AY916.

Finnair har tilbudt seg å betale den opprinnelige kompensasjonen på 125 euro per
person til begge passasjerene, selv om de ble registrert med manglende oppmøte i
forbindelse med den opprinnelige flyvningen AY912. Dette på tross av at de flere ganger
ble bedt om å bli værende ved den opprinnelige gaten frem til ombordstigningen var
avsluttet.

I henhold til EU-forordning 261/2004 må passasjerene møte opp i tide ved gaten for
å ha rett på kompensasjon. Klager og medpassasjeren møtte opp ved gaten mens
innsjekkingen fremdeles var åpen, men ble ikke værende frem til ombordstigningen var
over, selv om de ble bedt om dette. Dermed ble ikke kundene nektet ombordstigning i
forbindelse med AY912. Da passasjerene heller ikke hadde bekreftet plass på den neste
flyvningen, AY914, har de ikke rett på kompensasjon for nektet ombordstigning. De
møtte uansett ikke opp ved gaten for denne flyvningen heller da ombordstigningen var
over. Det vises for øvrig til fremlagt dokumentasjon.

Finnair kan etter dette ikke imøtekomme klagers krav.

Nemnda bemerker

Dersom passasjerer nektes ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med
forordningens artikkel 7, samt assistere dem i samsvar med artikkel 8 og 9, det vil si
tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Det fremgår av de fremlagte opplysningene fra begge parter at klager og
medpassasjeren meldte seg som frivillig til omruting til en senere flyvning
mot kompensasjon. Hva som ble sagt og avtalt mellom klager og den ansatte i
innsjekkingsskranken, i tillegg til hva som ble sagt ved gaten, er imidlertid bevisspørsmål
som vanskelig kan klarlegges under saksbehandlingen. På dette grunnlag avvises saken,
jf. transportklagenemndforskriften § 6-2 bokstav d.

Vedtak

Saken avvises.