Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-03746

Tjenesteytere
SAS

Klager har i det vesentlige anført

Klager skulle reise fra Stavanger til Trondheim den 1. november 2018 kl 19.15 med
ankomst kl 20.25 med flight SK4486. Avgangen ble kansellert og klager ble booket om via
Oslo samme kveld. Hun ankom endelig bestemmelsessted kl 23.30, mer enn tre timer
forsinket. 

Klager stiller seg undrende til kanselleringen da det gikk andre fly på strekningen både til
Trondheim og Oslo på tidspunktet klager satt og ventet. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4486 ble kansellert grunnet mangel på mannskap som følge av dårlige værforhold.
Flymaskinen var planlagt å fly følgende ruter:

SK4482 Stavanger-Trondheim - omdirigert til Oslo grunnet værforhold
SK4485 Trondheim-Stavanger - kansellert (vær)
SK4486 Stavanger-Trondheim - kansellert (vær)

Foregående flyvning SK4482 mellom Stavanger og Trondheim ble omdirigert til Oslo
grunnet dårlige værforhold i Trondheim, sterke vindkast. Det var svært vanskelige
landingsforhold; vindretningen forandret seg med hyppige mellomrom, og det var til dels
kraftige vindkast. Flyindividet som skulle operere klagers flyvning stod dermed fast på
Gardermoen. SAS viser til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

Klager ble booket om til neste ledige avgang samme kveld via Oslo. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av sterk vind.

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.