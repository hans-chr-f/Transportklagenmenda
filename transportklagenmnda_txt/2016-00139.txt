Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
23.01.2017

Saksnummer
2016-00139

Tjenesteytere
NSB AS

Klager har i det vesentlige anført

Klager ble stoppet i kontroll på toget strekning Drammen-Asker. Han hadde gyldig
Brakar ungdomskort. Han fikk beskjed om at det ikke var gyldig og fikk av den grunn
kontrollgebyr. Han har de to-tre siste årene tatt tog på strekning Drammen-Asker opptil
flere ganger i uke. Han viste sitt Brakar ungdomskort og fått beskjed om at dette er
iorden. 

Klagers representant erkjenner at det er ett grenseskille mellom Lier-Asker og at det
heller ikke var så utenkelig at dette ungdomskortet gjaldt til Asker.  Klagers representant
ser at NSB har rettningslinjer og paragrafer og gå etter,  men mener helt bestemt at disse
ikke blir fulgt i praksis. 

I representantens korrespondanse med NSB får man en følelse av at NSB mener at
klager har sneket seg på toget og at alle som eventuelt får bot har gjort dette med viten
og vilje. Klagers respresentant mener at det er NSB som har gitt feilinformasjon opptil
flere ganger og henviser til at klager har fremvist billett flere ganger uten å ha blitt ilagt
gebyr. 

Klagers representant krever gebyret slettet.

Tjenesteyterne har i det vesentlige anført
Klager ble påtruffet på tog 1649 hvor det ble utført billettkontroll etter Lier stasjon. Ved
kontroll fremviste klager en "Brakarbillett" som er gyldig for transport i Buskerud.  Etter
Lier var neste stopp for tog 1649 Asker - altså utenfor Buskerud og gyldighetfor billetten
klager presenterte for kontrolløren. 

NSB kan ikke legge til grunn at det skal ha blitt uført billettkontroll flere ganger forut
for at klager ble ilagt gebyr, og at dette passerte uten problemer, gitt at billettkontroll
har skjedd mellom Lier - Asker eller i Akershus/Oslo og samme type billett har blitt
presentert. NSB finner det usannsynlig at dette skulle ha passert uten gebyr eller noen
form for anmerkning. 

Hvorvidt klager tidligere har tatt plass i betjent vogn og konduktøren da ikke har
bemerket noe til presentert billett, så kjenner vi da heller ikke til hvor på reisen billetten
har blitt vist og hvilen billett som har blitt vist. Det er imidlertid klagers ansvar å velge en
billett som er gyldig for hele reisen. 

NSB henviser til kontrollørens uttalelser og legger til grunn at klager var klar over
gyldigheten av sin billett, og ikke hadde intensjon om å kjøpe billett for hee reisen han
skulle benytte seg av. 

NSB henviser til sine transportvilkår og forholder seg til det objektive kriterium og faktum
at klager ikke kunne presentere gyldig billett for reisen han benyttet seg av ved kontroll,
og opprettholder krav om betaling av gebyret.

Nemnda bemerker

Klager som er 15 år reiste på toget mellom Drammen og Asker med et ungdomskort fra
Brakar som kun var gyldig for reiser innen Buskerud fylke.

Ved kontroll på toget i ubetjent vogn mellom Lier og Asker ble han ilagt gebyr. 

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt gebyr. Bestemmelsen er objektiv og gebyr kan således
ilegges selv om passasjeren ikke har opptrådt klanderverdig. 

Klagers mor hevder at sønnen var i god tro. Han har reist på denne strekningen jevnlig
i 2-3 år og er blitt kontrollert mange ganger uten at noen kontrollører har hatt noe å
bemerke. 

Nemnda holder det for lite sannsynlig at klager ikke var kjent med reisekortets
geografiske begrensning. Det anses også usannsynlig at klager har vært utsatt for
billettkontroll utenfor Buskerud fylke og at kortet er blitt akseptert. Nemnda viser til den
nærmere redegjørelse fra NSB.

Nemnda finner ikke grunnlag for å anbefale at gebyret frafalles.

Vedtak

Transportklagenemda Kollektivtransport finner ikke å kunne anbefale at klager gis
medhold i klagen.

Vedtaket er enstemmig.