Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
11.06.2020

Saksnummer
2020-01078

Tjenesteytere
Ruter

Klager har i det vesentlige anført

Klager viser til at hun ble ilagt gebyr selv om hun hadde gyldig billett. Klager anfører
at hun kjøpte billett før hun gikk på T-banen. Under kontrollen opplevde klager at
kontrollørene nektet å levere tilbake legitimasjonen hennes, samt at hun ble holdt igjen
slik at hun ikke fikk gått av T-banen.

Klager krever at gebyret frafalles. Klager krever i tillegg en skriftlig beklagelse fra
kontrolløren som holdt henne igjen og kompensasjon for kontrollørens atferd.

Tjenesteyterne har i det vesentlige anført
Ruter viser til at klager ble stoppet i billettkontroll om bord T-banelinje 2 fra Majorstuen
den 18. februar 2020.

Ruter beklager at klager opplevde kontrollen som ubehagelig og vil ta dette videre med
de ansvarlige.

Ruter viser til at klager ble ilagt gebyr fordi billetten var kjøpt for sent. Ruter har
dokumentert at billetten ble bestilt kl. 09:04:35 og var gyldig fra kl. 09:04:46. Av
gebyrrapporten fremgår det at klager satt om bord på T-banen når kontrollørene gikk
om bord og startet kontrollen fra Majorstuen, men klager anfører at hun reiste fra
Majorstuen. Ruter viser til at dette ikke er relevant, da billetten uansett er kjøpt etter at
T-banen kjørte fra Majorstuen. Ruter har i den anledning vist til sanntidsloggen hvor det
fremgår at T-banen var på Majorstuen fra kl. 09:03:53 til kl. 09:04:38.

Ruter krever at gebyret opprettholdes.

Nemnda bemerker

Klager ble ved kontroll på T-banelinje 2 den 18. februar 2020 ilagt gebyr som følge av at
hun hadde kjøpt billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapplikasjon må billett
være kjøpt og bekreftet før påstigning.

Nemnda legger til grunn opplysninger fra Ruters sanntidssystem om at T-banen forlot
Majorstuen kl. 09:04:38. Klagers billett var først gyldig fra kl.09:04:46, dvs. 8 sekunder
etter avgang.

Klager hadde følgelig ikke gyldig billett da hun gikk om bord på T-banen og vilkårene for å
ilegge gebyr var dermed til stede.

Nemnda har forståelse for at reaksjonen kan oppleves streng. Av hensyn til
reiseforetakene er det imidlertid nødvendig å ha en konsekvent praksis da det er ulike
årsaker til at reisende kjøper billett sent.

Vedtak

Transportklagenemnda for kollektivtransport finner ikke å kunne anbefale at klager gis
medhold.