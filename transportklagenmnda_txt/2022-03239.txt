Vedtak i Transportklagenemnda - Fly

Sammendrag

Krav om frafall av betaling for kjøpte billetter.

Dato
12.09.2023

Saksnummer
2022-03239

Tjenesteytere
Tripmonster / Tripmate
SAS
Turkish Airlines

Klager har i det vesentlige anført

Klager (tre personer) bestilte flybilletter hos Tripmonster fra Tromsø via Oslo og Istanbul
til Kairo med avreise 5. juli 2022, opererende flyselskap SAS og Turkish Airlines. Ved
betaling av reisen valgte klager å benytte Klarna. Den 4. juli får klager beskjed om at
flyvningen fra Tromsø til Oslo ble kansellert og at SAS har liten mulighet til å ombooke
reisefølget. 

Klager krever standarderstatning og frafall av betaling for billettene, samt refusjon av
ekstra utgifter.

Tjenesteyterne har i det vesentlige anført
Turkish Airlines har anført at klager må kontakte sitt reisebyrå for refusjon.

SAS har anført at klager har ikke fremsatt noen krav til flyselskapet på grunn av forsinket
eller kansellert fly. Billettene er utstedt med Turkish Airlines sitt billettnummer, så det
kan være de som må refundere billetten til reisebyrået.

Det er ikke inngitt tilsvar fra Tripmonster til nemnda.

Nemnda bemerker

Klager har valgt betalingsløsning gjennom Klarna og krever fritak for betalingsplikt for
flybillettene. Nemnda bemerker innledningsvis at nemnda ikke har mandat til å fatte
noen anbefaling rettet mot selskapet Klarna, jf. transportklagenemndforskriften § 1-3.

Nemnda legger til grunn at SK4417 fra Tromsø til Oslo ble kansellert som følge av SAS-
pilotstreiken. Streiken var ikke en ekstraordinær omstendighet i forordningens forstand
og klager har krav på standarderstatning med 600 EUR pr. person, til sammen 1 800 EUR
for tre personer dersom dette ikke allerede er utbetalt. 

Ved kansellering har passasjeren rett til å velge mellom full refusjon av billettprisen eller
omruting, jf. EU-forordning 261/2004, artikkel 8. 

Klagers billetter var utstedt på et Turkish Airlines-dokument med Turkish Airlines
rutenummer på flyvningene. Flyvningen som ble kansellert skulle opereres av SAS.
Det er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et "transporterende luftfartsselskap" et
"lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har avtale med denne passasjeren". Det fremkommer av klagers billett at flygningene
er operert av Turkish Airlines og SAS i et såkalt "code share" samarbeid, det vil si at
flyselskapene samarbeider om reiseruten og selger denne som en gjennomgående reise
merket med rutenumrene til det flyselskapet som har utstedt billetten, selv om en eller
flere av strekningene faktisk flys av et annet selskap. 

Med støtte i EU-domstolens avgjørelse C-561/20 legger nemnda til grunn at SAS på grunn
av pilotstreiken i selskapet kan holdes ansvarlig i denne saken. Nemnda anbefaler derfor
at SAS utbetaler 600 EUR per person til klager i standarderstatning. 

Når det gjelder kostnaden til flybillettene, er det Turkish Airlines som er ansvarlig for
dette. Selskapet kan eventuelt søke hel/delvis regress fra SAS i ettertid. 

Når det gjelder klagers krav på utgifter til mat, hotell og ferjeutgifter er disse utgiftene
ikke dokumentert eller forklart nærmere, og nemnda har derfor ikke grunnlag for
anbefale at klager gis medhold i disse kravene.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 600 EUR pr
person dersom klager ikke har fått dette, og at Turkish Airlines refunderer kostnaden til
flybillettene.