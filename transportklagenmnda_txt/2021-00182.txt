Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
22.03.2021

Saksnummer
2021-00182

Tjenesteytere
AtB AS

Klager har i det vesentlige anført

Klager ble ilagt gebyr 20. januar 2021. Klager anfører at det i billettappen hennes stod
at hun hadde aktiv billett, men at betalingen hadde feilet grunnet nytt EU-direktiv som
gjorde at kortopplysninger måtte legges inn på nytt. Klager forklarer at AtB har registrert
forsøket på å betale på Vipps, men etter at klager forsøkte å betale med kredittkort
trodde appen at hun hadde kjøpt billett. Klager mener at når det stod at hun hadde aktiv
billett i appen så er det misvisende fra AtB sin side. Klager anfører at hun derfor trodde
at hun hadde gyldig billett. 

Klager mener hun ble behandlet på en uhøflig måte av kontrolløren siden vedkommende
sa at hun snek på bussen, noe hun mener hun ikke gjorde siden det kom tydelig frem at
hun hadde fått beskjed om at hun hadde aktiv billett. 

Klager mener det er systemet til AtB som må forbedres og at beskjeden om at hun
hadde aktiv billett må fjernes siden dette var feil. Klager forklarer at hun selvsagt kjøpte
ny billett da hun fikk vite hva som hadde skjedd. Hun legger til at hun gjerne skulle fått
denne beskjed i appen for å unngå å bli lurt til å tro at hun hadde gyldig billett. 

Etter å ha mottatt AtB sitt tilsvar i saken legger klager til at dersom hun må betale
gebyret, så ber hun om en avklaring om når betalingsfristen skal være da informasjonen
AtB har gitt vedrørende betalingsfrist har vært forvirrende. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 20. januar 2021 fordi hun ikke kunne fremvise gyldig billett under
billettkontrollen. Det fremgår av AtBs Transportvedtekter nr. 3 f at passasjeren skal

«oppbevare billetten og rabattbeviset under hele reisen og helt til passasjeren har forlatt
transportmiddelet eller kontrollsonen.» Dersom den reisende ikke kan fremvise gyldig
billett i en kontrollsituasjon, vil det anses som å reise uten gyldig billett. AtBs regelverk
gjelder for alle som befinner seg ombord på AtB sine transportmidler.

Det kan være mange årsaker til at betaling ikke ble gjennomført. I slutten av desember
2020 kom det et nytt EU-direktiv for sikker betaling. Hensikten bak direktivet var å
øke sikkerheten for nettbetalinger. Dette har ført til at mange kortutstedere har hatt
problemer med å oppdatere sikkerheten i bankkortene til kundene sine.

AtB har hatt god dialog med leverandøren av AtB Mobillett, og var tidlig ute med å
oppdatere betalingsløsningen som benytter Nets som betalingsformidler. AtB viser til
driftsmeldingene for Nets som viser at det ikke er noen problemer knyttet til AtB sin
betalingsformidler. AtB kan ikke holdes ansvarlig for problemer som oppstår utenfor AtB
sin kontroll, og internt i forbindelse med kundenes kortutstedere. 

Klager viser til et skjermbilde der hun får opp en feilmelding om at hun allerede har
gyldig billett. Dette er en feilmelding som kun skal vises dersom man nylig har kjøpt en
billett, og er ment for å forebygge «dobbeltkjøp». Klager har ikke tatt kontakt med AtB før
gebyret ble ilagt hvilket var 18 dager etter bestillingen den 2. januar 2021, og mener at
dette ikke kan vektlegges for behandlingen av klagen. Billettkjøpet har aldri blitt verifisert
av Mobillettsystemet hvilket betyr at det aldri har vært en gyldig billett under "Mine
billetter" i klagers Mobillettapp. 

Det fremgår av AtBs transportvedtekter at det er den reisendes ansvar at man til enhver
tid skal påse at man har gyldig billett før man reiser.

Klager anfører i sin klage at hun ikke fikk noen varsel om at betalingen ikke hadde gått
gjennom. Når man kjøper billett i Mobillett, vil alle gjennomførte kjøp dukke opp under
menyen «aktive billetter». Når man kjøper periodebillett, vil man i tillegg få opp hvor
mange dager som er igjen.

I dette tilfellet forsøkte Klager å kjøpe en billett 2. januar .2021, og betalingen fikk
betalingsstatus «feilet» kort tid etterpå. Vanligvis blir nettbestillinger reservert i 1-5
dager. Dersom betalingen feiler, vil dette beløpet bli frigitt. Den 20. januar 2021 ble det
gjennomført billettkontroll, og da hadde klager fortsatt ikke oppdaget at kjøpet ikke
hadde gått gjennom. Dette utgjør 18 dager som klager har reist uten gyldig billett.

AtB kan ikke tillate en praksis hvor reisende på grunn av eksterne forhold utenfor AtBs
kontroll ikke fremviser gyldig billett. Å vise til at man forsøkte å bestille en billett 18 dager
tidligere er ikke tilstrekkelig, når transaksjonen ikke går gjennom.

På bakgrunn av dette opprettholder AtB sin tidligere avgjørelse i saken.

Nemnda bemerker

Klager ble ilagt gebyr på bussen den 20. januar 2021 fordi hun ikke kunne fremvise gyldig
billett ved kontroll.

Det er dokumentert fra klagers egen telefon at klagers billettkjøp den 2. januar 2021
feilet, og at hun således ikke hadde gyldig billett ved kontrollen. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

At klager ved forsøk på kjøp den 20. januar 2021, etter kontrollen, fikk opp en melding
om at hun hadde en aktiv billett, endrer ikke på dette. Klager kunne ikke fremvises billett
ved kontrollen, og det var grunnlag for ileggelse av gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.