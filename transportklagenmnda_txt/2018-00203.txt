Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2018-00203

Tjenesteytere
Norwegian

Klager har i det vesentlige anført

Klager reiste med Norwegians flyvning D85335 fra Bergen (BGO) til Alicante (ALC) 13.
desember 2017 kl. 20.00. Klager ankom sin destinasjon elleve timer forsinket, og har
fremsatt krav om standardkompensasjon i henhold til EU-forordning 261/2004 på 400
euro pr. passasjer, totalt 800 euro for to passasjerer.

Tjenesteyterne har i det vesentlige anført
Norwegians flyvning D85335 fra Bergen til Alicante 13. desember 2017 ble forsinket med
23 minutter på grunn av sent innkommende fly. Underveis ble det bestemt at flyet måtte
foreta en sikkerhetslanding. En passasjer måtte forlate flyet fordi vedkommende ikke
forholdt seg til gjeldende sikkerhetsregler om bord. Flyet landet i Toulouse, da dette var
nærmeste flyplass på tidspunktet avgjørelsen ble tatt. Det var ingenting galt med flyet,
og valget om å lande ble tatt av sikkerhetsmessige årsaker da den omtalte passasjeren
utviste utagerende oppførsel mot andre passasjerer og besetningen om bord. 

Norwegian setter sikkerhet som sin første prioritet, og av hensyn til passasjerene og
besetningen ble situasjonen vurdert slik at den utagerende passasjeren måtte forlate
flyet. Av rapporten fremgår det at besetningen fikk kontroll over situasjonen og at
landingen i Toulouse foregikk uten videre dramatikk. 

Flyplassen i Alicante stenges om natten, og flyet kunne derfor ikke fortsette videre
samme kveld. Det ble derfor besluttet å forsette til Barcelona, hvor avgangen gikk videre
tidlig dagen etter. Berørte passasjerer mottok forpleining i tråd med EU-forordning
261/"004. 

Det fantes ingen andre alternativer for omruting av de berørte passasjerene hverken fra
Toulouse eller Barcelona, da flyet ankom så sent. Det ville derfor ikke hjulpet å omrute
berørte passasjerer. 

Flyvningen neste dag ble satt opp kl. 07.00 med nytt rutenummer D88555, samme fly og
samme besetning. Denne avgangen ble forsinket med én time og 24 minutter. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav.

Nemnda bemerker

Norwegians flyvning D85335 fra Bergen til Alicante 13. desember 2017 måtte foreta
en sikkerhetslanding i Toulouse, og klager kom elleve timer forsinket frem til sin
destinasjon. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Klagers flyvning måtte foreta en sikkerhetslanding i Toulouse på grunn av en utagerende
person om bord. Av sikkerhetsmessige årsaker måtte passasjeren forlate flyet i Toulouse.
Videre medførte nattstenging av flyplassen i Alicante til at passasjerene måtte tilbringe
natten i Barcelona og fly videre neste dag. Nemnda er av den oppfatning at en slik
sikkerhetslanding er å anse som en ekstraordinær omstendighet i forordningens
forstand. Norwegian satte opp ny flyvning tidlig neste morgen fra Barcelona til
Alicante for å begrense følgene av forsinkelsen. Nemnda finner det videre godtgjort at
forsinkelsen ikke kunne vært unngått selv om alle rimelige tiltak ble truffet. Forsinkelsen
gir etter dette ikke krav på standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.