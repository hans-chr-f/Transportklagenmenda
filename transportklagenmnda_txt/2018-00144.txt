Vedtak i Transportklagenemnda - Fly

Sammendrag

Krav om prisavslag for endret rutetid.

Dato
25.09.2018

Saksnummer
2018-00144

Tjenesteytere
Norwegian

Klager har i det vesentlige anført

Klager bestilte en reise med Norwegians flyvning DY7141 fra Oslo lufthavn (OSL) til
Boston 4. august 2018 kl. 17.50 og DY7142 fra Boston til Oslo 27. august kl. 21.20. Begge
flyvningene var direkteflyvninger. 

Klager anfører at reisen med Norwegian ble bestilt da Norwegian tilbød direkteflyvninger
begge veier og kort reisetid. Imidlertid ble det foretatt ruteendringer, og klager måtte
reise via London. Klager anfører at Norwegians opprinnelige tilbud fremstår som et
"lokketilbud", da klager kjøpte produkter som ikke eksisterte. Klager har derfor fremsatt
krav om kroner 1 000 i prisavslag pr. person pr. vei, eventuelt oppgradering til Premium-
klasse.

Tjenesteyterne har i det vesentlige anført
Klager hadde bestilt reise med DY7141 fra Oslo til Boston 4. august 2018 og DY7142 fra
Boston til Oslo 27. august for to passasjerer. 

Flyvningen lot seg dessverre ikke gjennomføre som planlagt, og klager ble booket om via
London. Avgangene har ikke endret dato. Endringen ble foretatt 13. desember 2017. 

I henhold til Norwegians vilkår forbeholder selskapet seg retten til å foreta
ruteendringer. Skulle ruteendringer over 60 minutter medføre at de reisende ikke lenger
ønsker å benytte seg av billetten, vil disse refunderes. I dette tilfellet har ikke klager
pådratt seg noen ekstrakostnader eller tap, og synes å ville benytte seg av reisen til
tross for den inntrufne ruteendringen. Norwegian gjennomførte ruteendringen i god
tid før reisen, og før to uker før original rutetid, og passasjeren har følgelig ikke krav på
kompensasjon etter EU-forordning 261/2004. 

Norwegian avviser på ovennevnte grunnlag klagers krav om erstatning eller
oppgradering.

Nemnda bemerker

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent, og legger til
grunn at flyselskapet har anledning til å endre avgangstidene.

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 jf. artikkel 7, med mindre
flyselskapet informerer om endringen minst to uker før planlagt avgangstid.

I dette tilfellet ble endringene foretatt flere måneder i forveien, og det er altså ikke
grunnlag for standarderstatning. Klager fikk en mer tidkrevende reise etter endringen
som følge av reisen ikke lenger var direkte, men inkluderte en mellomlanding. Nemnda
kan ikke se at dette er en ulempe som gir grunnlag for erstatning, da klager ikke har hatt
et økonomisk tap

Vedtak

Transportklagenemnda - fly anbefaler ikke at klager gis medhold.