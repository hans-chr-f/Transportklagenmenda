Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2018-00100

Tjenesteytere
Norwegian

Klager har i det vesentlige anført

Klager reiste med Norwegians flyvning DY1846 fra Oslo lufthavn (OSL) til Verona (VRN)
24. september 2017 kl. 07.30. Flyet var forsinket fra Oslo lufthavn, og da flyet nærmet seg
Verona fikk passasjerene informasjon om at det var tordenvær i Verona, og at flyet måtte
mellomlande i Milano. Passasjerene ble sittende i flyet mens flyet fylte bensin, og ankom
Verona først cirka kl. 13.20. Da klager ankom Verona, kunne en lokal taxisjåfør fortelle at
det ikke hadde vært tordenvær denne dagen. 

Klager har på ovennevnte grunnlag fremsatt krav om standardkompensasjon i henhold
til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning DY1846 fra Oslo til Verona 24. september 2017 ble forsinket med
41 minutter. Årsaken til forsinkelsen var værforholdene i Verona denne kvelden, som
medførte at flyvningen måtte omdirigeres til Milano. 

Det var kraftig regn og tordenvær i Verona denne dagen. Klagers flyvning måtte derfor
omdirigeres til Milano (MXP), hvor det måtte fylles drivstoff og flyet måtte vente til
værforholdene bedres. Norwegian anfører at de gjorde rimelige og riktige tiltak for å få
de reisende frem til Verona. Det var imidlertid begrenset med muligheter på grunn av
værforholdene. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY1846 fra Oslo til Verona 24. september 2017 måtte omdirigeres til
Verona. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen tordenvær i Verona, som medførte at klagers
flyvning måtte omdirigeres til Milano. I Milano fylte flyet drivstoff og ventet på bedrede
værforhold før det fortsatte til Verona. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at en forsinkelse på mer
enn tre timer ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.