Vedtak i Transportklagenemnda - Fly

Sammendrag

Krav om standardkompensasjon som følge av forsinket
flyvning. Selskapet har ikke inngitt tilsvar i saken.

Dato
24.08.2020

Saksnummer
2019-04402

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D85031 fra Oslo Torp (TRF) til Malaga (AGP)
29. august 2019. Flyvningen ble forsinket med ti timer og 26 minutter, og klager har på
denne bakgrunn fremsatt krav om standardkompensasjon i henhold til EU-forordning
261/2004 på 400 euro per person, totalt 1 600 euro for fire passasjerer.

Tjenesteyterne har i det vesentlige anført
Flyselskapet har tross oppfordring ikke inngitt tilsvar til nemnda. 

Av selskapets svar til klager fremgår det at flyvningen ble forsinket med ti timer og 26
minutter som følge av undersøkelse av en mulig teknisk feil under en tidligere avgang.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger da til grunn at klager ankom Malaga over ti timer forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har ikke gitt noen redegjørelse eller fremlagt noe dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 400 euro pr. person, totalt 1 600
euro for fire passasjerer.

Vedtak

Transportklagenemnda - fly anbefaler at Norwegian utbetaler til klager
standardkompensasjon på 1 600 euro.