Vedtak i Pakkereisenemnda

Sammendrag

Saken gjelder hotellstandard, Gran Canaria.

Dato
18.09.2013

Saksnummer
20/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: 14.510,-

Saken gjelder:

Saken gjelder hotellstandard, Gran Canaria.

Klager anfører at han den 24/11, dagen etter ankomst, fikk oversvømmelse med kloakk
utover hele gulvet. Han kontaktet resepsjonen, som fikk ordnet opp.

Dagen etter fikk han samme problem og deretter igjen den 27/11.

Han tok da kontakt med Ving, som sørget for nytt rom. Første natten i det nye rommet regnet
det mye og det rant vann inn i leiligheten.

På grunn av disse problemene, fikk de problemer med nattesøvnen og depresjon.

De krever full refusjon av reisens pris.

Ving anfører at klager tok kontakt med Ving første gang 27/11 og fikk da nytt rom. Som
kompensasjon for flyttingen fikk han et gavekort, som ble sendt hjem til klager fordi
Ving på det tidspunktet ikke kjente til at det hadde oppstått nye problemer.

Den 29/11 tok klager ny kontakt på grunn av oversvømmelsen på det nye rommet, og Ving ga
beskjed til hotellet. Den 2/12 tok klager igjen kontakt fordi problemet ikke var løst. Han fikk da
tilbud om nytt rom igjen, men ønsket ikke det.

På grunn av mangelfull oppfølging fra Ving fra 29/11 til 2/12 har Ving tilbudt et gavekort på
kr.4.500,-. I brev til nemnda av 18/2 2013 har Ving nå tilbudt at begge gavekort kan omgjøres
til kontanter hvis klager ønsker det.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra til turarrangør.

I dette tilfelle meldte klager fra i første omgang til hotellet da han fikk oversvømmelse med
kloakk på rommet. Nemnda finner at det var det naturlig å gjøre, men da oversvømmelsene
fortsatte tok han den 27/11 kontakt med Ving og fikk nytt rom. Også der fikk han
oversvømmelse, og en ny kontakt med Ving førte ikke til utbedring da Vings guide ikke fulgte
opp henvendelsen til hotellet.

Etter dette fikk de på nytt tilbud om å bytte rom, noe de ikke ønsket.

Etter nemndas syn var det naturlig at klager først tok problemet opp med hotellet og først den
27/11 kontaktet Ving. Da ble problemet i første omgang avhjulpet ved at han fikk nytt rom,
men det må uansett legges til grunn at det var en mangel i pakkereiselovens forstand at det
var oversvømmelse på rommet 24, 25 og 27/11.

Etter nemndas syn har ikke klager forspilt sitt krav på prisavslag for dette ved å rette
henvendelsene i første omgang til hotellet, som også forsøkte å ordne det.

At årsaken til oversvømmelsene skyldtes kraftig regnfall og problemer med avløpsrørene, som
anført av Ving, er sikkert riktig, men objektivt sett utgjør oversvømmelsene likevel en mangel
uansett årsak. Manglene de første dagene gir etter nemndas syn grunnlag for en noe større
kompensasjon enn kr.500,-.

For manglene i den andre leiligheten og Vings manglende oppfølging har Ving tilbudt
kr.4.500,-.

Etter en helhetsvurdering av alle forholdene finner nemnda at det bør gis et samlet prisavslag
på kr.6.000,-.

Vedtak:

Reklamasjonsnemnda anbefaler at det gis et prisavslag på kr.6.000,- inkludert det som
tidligere er tilbudt.

Vedtaket var enstemmig.