Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.11.2022

Saksnummer
2022-01251

Tjenesteytere
KLM

Klager har i det vesentlige anført

Klager (fire personer) skulle reise hjem fra Bordeaux til Oslo via Amsterdam den 4.
juni 2022. KL1316 fra Bordeaux til Amsterdam ble forsinket slik at klager mistet sin
videreforbindelse. 

I Bordeaux fikk klager beskjed om at flyet ble forsinket fordi det ikke kunne lande i
Amsterdam, fordi det manglet ledige rullebaner som følge av manglende personale på
flyplassen.

Klager ble booket om til neste fly, og landet i Oslo mer enn tre timer forsinket.

Klager krever standarderstatning i henhold til EU-forordning 261/2004, samt refusjon av
utgifter til drosje hjem kroner 1 155.

Tjenesteyterne har i det vesentlige anført
Klager ankom endelig bestemmelsessted tre timer og ti minutter forsinket som følge
av ATC(Air Traffic Control)-restriksjoner; stengt rullebane og sterk vind ved flyplassen i
Amsterdam den 4. juni 2022. For å unngå masseansamlinger av passasjerer på Schiphol,
ble et stort antall flyvninger av sikkerhetsmessige årsaker kansellert.

Hendelsen er ikke kompensasjonsberettiget, da årsaken til forsinkelsen ble forårsaket av
ekstraordinære omstendigheter utenfor KLMs kontroll.  

Klager bes henvende seg til sitt forsikringsselskap angående drosjeutgiftene, da slik
transport fra flyplassen ikke er en del av flyselskapets ansvar.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet KLM har uttalt at forsinkelsen skyldtes "runway restrictions" kombinert
med sterk vind. Som dokumentasjon på dette har selskapet fremlagt trafikklogg for den
aktuelle flighten, og operasjonell rapport om situasjonen. 

Selskapet har etter nemndas syn godtgjort at forsinkelsen skyldtes en ekstraordinær
omstendighet som ikke kunne vært unngått. Klager har etter dette ikke krav på
standarderstatning. 

Klager har videre krevet refusjon av drosjeutgifter etter ankomst Gardermoen. Nemnda
kan ikke se at det i denne saken foreligger grunnlag for å holde selskapet ansvarlig for
disse utgiftene. Klager er henvist til å søke dekning gjennom egne forsikringer.

Vedtak

Transportklagenemnda anbefaler at klagen ikke tas til følge.