Vedtak i Transportklagenemnda - Fly

Sammendrag

Krav om standardkompensasjon ved forsinkelse. Spørsmål
om reklamasjonsfrist etter EU-forordning 261/2004.

Dato
21.03.2019

Saksnummer
2018-02978

Tjenesteytere
Norwegian

Klager har i det vesentlige anført

Klager reiste med Norwegians flyvning DY7031 fra Oslo lufthavn (OSL) til Fort Lauderdale
(FLL) 10. april 2017. Flyvningen ble forsinket, og klager har i denne forbindelse fremsatt
krav om standardkompensasjon i henhold til EU-forordning 261/2004 på 600 euro pr.
person, totalt 1 200 euro for to passasjerer.

Tjenesteyterne har i det vesentlige anført
Saken gjelder forsinkelse på Norwegians flyvning DY7031 fra Oslo til Fort Lauderdale 10.
april 2017. Norwegian har i denne forbindelse vist til at den første klagen til Norwegian
ble sendt 30. juli 2018, ett år og tre måneder etter at flyvningen fant sted. 

Norwegian har anført at krav om erstatning må fremsettes innen rimelig tid og så snart
som mulig etter at er blitt kjent med forholdet. Spørsmål et er således om klagen er
fremsatt innen rimelig tid. 

I denne forbindelse har selskapet vist til Forliksrådets avgjørelse i F2017-016909, hvor
det legges til grunn at "innen rimelig tid" ikke kan være lengre enn ett år etter dagen for
reisen. Selskapet er av den oppfatning at klagers reklamasjon er fremsatt for sent, og har
på denne bakgrunn avvist klagers krav.

Nemnda bemerker

Klagen ble fremmet ett år og tre måneder etter at flyvningen fant sted.
Spørsmålet er om klagen er fremsatt i tide.

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir verken relative eller absolutte reklamasjonsfrister.

I norsk kontraktsrett finnes det på en rekke områder lovbestemmelser om at
reklamasjon må fremsettes innen rimelig tid for at klager skal beholde sitt krav. Videre
gjelder det også utenfor lovregulerte områder et krav om reklamasjon innen rimelig
tid, som må anses som utslag av et generelt kontraktsrettslig prinsipp. Pakkereiseloven
§ 26 har til sammenlikning regler om at klager må fremsette sitt krav "uten ugrunnet
opphold".

EU-domstolen har i dom C-139/11 som gjaldt foreldelse uttalt at i mangel av regler i EU-
retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet.

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Retten til erstatning ble
dermed ansett for å ha falt bort.

Selv om svensk rettspraksis ikke er direkte bindende, mener nemnda at det er naturlig
å se hen til praksisen fra Högsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett
må stilles krav til passasjerene om at de må reklamere innen rimelig tid for at kravet skal
være i behold. Det vises til sammenhengen i regelverket for øvrig, og til at EU-retten ikke
stenger for at reglenes innhold utfylles av nasjonal rett. Det vises også til at hensynet til
bevissikring tilsier at en part må varsles innen rimelig tid om krav som rettes mot parten.

I dette tilfellet fremmet klager sitt krav mot Norwegian ett år og tre måneder etter
gjennomført flyvning. Passasjeren har etter nemndas syn her ikke inngitt klage innen
rimelig tid. Retten til erstatning etter forordningen må dermed anses bortfalt. 

Saken avvises som for sent fremsatt.

Vedtak

Transportklagenemnda - fly anbefaler ikke at klager gis medhold.