Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.11.2012

Saksnummer
265/12F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til London Gatwick 11. mars 2012 med DY1310. Flyet ble kansellert,
og klager måtte kjøpe ny billett med et annet flyselskap til London Heathrow.

Klager mener hendelsen ikke var utenfor Norwegians kontroll, og krever standarderstatning
250 euro, samt refusjon av mat- og parkeringsutgifter.

Det vises for øvrig til klagers brev.

Norwegian har i det vesentlige anført:

DY1310, som ble operert av maskinen G-LSAB, ble kansellert som følge av dødsfallombord på
en tidligere flyvning. Før G-LSAB skulle operere ruten DY1310, skulle den operere Alicante -
Oslo som DY1791.

Etter take off fra Alicante oppstod det et dødsfall om bord blant passasjerene. Maskinen
måtte derfor lande på nærmeste flyplass som var Amsterdam. Flyet ble 10 timer forsinket,
som medførte at at crewet gikk ut på arbeidstid. Dette medførte videre at Norwegian ikke fikk
anledning til å operere DY1310 Oslo - London.

Den uforutsette hendelsen var utenfor Norwegians kontroll, og ble forårsaket av
ekstraordinære omstendigheter som ikke kunne vært unngått selv om alle rimelige tiltak var
truffet. I henhold til EU forordning 261/2004 bør flyselskapenes forpliktelser være begrenset
ved slike hendelser.

Klager fikk tilbud om enten full refusjon eller ombooking til neste ledige avgang. Klager valgte
sistnevnte.

Norwegian har refundert klagers billett med British Airways, og ønsker å refundere klagers
utgifter til forpleining i ventetiden mot originale kvitteringer. Utover dette kan Norwegian
dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Nemnda legger på bakgrunn av de foreliggende opplysninger til grunn at DY1310 ble
kansellert som følge av at flyet var blitt forsinket tidligere på dagen som følge av dødsfall om
bord. Forsinkelsen førte til at besetningen overskred maksimal tillatt arbeidstid.

Nemnda er av den oppfatning at innstillingen skyldes en ekstraordinær omstendighet. Under
de rådende forhold kunne innstillingen ikke unngås selv om alle rimelige tiltak var truffet.
Innstillingen gir følgelig ikke rett til standarderstatning etter forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS