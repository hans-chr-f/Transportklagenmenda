Vedtak i Transportklagenemnda
- Kollektivreiser

Sammendrag

Billett kjøpt for sent / krav om frafall av gebyr

Dato
03.04.2020

Saksnummer
2020-00446

Tjenesteytere
Ruter

Klager har i det vesentlige anført

Klager reiste fra Brynseng til Stortinget da han ble ilagt gebyr 6. januar 2020. Klager
anfører at han pendler mellom Oppegård og Oslo hver uke og kjøper månedsbillett
fra Vy, noe han har gjort i mange år. Videre anfører han at den 6. januar 2020, som var
klagers første arbeidsdag etter nyttår, satt på med sin samboer til Brynseng stasjon hvor
han tok T-banen til Stortinget. Klager anfører at han kom på at han hadde glemt å fornye
månedsbilletten og derfor kjøpte en billett i Ruter-appen etter at han hadde gått av T-
banen. Klager forklarer at han etter dette ble stoppet i kontroll. 

Klager viser til sin billetthistorikk hos Vy, samt det at han hadde kjøpt billett i Ruter-appen
og ber derfor om at det blir utøvd skjønn i denne saken. 

Etter at klager har mottatt tilsvaret fra Ruter legger han til at han er svært uenig i
tilsvaret. Ruter argumenter med at den reisende selv ikke kan bestemme når billetten
skal kjøpes og dette gjør klager heller ikke. Klager legger også til at han er en pendler
som kjøper månedsbillett hver måned, hvert år. Klager mener det ligger i Ruter
sine interne retningslinjer at hver situasjon skal håndteres individuelt, og at i denne
situasjonen er vurderingen gjort feil. Med henvisning til to nyhetsartikler, henholdsvis
fra Dinside.no og Aftenposten, som omtaler to saker som klager mener gjelder nøyaktig
tilsvarende situasjon som klager selv var i, men som fikk to helt ulike utfall. Klager mener
dette viser at Ruter ikke viser skjønn i tilfeller hvor de absolutt burde det. 

Klager krever frafall av gebyret.

Tjenesteyterne har i det vesentlige anført

Klager ble ilagt gebyr i en utkontroll på Stortinget T-banestasjon 6. januar 2020 fordi han
hadde kjøpt billetten for sent.  Billetten må være bekreftet og nedtellingen startet før
man går om bord.

Klager har i sin henvendelse skrevet at han hadde glemt å kjøpe billett og gjorde dette
etter at han hadde fullført reisen og gått av T-banen på Stortinget T-banestasjon hvor
kontrollen var. Klager har opplyst at han reiste fra Brynseng til Stortinget. Dette er en
reise på 10 minutter. Klagers billett ble bestilt kl. 08:36:31 og var gyldig fra kl. 08:36:44.
Gebyret ble ilagt kl. 08:37:32.

Dersom Ruter hadde åpnet for at kunden selv bestemmer hvor på reisen de skal kjøpe
billett, ville det gjort det umulig for kontrollørene å skille på hvem som betaler når de
oppdager kontroll og de som har til hensikt å betale for seg.

Ruter ser ingen grunn til frafall av gebyr i dette tilfellet.

Nemnda bemerker

Klager ble ilagt gebyr på T-banen 6. januar 2020 fordi han hadde kjøpt billett for sent.
Klager har opplyst at han kjøpte billett da han gikk av T-banen, etter å ha kjørt en
strekning på 10 minutter, og ble da kontrollert i en utkontroll på Stortinget. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Vedtak

Transportklagenemnda for kollektivtransport finner ikke å kunne anbefale at klager gis
medhold.