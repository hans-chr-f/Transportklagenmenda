Vedtak i Transportklagenemnda
- Kollektivreiser

Sammendrag

Krav om refusjon av bussbilletter, flybilletter og hotellovernatting
som følge av at buss til Preikestolen kjørte fra klager og reisefølge.

Dato
13.09.2022

Saksnummer
2022-01076

Tjenesteytere
Pulpit Rock Tours (Boreal)

Klager har i det vesentlige anført

Klager hadde kjøpt Pulpit Rock-bussbilletter fra Boreal Travel AS for å reise fra Scandic
City i Stavanger til Prekestolen og tilbake den 28. mai 2022. Avreise fra Scandic City skulle
være kl. 10.55. Klager anfører at bussen aldri plukket dem opp, og at den i stedet bare
kjørte fra dem på holdeplassen siden den var fullbooket. Klager anfører at de aldri fikk
noen beskjed om at reisen var innstilt. Klager anfører at de 1,5 time etter opprinnelig
avreisetidspunkt fikk beskjed på telefon, etter selv å ha kontaktet selskapet, om at reisen
var kansellert og at de ikke stilte med ny buss, verken samme dag eller dagen etter.

Klager anfører at de reiste med fly fra Oslo til Stavanger utelukkende for å gå
Prekestolen, og hun krever således at selskapet dekker utgiftene til flybilletter og
hotellovernatting i Stavanger, i tillegg til at det gis refusjon av selve bussbillettene som de
ikke fikk brukt.

Tjenesteyterne har i det vesentlige anført
Boreal Travel AS har på tross av anmodning og oppfordring ikke inngitt tilsvar i saken.

Overfor klager har selskapet tilbudt klager refusjon av bussbillettene og to gratisbilletter
med Pulpit Rock Tours, men de har avslått klagers krav om refusjon av flybilletter og
hotellovernattingen.

Nemnda bemerker

Nemnda bemerker innledningsvis at det er uheldig at Boreal Travel AS ikke har inngitt
tilsvar i saken. Nemnda kan likevel treffe vedtak på grunnlag av de opplysningene som er
fremkommet tidligere i saken, jf. transportklagenemndforskriften § 5-3 tredje ledd.

Klager har fremsatt krav om refusjon av bussbilletter, flybilletter og hotellovernatting
som følge av at bussen de skulle ta fra Scandic City i Stavanger til Preikestolen den 28.
mai 2022 kjørte fra dem.

I henhold til fraktvilkårene på nettsidene til Pulpit Rock Tours, punkt 14, plikter
transportøren, dersom reisen blir kansellert, å ordne med videre transport for
passasjerene innen rimelig tid. I tilfeller der slik transport ikke finner sted innen rimelig
tid, har passasjerene rett til erstatning for direkte tap dersom transportøren har handlet
uaktsomt. Da selskapet som nevnt ikke har inngitt tilsvar i saken og heller ikke overfor
klager har imøtegått påstanden om at bussen var fullbooket og at dette var årsaken
til at den kjørte fra klager og reisefølget, mener nemnda at det må legges til grunn at
selskapet har handlet uaktsomt i dette tilfellet. Klager har således rett på å få dekket det
direkte tapet, som er bussbillettene.

Videre legger nemnda på bakgrunn av klagers opplysninger til grunn at det dreier seg
om en overbooking i dette tilfellet. I henhold til EU-forordning 181/2011 artikkel 19
nummer 1 skal transportøren ved overbooking umiddelbart tilby passasjeren valget
mellom fortsatt reise eller omruting så snart som mulig og refusjon av billettprisen.
Klager har i klagen til nemnda opplyst om at selskapet ikke tilbød fortsatt reise eller
omruting. Nemnda er således av den oppfatning at selskapet ikke har oppfylt sin
forpliktelse i henhold til forordningen og derfor må utbetale erstatning tilsvarende 50 %
av billettprisen i tillegg til refusjonen av selve billettprisen, jf. artikkel 19 nummer 2.

Hva gjelder de indirekte tapene, flybillettene og hotellovernattingen, kan ikke nemnda
se at disse dekkes av verken fraktvilkårene, den nasjonale reisegarantien eller EU-
forordningen. Nemnda kan heller ikke se at klager har krav på erstatning av disse
utgiftene på annet grunnlag.

Vedtak

Transportklagenemnda anbefaler at Boreal Travel AS refunderer klagers bussbilletter
og utbetaler erstatning tilsvarende 50 % av bussbillettprisen. For øvrig gis ikke klager
medhold.