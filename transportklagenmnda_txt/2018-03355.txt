Vedtak i Pakkereisenemnda

Sammendrag

Krav om prisavslag grunnet overbooking.

Dato
24.01.2019

Saksnummer
2018-03355

Tjenesteytere
Reisegiganten AS

Klager har i det vesentlige anført

Klager bestilte en pakkereise for fire personer med innkvartering i to suiter Premium
m/balkong og havutsikt, på IG Nachosol Premium Apartments, Puerto Rico i perioden
19.08.2018 - 05.09.2018. Totalpris kr. 28.601.

Ved ankomst så klager ingen transportalternativ som var forhåndsbestilt og de fant det
nødvendig å ta en egen taxi til Puerto Rico til en kostnad på ca. kr. 600.

Hotellet ble først og fremst bestilt grunnet flott beliggenhet og etter at klager hadde
lest mange positive gjestevurderinger. De to suitene Premium m/balkong og havutsikt
ble sterkt anbefalt av mange gjester. I tillegg ringte klager og fremla ønske om to
leiligheter ved siden av hverandre og i enden av rekken av leiligheter. Dette ønsket skulle
Reisegiganten oversende til hotellet.

Klager ankom reisemålet ca. kl. 01.00 på natten. De ble ikke sluppet inn på det valgte
hotellet, men ringte etter hvert et telefonnummer som stod utenfor porten og fikk da
beskjed om at de måtte ta en drosje til Hotel IG Nachosol Atlantic på den andre siden
av dalen. Klager ankom hotellet og fikk sove der resten av natten. Neste morgen ble de
fortalt at leiligheten de hadde bestilt ikke var tilgjengelig grunnet overbooking. Det var
mulighet for å flytte til leilighetene de opprinnelig hadde bestilt om en ukes tid. Klager
valgte imidlertid å bli boende da de hadde invitert med sine svigerforeldre. De følte at
utfallet ville bli meget uvisst. For klager virket det som om hotellene ikke hadde oversikt
og kontroll over sine bestillinger. 

De ble innkvartert på Hotel IG Nachosol Atlantic uten utsikt og fikk ikke  den fantastiske
utsikten over hele dalen som fremgikk av hotellbeskrivelsen på IG Nachosol Premium
Apartments da reisen ble bestilt. 

Klager krever refusjon på 40 % av totale reiseutgifter, med fratrekk av innvilget refusjon.

Det vises for øvrig til korrespondanse fra klager.

Tjenesteyterne har i det vesentlige anført
Klager kontaktet Reisegiganten og informerte om at det opprinnelige hotellet var
overbooket og at de var flyttet til Hotel IG Nachosol Atlantic. Reisegiganten anfører
at dette søsterhotellet ligger 1.4 km unna IG Nachosol Premium Apartments. Som
kompensasjon fikk klager frokost på Hotel IG Nachosol Atlantic.

Reisegiganten sendte klager en sms dagen etter ankomst med tilbud om å flytte til det
hotellet de hadde bestilt en uke senere. Reisegiganten hørte ikke mer fra klager før de
mottok en klage etter hjemkomst om at det ikke var fornøyde og at det var viktig for
dem med havutsikt. Reisegiganten var ikke klar over at klager valgte å bli boende på
søsterhotellet hele perioden og mener de ikke har krav på å få dekket frokost den andre
uken ettersom de fikk tilbud om å bli flyttet tilbake til opprinnelig hotell som var bestilt
uten frokost.

Dersom klager hadde kontaktet Reisegiganten og informert om at de fortsatt var
misfornøyde, kunne de sett på andre hotell utenfor denne kjeden og flyttet de til hotell
med havutsikt. Reisegiganten skriver at de også kunne forsikret klager om at de ville få
det de hadde bestilt den andre uken.

I tillegg til gratis frokost den første uken har Reisegiganten kompensert med 25% av
hotellkostnaden de første 8 nettene og taxien klager tok mellom hotellene, totalt kr.
1.996.

Det vises for øvrig til korrespondanse fra Reisegiganten AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26.

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen
og verdien av de berørte reisetjenestene.  Arrangøren skal avhjelpe mangelen innen en
rimelig frist fastsatt av den reisende, jfr. § 27.

Klagerens fly var forsinket.  Den forhåndsbestilte transporten lot seg ikke spore opp
på flyplassen, til tross for at klageren var blant de siste som gikk ut av avgangshallen.
Nemnda legger det videre hendelsesforløp klageren har beskrevet til grunn: Han ankom
et låst hotell, måtte ringe et spansk telefonnummer, vente på ny taxi og ble grunnet
overbooking henvist til å bo på et annet hotell enn det valgte.  Klageren, som hadde
med sine svigerforeldre, ønsket i utgangspunktet to rom med utsikt, og ikke med en
beliggenhet som den beskrevne på det hotellet de grunnet overbookingen ble henvist
til.  

Klageren oppsøkte i løpet av uken det hotellet hvor det opprinnelig var bestilt opphold
for å undersøke når de kunne flytte dit.  Resepsjonisten opplyste at det var svært mange
bookinger også den andre ferieuken og noe uvisst hvordan rommene ville bli disponert.
Klageren bestemte seg for å bli værende på det hotellet de var blitt henvist til, både på
grunn av usikkerhet vedrørende tilgjengelighet, og fordi de reiste med et eldre ektepar.

Nemnda har delt seg i et flertall og et mindretall.

Nemnda flertall, lederen og de to forbrukerrepresentantene, legger til grunn at det som
ble levert led av mangler, og at klageren har foretatt seg det man kan forvente både for å
reklamere og for å forsøke å få de hotellfasilitetene det var betalt for. 

En arrangør kan ikke forvente at gjester på ferie skal bruke store deler av ferien for å få
det som var forhåndsbestilt og forhåndsbetalt. Gjestene ble plassert på et hotell de ifølge
klageren selv aldri ville ha bestilt, men gjorde det beste ut av situasjonen av grunner som
er omtalt ovenfor.  

Hotell-leverandøren har kompensert 25% av hotellkostnaden de første åtte nettene samt
taxien klager tok mellom hotellene, totalt kr. 1.996. I tillegg fikk de frokost den første
uken.

Nemnda flertall anbefaler etter en samlet vurdering at klageren gis et prisavslag på 50 %
av reisens pris, avrundet til kr. 14.300.  I tillegg bør taxiutgifter fra flyplassen til det første
hotellet refunderes.  Det som er refundert av hotellkostnader, 25 % av det første åtte
nettene, kommer til fradrag.

Nemndas mindretall, de to bransjerepresentantene, anser det prisavslaget som er gitt av
arrangøren for å være tilstrekkelig.

Vedtaket er truffet med den dissens som fremgår ovenfor.

Vedtak

Pakkereisenemnda anbefaler at klageren gis et prisavslag på 50 % av reisens pris,
avrundet til kr. 14.300.  I tillegg bør taxiutgifter fra flyplassen til det første hotellet
Refunderes.  

Det som er refundert av hotellkostnader, 25 % av det første åtte nettene, kommer til
fradrag.

Vedtaket er truffet under dissens.