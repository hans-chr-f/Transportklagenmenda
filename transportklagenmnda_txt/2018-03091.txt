Vedtak i Transportklagenemnda - Fly

Sammendrag

Krav om standardkompensasjon ved kansellering
på grunn av tretthet hos besetningen.

Dato
21.03.2019

Saksnummer
2018-03091

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1336 fra Stavanger (SVG) til London -
Gatwick (LGW) 27. juli 2018 kl. 19.45. Alle passasjerene gikk om bord, og flyvningen ble
forsinket flere ganger. Til slutt informerte kapteinen om at han hadde fløyet for mye de
siste dagene, slik at flyvningen til London måtte kanselleres. Passasjeren ble booket om
til samme flyvning 29. juli. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY1336 fra Stavanger til London - Gatwick 27. juli 2018 ble
kansellert. Passasjerene ble informert om sine rettigheter, og klager valgte i dette tilfellet
å booke om billetten. 

Kanselleringen skyldtes at kabinpersonalet måtte ha sin pålagte hvile. Det vises til
fremlagt dokumentasjon. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og
at uregelmessigheten ikke kunne vært unngått selv om alle rimelige tiltak ble truffet.
Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1336 fra Stavanger til London - Gatwick 27. juli 2018 ble
kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Norwegian har opplyst at årsaken til kanselleringen var "unforeseen fatigue on
crew". Det fremgår av dokumentasjonen at besetningen var "not fit due to long day".
Norwegian anfører at dette må anses som ekstraordinære forhold.

Nemndas flertall, forbrukerrepresentantene og nemndsleder, mener at situasjonen
ikke kan sammenliknes med plutselig sykdom hos personalet. Dersom personalet blir
for slitne til å operere en flyvning på grunn av lang arbeidsdag, er dette en situasjon
som Norwegian som flyselskap må være ansvarlig for. Det kan ikke anses å være et
ekstraordinært forhold i forordningens forstand.

Nemndas mindretall, flyselskapenes representanter, mener at "unfit for flight
crew" må anses som en ekstraordinær omstendighet, og at klager ikke har krav på
standarderstatning.

I tråd med flertallets synspunkt anbefales derfor Norwegian å betale standarderstatning
til klager på 250 euro.

Vedtak

Transportklagenemnda - fly anbefaler at Norwegian betaler standarderstatning til klager
med 250 euro.