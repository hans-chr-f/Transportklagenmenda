Vedtak i Transportklagenemnda
- Kollektivreiser

Sammendrag

Krav om Ruters reisevilkår revidereres, samt at ilagt gebyr blir frafalt.

Dato
16.02.2018

Saksnummer
2018-00114

Tjenesteytere
Ruter

Klager har i det vesentlige anført

Klager har fremsatt en klage på logikken bak Ruters regelverk, og selskapets konsekvente
praksis på å ilegge gebyr i de saker hvor brukeren har gyldig billett på mobil-appen, men
ikke har den medbragt på kontrolltidspunktet. Klager hevder denne praksisen har sitt
grunnlag i en passus i reisevilkårene for 30-dagersbilletten som fastslår at billetten er
upersonlig, og i teorien kan lånes bort, jf. Ruters reisevilkår for månedsbillett på deres
hjemmeside. 

Regelen fremstår som fornuftig og rimelig i konteksten av det gamle systemet med
månedskortene, men i lys av dagens hverdag hvor flere har gått over til bruk av
mobilbilett er det vanskelig for klager å se hensikten med denne regelen. Dette ved at
det per i dag er uvanlig å ikke ha med seg mobilen overalt, og enda mer uvanlig å låne
eller leie bort mobilen til andre for at de skal kunne bruke en månedsbillett fra Ruter. 

Da klager ble ilagt gebyr 9. desember 2017 hadde han lagt igjen mobilen hjemme. Klager
understreker at det burde være en enkel sak å konkludere at årsaken til at han ikke
kunne fremlegge billett var fordi han ikke hadde mobilen med seg, men det faktum at at
han hadde løst inn gyldig 30-dagersbillett viser at han ikke hadde intensjon om å snike
på bussen. Hvis Ruter mistenker at han eventuelt hadde gitt mobilen til noen andre med
den intensjon om å låne bort billetten, ville dette kunne etterprøves ved å spore hvor
mobilen har befunnet seg rent fysisk i de timene klager dro hjemmefra og kom tilbake. 

Det at Ruter likevel velger å praktisere denne regelen så konsekvent fremstår for klager
som en bevist provokasjon. 

Klager understreker at han ikke klager på saksbehandlingen eller det faktum at han ble
ilagt gebyr, men snarere substansen i det bakenforliggende regelverket. 

Når det gjelder Ruters tilsvar til nemnda har klager følgende bemerkninger: 

1. Ruter hevder alle billetter er upersonlige
Som monopolist på kollektivtransport i Oslo-regionen er hundretusenvis av borgere
hver dag avhengig av kollektivløsningene til Ruter for å komme seg til skole, jobb og
fritidsaktiviteter. Med en slik rolle følger det visse former for ansvar som strekker seg
ut over det legalistiske. Blant disse er ansvaret for å operere med rimelige regler for
billettkontroll, kontrollgebyr og klagehåndtering. 

2. Har man glemt billetten (herunder mobilen) må ny billett kjøpes før kollektivtransport
benyttes. 
Denne konkrete saken beviser at Ruter misbruker denne monopolmakten til å håndheve
arbitrære regler som mangler ei god rettferdighetsgjøring. Ettersom Ruter  ikke virker
innstilt på å opphøre dette, ber klager Kollektivnemnda gripe inn. 

3. Hvis en velger å ikke kjøpe en ny billett risikerer man å bli ilagt et kontrollgebyr. 
Senest  24.01.18 ble klager stoppet i en ny kontroll etter å ha glemt mobilen hjemme. Da
klager ba om å få gå av for å hente mobilen ble han informert om at siden mobilbilletten
var personlig, var det bare å klage inn til Ruter så ville gebyret bli frafalt. Siden klager
gjentatte ganger har fått presisert at Ruters billetter er upersonlig spurte han om dette
faktisk stemte. Kontrolløren svarte da at den fysiske billetten er fremdeles upersonlig,
mens mobilbilletten er personlig. 

4. Ruter informerer om at Samferdselsdepartementet ikke har kontroll over Ruters
reisevilkår, og at det er opp til Ruter hvordan de håndhever disse. 
Dette mener klager illustrerer hvordan Ruter tilsynelatende er villig til å gi ulik
informasjon i forskjellige situasjoner, med det formål at kunden blir forvirret/frustrert og
gir opp å bestride kravet. 

5. Klager viser videre til at denne konkrete saken må sees i sammenheng med det faktum
at Ruter er godt kjent for å dra inn selv trivielle forhold for retten, og generelt praktiserer
en streng og rigid linje overfor sine kunder. Klager viser her til den medieomtalte "billett-
delings-appen".

6. Formålet med en slik taktikk, mener klager, er at Ruter vil gi et inntrykk av at ingen skal
nå frem med en klage mot selskapet, og at dette prinsippet er viktigere enn å utvise sunn
fornuft. Noe klager også mener hans konkrete sak demonstrerer. Klager mener derfor at
Kollektivnemnda bør gripe inn og gjøre følgende: 

a) Vedta praksisen med å ilegge gebyr til kunder som har løst billett på mobil-appen
ugyldig, samt omgjøre klagers- og tilsvarende krav uten videre. 
b) Gjøre det gratis å ha fysisk billett, slik at det ikke koster 50 kr å ha fysisk månedskort.

Klager krever derfor at Ruter reviderer reisevilkårene, og at det aktuelle kontrollgebyret
blir frafalt.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt på bussen den
9. desember 2017. Gebyret ble ilagt fordi klager ikke kunne fremvise noen billett i
kontrollen. 

Klager opplyser at han hadde lagt telefonen med billetten hjemme og at han derfor
ikke hadde denne med seg, det fremstår som at han var klar over dette når han gikk på
bussen. Da løper han en risiko for å få gebyr når han velger å reise uten å løse en annen
billett, og blir stoppet i kontroll.

Både Ruters kontrollører og kundebehandlere har anledning til å utvise skjønn. Klager
har blitt stoppet to ganger tidligere med glemt billett som årsak til at han fikk gebyr. Den
første gangen fikk han ettergitt gebyret, men fikk samtidig beskjed om at billetten hans
måtte være med på reisen. Dette er grunnen til at Ruter opprettholdt gebyret andre og
nå tredje gang. Ruter mener at klager er klar over at billetten hans må være med når han
reiser, og kan ikke se noen grunn til å ettergi gebyret han nå er ilagt. 

Når det gjelder Ruters Reisevilkår så er disse godkjent av Samferdselsdepartementet 11.
januar 2017. Det står ingenting i vilkårene om at billettene er upersonlige, så det å endre
vilkårene vil ikke ha noen betydning i så måte. 

Det står i punkt 3 at passasjeren skal betale for reisen i henhold til de vilkår
og priser Ruter har fastsatt. I Ruters forretningsvilkår så står det at alle våre
billetter er upersonlige. Forretningsvilkårene våre skal ikke godkjennes av
Samferdselsdepartementet. Ruter har selv valgt å ha kun upersonlige billetter, hvor
eneste krav er at man oppfyller kravene til de ulike billettypene og at du har billetten
med deg når du reiser. 
Ruter har ingen planer om å endre praksisen rundt dette. Kundene må derfor forholde
seg til de reglene som gjelder, selv om de måtte være uenige i disse. 

Videre viser Ruter til ytterligere kommentar gitt av klager.

Klager opplyser at han igjen ble stoppet i kontroll 24. januar 2018, og at han i denne
kontrollen skal ha fått opplyst av kontrolløren at mobilbilletten er personlig og at han ved
å fremsette en klage vil få gebyret frafalt.

Ruter har vært i kontakt med kontrollørene som var i denne kontrollen. Kontrolløren
kjenner seg ikke igjen i denne opplysningen, og sier at det kun ble opplyst om
muligheten for å klage. Det ble aldri sagt at mobilbilletten var en personlig billett, og at
man ved en klage ville få medhold. Kontrolløren har jobbet hos Sporveien i mange år og
har lang erfaring. Ruter kan ikke se noen grunn til at kontrollørene skulle komme med
slik informasjon, da de er godt kjent med at dette ikke er tilfelle. Ruter fester derfor lit til
kontrollørens forklaring.

At Ruter oppleves som rigid og streng kan godt være, men faktum er at Ruter over
de siste årene har begynt å utvise mer skjønn i kontrollsaker enn tidligere; både av
kontrollørene og hos saksbehandlerne. 

At man er uenig i regelverket er ingen grunn til å få ettergitt gebyr. Så lenge reglene er
slik de er, må man forholde seg til det som gjelder.

Ruter reviderer sine forretningsregler jevnlig, men har per i dag ingen planer om å endre
standpunkt på akkurat dette punktet. 

På bakgrunn av overnevnte kan ikke Ruter imøtekomme klagers krav.

Nemnda bemerker

Klager ble ved kontroll på bussen den 9.desember 2017 ilagt gebyr da han ikke kunne
vise billett siden han hadde glemt mobiltelefonen med billett hjemme.

Nemnda oppfatter klagen først og fremst som et krav om revidering av Ruters
Reisevilkår, men samtidig kreves at gebyret ettergis både overfor ham selv og "andre
konkrete tilfelle." 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda forholder seg Ruters reisevilkår som er godkjent av Samferdselsdepartementet.

Klager kunne ikke vise billett og vilkårene for å ilegge gebyr var da til stede. 

Alle Ruters billetter er i dag upersonlige. Endringen fra mulighet til å ha personlige
billetter til kun upersonlige, antas å skyldes forretningsmessige og administrative
vurderinger. Vilkårene for å ilegge gebyr var imidlertid de samme også tidligere. Nemnda
finner ikke grunn til å vurdere endringen nærmere.

Nemnda har forståelse for at det oppleves som en streng reaksjon å bli ilagt gebyr når
man har betalt for en periodebillett, men har glemt telefonen hjemme. På den annen
side har reiseforetakene ut fra kontrollhensyn behov for en konsekvent praksis da det er
ulike årsaker til at reisende ikke kan vise billett. Det er behov for effektive kontrollrutiner
også ut fra det store antall reisende. 

Klager har rett i at det er lite sannsynlig at reisende vil låne bort telefonen slik at andre
kan benytte billetten. Dette kan likevel ikke utelukkes. 

Nemnda har i sin praksis i tilsvarende klagesaker konkludert med at reiseforetakenes
behov må tillegges vesentlig vekt. 

Nemnda finner grunn til å føye til at den er kjent med at Ruter ved kontroll utøver et visst
skjønn i disse situasjonene slik klager også opplevde første gang han ikke kunne vise
mobilbilletten ved kontroll. Klager fikk da en advarsel.

Nemnda finner ikke grunnlag for å anbefale endringer i Ruters reisevilkår. 

For klager er det tredje gang i løpet av en to-årsperiode at han ble stoppet i kontroll uten
å kunne vise mobilapp'en. Klager var dermed fullt klar over reisevilkårene og risikoen for
gebyr. 

Nemnda finner ikke grunn til å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.