Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
13.11.2015

Saksnummer
0461/15F

Tjenesteyter
Lufthansa German Airlines

Klager har i det vesentlige anført:

Klager skulle reise fra Stavanger til Houston via Frankfurt den 25. mars 2015 kl. 07:00. Klager
hadde 55 minutter i Frankfurt. LH879 fra Stavanger til Frankfurt ble forsinket ca. 20 minutter,
dette medførte at klager mistet sin videreforbindelse. Hun ble booket om og ankom Houston
5 timer senere enn opprinnelig reiserute.

Klager mener minimum connection time på 55 minutter er uansvarlig av flyselskapet.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

Lufthansa har i det vesentlige anført:

LH879 ble 19 minutter forsinket som følge av trafikkrestriksjoner. Dette er forhold utenfor
Lufthansas kontroll. Som følge av dette mistet klager sin videreforbindelse. Hun ble booket
om kostnadsfritt til neste ledige avgang.

Minimum connection time blir fastsatt at flyplassmyndighetene, dette er også forhold utenfor
Lufthansas kontroll.

Lufthansas kan dessverre ikke imøtekomme klagers krav

Det vises for øvrig til Lufthansas brev.

Nemnda bemerker:

Ved bestilling av en gjennomgående billett er det i det internasjonale bestillingssystemet
lagt inn en minstetid mellom landing og videreforbindelse. Denne minstetiden er utarbeidet
av flyplassen og IATA. Bestillingssystemet er lagt opp slik at det automatisk finner frem
til korteste reiserute der minimumstiden er hensyntatt. Nemnda legger til grunn at
videreforbindelsen var i overensstemmelse med fastlagt minimumstid.

Nemndas mindretall, forbrukernes representanter, vil bemerke at selv om
bestillingssystemet automatisk legger inn minimum forbindelsestid mellom to
flyvninger, må passasjeren kunne forvente at det er mulig å nå sin videre forbindelse
selv med en liten forsinkelse på flyvningen. Flyselskapene har større mulighet enn
passasjerene til å påvirke forbindelsestidene. Flyselskapene har også mulighet til å
gjøre passasjerene oppmerksomme på korte forbindelses tider i sine bestillingsrutiner.

Klager kom frem til Houston om lag fem timer etter planlagt ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at flygningen fra
Stavanger til Frankfurt ble forsinket slik at klager ikke rakk videreforbindelsen til Houston.
Forsinkelsen skyldtes trafikkrestriksjoner. Dette er etter nemndas vurdering å anse som en
ekstraordinær omstendighet i forordningens forstand. Forsinkelsen gir følgelig ikke rett til
standarderstatning etter EU-forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.