Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.05.2024

Saksnummer
2023-03071

Tjenesteytere
Norwegian Air Shuttle

Klager har i det vesentlige anført

Klager skulle reise fra Longyearbyen til Oslo via Tromsø den 5. desember 2022 med
Norwegians flyvning DY397 kl 16.15-20.35.

Klager mottok en telefon fra reisebyrået om at flyvningen var kansellert. Han mottok
ingen ytterligere informasjon fra verken flyselskapet elle reisebyrået. 

Norwegian hevder at klager ble booket om til ny flyvning påfølgende dag. Klager var ikke
klar over dette, da kommunikasjonen med flyselskapet var svært dårlig. 

Klager skulle fly til Oslo den 5. desember, da han hadde eksamen den 6. desember.
Han endte opp med å ta eksamen på Svalbard, som en veiledet fjerneksamen. Det
hadde derfor vært umulig for klager å fly den 6. Klager kjøpte seg en ny flybillett den 9.
desember til NOK 764. 

Klager hadde forhåndsbestilt hotell i Oslo fra 5. - 6. desember (NOK 680) som han ikke
fikk benyttet. 

Klager krever standarderstatning i henhold til EU-forordning 261/2004, refusjon av
ubenyttet flybillett og erstatning for ubenyttet hotell i Oslo NOK 680. Klager krever også
forsinkelsesrenter.

Tjenesteyterne har i det vesentlige anført
DY397 ble kansellert grunnet værforhold i Longyearbyen, ugunstig sidevind, snøvær
og dårlige landingsforhold (bad braking action). Passasjerene ble informert per sms og
tilbudt ombooking og hotell. 

Ifølge avgjørelsen fra EU-domstolen i saken C-402/07 (Sturgeon), bør passasjerene
som er berørt av en forsinkelse kompenseres i henhold til vilkårene fastsatt i artikkel
7 i forordning (EF) nr. 261/2004, når de når endemålet tre timer eller mer etter den
opprinnelig planlagte ankomsttiden. Artikkel 5 nr. 3 fraskriver seg retten til erstatning
under forutsetning av at den aktuelle avbestillingen er forårsaket av ekstraordinære
omstendigheter, som ikke kunne vært unngått selv om alle rimelige tiltak var truffet.

Ugunstige værforhold som i dette tilfellet skal anses å falle utenfor flyselskapets
kontroll. Ingen andre rimelige tiltak kunne iverksettes, som å kjøpe billetter med andre
flyselskaper eller ombooke disse passasjerene til en ny flyvning, da værforholdene
påvirket alle flyselskaper.

Klager ble booket om til ny flyvning påfølgende dag med DY8417 kl 11.45, men han
valgte å ikke benytte denne. Norwegian ønsker å refundere klagers ubenyttede flybillett.

Når det gjelder kravet om refusjon av hotell ved ankomst, avviser Norwegian dette kravet
da et slikt tap ikke er påregnelig for flyselskapet når passasjerene kun har kjøpt flybillett.
Det er ingen rettslig grunnlag eller praksis for å pålegge flyselskapene ansvar i et slikt
tilfelle.

Norwegian ønsker å refundert klagers ubenyttede flybillett med USD 233.60 og erstatte
hans utgift til buss med EUR 10, men kan ikke imøtekomme hans krav utover dette.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
som medfører at den reisende ikke har krav på erstatning. Dette må vurderes konkret.

Norwegian har uttalt at kanselleringen skyldtes dårlige værforhold ved Longyearbyen
lufthavn. Uttalelsen er underbygget med værrapport (METAR), logger og rapporter
som viser at det var ugunstige vindforhold (sidevind), snøvær og glatt rullebane
ved Longyearbyen lufthavn. Nemnda mener at flyselskapet derved har godtgjort
at kanselleringen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Klager har derfor ikke har rett til
standarderstatning i henhold til EU-forordning 261/2004 for kanselleringen av DY397. 

Norwegian har tilbudt klager refusjon av den ubenyttede flybilletten slik han har krav på. 

Klager krever videre erstatning for ubenyttet hotell i Oslo. Slike utgifter er ikke
dekningsmessige i henhold til forordningen.

Flyselskapet kan likevel være erstatningsansvarlig på annet grunnlag. Et flyselskap
er ansvarlig for tap som følge av forsinkelse etter luftfartsloven § 10-20/
Montrealkonvensjonen artikkel 19, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har
vært mulig for dem. Med tap regnes så vel økonomisk som ikke-økonomisk tap, jf. EU-
domstolens dom av 6. mai 2010, Walz-Clickair (C-63/09). Tapet må være en direkte eller
indirekte følge av forsinkelsen, og må være påregnelig. 

Nemnda flertall - bransjerepresentanten og nemndas leder - mener at et flyselskap ikke
er ansvarlig for utgifter til hotell som passasjeren ikke kan nyttiggjøre seg på grunn av en
forsinkelse eller kansellering. Et slikt tap er ikke påregnelig for flyselskapet når klager har
kjøpt en ren flybillett. Flertallet kan ikke se at det foreligger rettslig grunnlag eller praksis
for å pålegge flyselskapene erstatningsansvar i et slikt tilfelle.

Mindretallet – forbrukerrepresentanten – er av den oppfatning at tap av forhåndsbetalt
overnatting er å anse som et påregnelig tap som følge av kanselleringen, jf. luftl. § 10-20. 

Mindretallet viser til at det generelt ligger i kjernen av et flyselskaps oppgaver å
frakte passasjerer til ulike destinasjoner, hvorpå det både er påregnelig at reisende
har forhåndsbestilt feriebolig, hotell, e.l. og aktiviteter på reisedestinasjonen. Ved
kansellering av en reise, vil det være en nærliggende konsekvens at passasjerer helt eller
delvis ikke vil kunne nyttiggjøre seg av forhåndsbestilte reservasjoner. 

Klager har videre fremmet krav om forsinkelsesrenter. Nemnda mener at klager i dette
tilfellet har krav på forsinkelsesrente iht. forsinkelsesrenteloven, normalt regnet fra 7
dager etter at klager har krevd refusjon.

Vedtak

Transportklagenemnda kan ikke anbefale at klager gis medhold i krav om
standarderstatning og utgifter til forhåndsbetalt hotell. Nemnda anbefaler at Norwegian
refunderer den ubenyttede flybilletten og utbetaler forsinkelsesrenter.