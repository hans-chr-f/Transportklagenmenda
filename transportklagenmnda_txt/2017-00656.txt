Vedtak i Pakkereisenemnda

Sammendrag

Krav om prisavslag grunnet mangelfull informasjon ved bestilling.

Dato
17.08.2017

Saksnummer
2017-00656

Tjenesteytere
Apollo Reiser AS

Klager har i det vesentlige anført

Klager bestilte en reise for to personer til Malaga, rutefly med SAS og innkvartering på
Hotel Sea & Wave La Casita de Hintestrosa i perioden 10.03.2017 - 18.03.2017. Totalpris
kr. 6.837.

Ved ankomst ble klager informert om at hun måtte betale et rengjøringsgebyr på 30
euro. Dette var de ikke blitt informert om hverken på apollo.no eller utleiefirmaets
hjemmeside. Klager anfører at beløpet ikke er stort, men hun ønsker å belyse prinsippet.
Dessuten opplevde hun noe dårlig på informasjon gjennom hele bestillingsprosessen.

Klager krever å få refundert 30 euro.

Det vises for øvrig til korrespondanse fra klager.

Tjenesteyterne har i det vesentlige anført
Klager har selv bestilt sin reise direkte på apollo.no. Dette er en fleksibel reise med
rutefly og hotell, og ikke en del av Apollos ordinære charterprodukt.

Ved bestilling av Hotel Sea & Wave La Casita de Hinestrosa får man følgende informasjon
om hotellet før man bekrefter bestillingen:

"Avgift for sen innsjekking: 30 EUR etter kl. 22.00. Listen ovenfor er ikke fullstendig.
Det kan hende at gebyrer og depositum ikke inkluderer skatter og avgifter, og det tas
forbehold om endringer."  

Apollo er av den oppfatning at gebyr for vask går inn under andre avgifter, og at dette
derfor må dekkes av den reisende, all den tid det er tatt forbehold om at avgifter kan
komme i tillegg. 

Apollo kjøper hoteller til sine fleksible reiser via hotellbanker og har derfor ikke samme
mulighet for å utdype informasjon som i sitt ordinære charterprodukt.

Det vises for øvrig til korrespondanse fra Apollo Reiser AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Nemnda har gjennomgått de tilsendte dokumentene, herunder informasjonen om
hotellet.  Det er dette som utgjør avtalegrunnlaget mellom partene.  Arrangøren anfører
at setningen:

”Det kan hende at gebyrer og depositum ikke inkluderer skatter og avgifter, og det tas
forbehold om endringer”,

gir anledning til å innkreve 30 euro for vask av leiligheten.  Nemnda er ikke enig i det.
Betaling for vask er verken en skatt, en avgift eller et gebyr, men tvert imot en nødvendig
utgift ved utleie. Skal det kunne kreves inn betaling for vask, må dette etter nemndas syn
komme tydelig frem av avtaledokumentene, og det er ikke tilfelle i denne saken.

Nemnda anbefaler at klageren får tilbakebetalt 30 euro.

Vedtak

Pakkereisenemnda anbefaler at klageren får tilbakebetalt 30 euro.