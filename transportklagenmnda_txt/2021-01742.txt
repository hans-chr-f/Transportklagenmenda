Vedtak i Transportklagenemnda
- Kollektivreiser

Sammendrag

Krav om frafall av gebyr. Anført problemer med
Ruter-appen og at boten ble ilagt før bussen kom.

Dato
10.02.2022

Saksnummer
2021-01742

Tjenesteytere
Ruter

Klager har i det vesentlige anført

Den 1. november 2021 ble klager ilagt gebyr på bussen som følge av manglende gyldig
billett.

Klager har anført at hun hadde foreldrene sine på besøk og måtte kjøpe billett til dem.
Hun har selv månedskort, og hun trengte derfor to ekstrabilletter. Klager kjøpte først
én ekstra billett i appen. Klager anfører at Vipps-betalingen sto som reservert, men hun
fikk likevel ikke billetten. Ruter-appen sto og lastet, og det skjedde ingenting. De gikk så
om bord på bussen, og der var billettkontrollen allerede i gang. Klager anfører at hun ble
ilagt bot som følge av at hun ikke hadde en tredje billett, men hun viste til kontrolløren
at Ruter-appen ikke fungerte og at hun hadde kjøpt én ekstrabillett uten å ha mottatt
denne. Klager anfører at hun fikk beskjed av kontrollørene om at hun ikke trengte å
betale boten hvis hun klagde, siden app-problemene ikke var hennes feil.

Klager anfører at det ikke var hennes skyld at betalingen ikke gikk gjennom for den
første ekstrabilletten og at hun ikke fikk kjøpt den andre ekstrabilletten da det var feil
med appen. Hun anfører videre at hun gikk om bord på bussen selv om hun ikke hadde
fått kjøpt den siste ekstrabilletten, siden hun så kontrollørene og tenkte at de kunne
hjelpe henne med å få kjøpt denne. Klager anfører at kontrolløren ba henne slå av
appen og starte den på nytt, og da fikk hun kjøpt billett. Klager viser til fremlagt kopi av
kommunikasjon med Vipps der de bekrefter at betalingen kl. 10.48 ble kansellert. Klager
har forklart at hun fikk tilbake pengene etter ca. 15 minutter, og da kjøpte hun den siste
ekstrabilletten.

Klager anfører videre at i henhold til bussruten skal bussen ankomme det aktuelle
stoppestedet kl. 10.47, og Ruter har forklart at bussen kom kl. 10.48, mens tidspunktet
på boten er kl. 10.46. Hun anfører at hun ikke kunne ha blitt kontrollert på bussen før
tidligst kl. 10.48 og at det oppgitte tidspunktet på boten derfor er feil. Videre anfører hun
at hun hadde nok penger på kontoen og at Vipps har oppgitt at det ikke var deres feil at
betalingen ikke gikk gjennom.

Klager krever frafall av gebyret på 1150 kroner.

Tjenesteyterne har i det vesentlige anført
Klager med følge ble stoppet i billettkontroll om bord på busslinje 100 den 1. november
2021.

Det lå en 30-dagersbillett i appen fra før som var gyldig for én person, men de var tre
som reiste sammen. Billettene kjøpt til to av personene ble kjøpt etter at de hadde gått
om bord.

De gikk på bussen på Ikea Furuset. Her kan vi se at bussen var klokken 10.48.03-10.48.35.
Første forsøk på kjøp av billett er gjort etter at bussen var på holdeplassen.
Billettkjøpene som gikk gjennom er gjort etter at bussen hadde kjørt fra holdeplassen,
henholdsvis klokken 10.50.00 og 11.05.22.

Det vises til Ruters reisevilkår, punkt 3:
«Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.»

Billettkjøpet klokken 10.48 er ikke relevant, da dette ble kansellert. Det vil si at det aldri
var en gyldig billett. En billett er ikke gyldig før betaling er godkjent og nedtellingen på
billetten begynner. Som vedlegget av chat med Vipps viser, ble betaling kansellert.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr den 1. november 2021, fordi hun ikke kunne fremvise gyldig billett
under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var således til stede.

Klager har anført at hun opplevde problemer med Ruter-appen da hun forsøkte å kjøpe
billett. Videre har klager forklart at hun gikk på bussen for å få hjelp av vekterne til å
kjøpe billett. Hun har også oppgitt at hun fikk kjøpt de to siste ekstrabillettene etter
påstigning. Klager har videre stilt spørsmålstegn ved at tidspunktet for boten er satt til
10.46, da bussen først ankom kl. 10.48.

Nemnda bemerker at den reisende selv har ansvar for å sette seg inn i billettsystemene,
og det fremgår av betingelsene for bruk av Ruters app at billett skal være kjøpt
før ombordstigning. Nemnda bemerker at en elektronisk billett som er kjøpt etter
ombordstigning ikke anses som gyldig billett.

Nemnda har i sin praksis lagt til grunn at den reisende selv har ansvaret for å ha
tilstrekkelig tid til å kjøpe billett før påstigning.

Nemnda viser til at den reisende har plikt til å sikre seg at kjøpet er gjennomført før
ombordstigning. Ruter har lagt til rette for at flere betalingsmidler kan benyttes i appen,
men har ikke ansvar for at betalingsmiddelet fungerer. Det kan være hensiktsmessig
å legge flere betalingsmidler i appen for å sikre seg dersom et betalingsmiddel svikter.
Dersom man har problemer med mobilkjøp, men likevel går på bussen, tar man selv
risikoen ved å bli ilagt gebyr ved en eventuell kontroll.

Når det gjelder tidspunktet for ileggelsen, vises det til at det fremgår av gebyrrapporten
at gebyret ble ilagt kl. 10:50, som var etter at bussen hadde forlatt holdeplassen.

Nemnda kan heller ikke se at feil i oppgitt tidspunkt på boten gir grunnlag for frafall
av gebyret. Det er av hensyn til reiseforetakenes behov nødvendig å ha en konsekvent
praksis. Reisende påberoper en rekke årsaker til at billetter ikke er kjøpt i tide, blant
annet dårlig tid, sykdom og stress. Nemnda har i en rekke saker lagt til grunn at slike
årsaker ikke gir grunnlag for å anbefale at gebyret frafalles selv om ileggelsen av gebyr
oppleves som en streng reaksjon.

Vedtak

Transportklagenemnda anbefaler ikke at klager gis medhold.