Vedtak i Transportklagenemnda
- Kollektivreiser

Sammendrag

Ikke validert skolekort (t:kort) under bussreise fra VGS til bosted

Dato
22.03.2021

Saksnummer
2021-00002

Tjenesteytere
AtB AS

Klager har i det vesentlige anført

Klager reiste 10. desember 2020 med buss fra Strinda VGS i retning Kattem, da han
ble ilagt gebyr for manglende validering av skolekort (t:kort). Klager viser til at det
elektroniske reisekortet er for perioden 17.08.2020 til 18.06.2021, og fungerer som en
periodebillett ved at det blant annet viser hvor mange dager som gjenstår til det utløper. 

Klager mener at det er flere grunner til at dette gebyret må frafalles. Bildet av
bussholdeplassen som klager reiste fra, og som er lagt frem i AtBs tilsvar til nemnda,
viser en holdeplass uten mulighet til valdering av t:kort. Valideringsautomat hos fører
kan heller ikke benyttes pga. restriksjoner som følge av Covid-19. 

Videre understreker klager at saken er av prinsipiell karakter, fordi det foreligger svakhet
i systemet ved at det ikke blir gitt tilstrekkelig informasjon om bruk av t:kort til de som
søker og får vedtak om dette. AtB argumentere med at det er gitt info til skoleverk
ved kommuner og fylkeskommuner vedrørende skoleskyss, men dette hjelper lite når
informasjonen er ikke videreformidlet i vedtak fra fylkeskommunen. Ei heller er det lagt
inn en henvisning til AtBs regelverk, slik som eksempelvis NAV sørger for i de saker hvor
det blir innvilget honnørkort. Der blir det lagt ved både infoskriv om retningslinjer for
bruk av honnørkort, samt krav som må oppfylles for gyldig bruk av rabattert billett, når
bruker mottar honnørkortet. 

Avslutningsvis understreker klager at han ikke har noen økonomisk gevinst ved å unnlate
validering, selv om AtB påstår dette i sitt tilsvar. Klagers periodekort utløper 18. juni
2021, som også er siste skoledag. Dersom selskapets påstand skulle stemme, ville klager
hatt mange bussturer oppspart i perioden hvor kortet er gyldig, noe han ikke har.

Klager fastholder at selskapet har ilagt gebyr på feil grunnlag. Han benyttet seg av sin
rett til gratis skoleskyss, som er gitt i form av vedtak på grunn av avstand mellom bosted
og videregående skole, og krever følgelig at gebyret frafalles.

Tjenesteyterne har i det vesentlige anført
AtBs regelverk gjelder for alle som befinner seg ombord på våre transportmidler. Når
en kunde reiser med AtB, inngår kunden samtidig en transportavtale med AtB om reise
på våre transportmidler basert på de til enhver tid gjeldende vilkår som følger av AtBs
transportvedtekter med vedlegg.

Det stemmer at AtB endret rutestruktur i Trondheim den 03.08.19. Denne endringen
medførte i tillegg en overgang til åpen billettering. Ved åpen billettering kan den reisende
gå om bord i bussen uten å registrere/validere eller vise frem billetten for sjåfør, så lenge
denne er kjøpt/aktivert før påstigning. Denne endringen medførte i liten grad endring for
bruk av skolekort.

Følgende informasjon ble sendt fra vår skoleskyssavdeling i forbindelse med oppstarten
av ny rutestruktur i 2019:

"Elever ved grunnskole og videregående skole med skolekort, må validere kortet ved
hver reise også fra 3. august 2019. Dersom man reiser fra en Metrostasjon, må kortet
registreres på stasjonen. Fra øvrige holdeplasser må elevene gå inn foran hos sjåføren
og registrere om bord på bydels- eller skolebussen, slik man gjør i dag. Skolekortet vil
fortsatt være personlig og fortsatt være gyldig for to reiser per skoledag, med eventuelle
overganger på reisen."

Følgende ble sendt ut til skolene i forbindelse med bruk av skolekort i koronasituasjonen:
• t:kort skole skal medbringes hver gang man reiser.
• På de holdeplasser det er kortleser tilgjengelig, skal kortet leses av.
• Skoleelever uten t:kort skole kjøper billett via mobil i appen AtB Mobillett eller på SMS.
Billett kan ikke kjøpes om bord.

Alle skolekort er forhåndslastet med x-antall reiser som igjennom skoleåret skal være
2 turer per dag, èn tur hjem, og en tur til skolen. Dersom skolekortet ikke blir validert
på en kortleser, vil ikke disse turene subtraheres og dermed føre til at man i praksis kan
bruke skolekortet til fritidsaktivieter, noe som man i utgangspunktet må dekke selv. For
at skolekort i henhold til regelverket skal regnes som en gyldig billett, må dette valideres
på kortlesere hvor dette er tilgjengelig.

Strinda VGS er ikke en Metrostasjon, men betjenes av Linje 22. Det er kortleser om
bord Linje 22, men denne er plassert fremst hos sjåføren, og er av smittehensyn ikke
tilgjengelig. I henhold til kontrollørenes oppdaterte retningslinjer i forbindelse med
Korona, så ville det ikke blitt utstedt gebyr dersom kontrollen ble utført på Strinda VGS.
I dette tilfellet har Klager tatt Linje 22, men byttet til linje 1. Klager har dermed hatt
flere muligheter til å validere reisekortet på en av kortleserne innen billettkontrollen på
Tillerterminalen. 

Dersom man reier fra Strinda VGS, må man bytte buss på en Metrostasjon for å reise
med Linje 1 videre.
Alle Metrostasjonene i Trondheim sentrum (som det ville være aktuelt å bytte til Linje
1 med videre) var operativ den aktuelle dagen. Ved Kattemsenteret er det i tillegg en
holdeplass rett over veien det er mulig å skanne reisekortet sitt på.

På atb.no under «skoleskyss for videregående skole» finnes det linker til hvordan
man benytter den digitale søknadsportalen til Trøndelag fylkeskommune, i tillegg til
informasjon om «slik fungerer skolekortet t.kort skole», se vedlegg 1. Når man kommer
til nettstedet for Trøndelag fylkeskommune, finner du også den samme informasjonen
under fanen «Lover, forskrifter og retningslinjer». AtB ønsker videre å påpeke at selv om
noen får innvilget et vedtak på en rettighet man har, så er det gjerne slik at det er visse
vilkår man må oppfylle for at rettigheten skal gjelde.

Klager belyser videre et forhold om at han som reisende ikke har hatt noen økonomisk
gevinst av å unnlate å skanne skolekortet. Klager viser videre til at han har dobbeltsjekket
reisekortet sitt, og at kortet viser 157 gjenværende dager og ikke turer. Det fremgår av
retningslinjene for skolekort at:

«Skolekortet inneholder to gyldige reiser per dag. Antall turer er individuelt og følger
den rettighet du har for skoleskyss. For full skyssrett er det to reiser pr dag i skoleårets
190 dager. Ved fri skoleskyss i deler av året, vil antall turer være lavere. Skolekortet kan
benyttes hele året, men vil gå tomt for reiser om det benyttes
mer enn rettigheten tilsier».

AtB har ved behandling av saken undersøkt dette med vår skoleavdeling. Avdeling
for skoleskyss bekrefter at ordningen er slik at det for full skyssrett er slik at det kun
skal lastes to turer per dag for skoleårets 190 dager. I tilfellet for Klager er produktet
imidlertid endret. Dette på grunn av at Klager må bytte buss for å komme seg til og
fra skolen. For å unngå problemer med at reisekortet går tomt for reiser, er kortet
derfor oppgradert. Skoleavdelingen påpeker likevel at retningslinjene for bruk, med at
reisekortet må valideres for hver reise fortsatt gjelder. I dette tilfellet var dato for siste
validering 18.11.2020.

Klager ble stoppet i billettkontroll den 10.12.2020. Siste valideringsdato for reisekortet
var den 18.11.2020.

AtB kan ikke tillate en ordning der reisende unnlater å validere skolekort. Dette på grunn
av at skolekortene i utgangspunktet er lastet med to turer per dag, og skal kun benyttes
for reiser knyttet til skole og hjemsted.

Nemnda bemerker

Klager ble ilagt gebyr på bussen 10. desember 2020 fordi han ikke kunne fremvise
validert t:kort ved kontroll.

Klager har i sin klage vist til at han ikke fikk validert sitt t:kort fordi holdeplassen Strinda
VGS, som han reiste fra, ikke har noen valideringsautomat, samt at det ikke er tillatt å
validere på automat hos fører som følge av Covid-restriksjoner om bord. Videre hevder
klager at saken er av prinsipiell karakter ettersom det ikke foreligger informasjon om
hvordan skolekort skal benyttes, i vedtaksbrevet fra Trøndelag fylkeskommune. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Det følger videre av reisevilkårene at t:kort skole skal medbringes hver gang man reiser,
og at på de holdeplasser det er kortleser tilgjengelig, skal kortet leses av. Dette er det
sendt ut informasjon til til samtlige skoler, og informasjonen finnes også tilgjengelig på
AtBs nettsider. Da det ikke er validringsautomat ved Strinda, utstedes heller ikke gebyr
på linje 22. Klager byttet imidlertid til linje 1. AtB har opplyst at for å reise med linje 1 må
man bytte på en Metrostasjon, som alle har kortlesere. Alle Metrostasjonene i Trondheim
sentrum  var operative den aktuelle dagen.

Da klager ikke hadde validert billetten, har han reist uten gyldig billett og det var
grunnlag for ileggelse av gebyr. Etter nemndas syn er det gitt tilstrekkelig informasjon til
reisende om vilkårene for bruk av t:kort. 

Nemnda kan ikke se at klagers øvrige anførsler kan føre til et annet resultat.

Vedtak

Transportklagenemnda for kollektivtransport finner ikke å kunne anbefale at klager gis
medhold.