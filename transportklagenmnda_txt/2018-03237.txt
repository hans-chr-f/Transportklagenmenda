Vedtak i Transportklagenemnda
- Kollektivreiser

Sammendrag

Manglet gyldig billett

Dato
08.12.2018

Saksnummer
2018-03237

Tjenesteytere
Ruter

Klager har i det vesentlige anført

Klager skulle reise med busslinje 21 til sentrum for å kjøpe medisiner til mannen. 

Da bussen kom gikk klager om bord gjennom dør nummer to og ble stoppet av en
kontrollør som sa det var billettkontroll. Klager informerte til kontrolløren at hun var
på vei til føreren for å kjøpe billett, men kontrolløren ønsket ikke å høre på henne og ila
klager et gebyr. 

Klager viser til at hun har vonde knær og siden bussen stoppet lengre frem enn vanlig,
valgte hun å gå inn ved dør nummer to som var den korteste veien inn i bussen. Klager
viser til vedlagt legeerklæring som dokumenterer de fysiske utfordringene.

Klager ber Ruter frafalle gebyret.

Tjenesteyterne har i det vesentlige anført
Klager ble ilagt gebyr 14. september 2018 fordi hun ikke hadde gyldig billett. 

Reisekortet som klager oppgir inneholder ikke noen gyldig billett for tidspunktet for
kontrollen, og det inneholder ikke noen penger. Klager hadde derfor ikke klart å kjøpe
billett om bord i bussen med dette reisekortet. 

Dersom man ikke har noen gyldig billett eller billett som skal aktiveres så må man gå inn
hos føreren for å kjøpe billett der. Det er ikke adgang til å sette seg ned inne i bussen,
eller gjøre andre ting, før billetten kjøpes. 

I denne saken forholder Ruter seg til kontrollørenes observasjoner når klager kommer
inn i bussen. Klager kom inn på dør nummer to og går først bakover i bussen. Da hun
oppdager kontrolløren snur hun for å gå frem til fører. Dette mener Ruter er for sent.
Ruter kan ikke ta hensyn til helsesituasjon eller andre personlige utfordringer i slike
situasjoner. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på buss 21 ved holdeplassen Helsfyr T 14. september 2018 ilagt
gebyr fordi hun ikke kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Dersom
den reisende ikke har gyldig billett før ombordstigning, kan billett kjøpes billett hos
bussføreren ved påstigning gjennom første dør på bussen. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise gyldig billett ved kontrollen og vilkårene for å ilegge gebyr var til
stede.

Klager hevder at hun gikk fram for å kjøpe billett, mens det i gebyrrapporten er opplyst at
hun først gikk bakover i bussen, men snudde da hun oppdaget kontrollen. 

Nemnda bemerker at hun uansett skulle ha gått på bussen ved fremste dør. 

Nemnda kan ikke se at det er grunnlag for å anbefale at gebyret frafalles. Av hensyn til
reiseforetakene er det nødvendig å ha en konsekvent praksis da det er ulike årsaker til at
reisende ikke har kjøpt billett.

Vedtak

Transportklagenemnda Kollektivtransport finner ikke å kunne anbefale at klager gis
medhold.