Vedtak i Pakkereisenemnda

Sammendrag

Saken gjelder hotellstandard, Tyrkia.

Dato
10.06.2014

Saksnummer
199/13P

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Antall reisende: 2

Reisens pris: 8.270,-

Saken gjelder:

Saken gjelder hotellstandard, Tyrkia.

Klageren anfører at de ved ankomst fikk et rom som var skittent, gammelt og slitt,
med flekker på sengetøy og tepper. Etter noen timer møtte de en som presenterte
seg som «kontaktperson». Han forklarte at de hadde fått slikt rom som var bestilt av
Solfaktor. Han tilbød oppgradering mot betaling. Da de ikke kunne bli på det tildelte
rom, aksepterte de oppgradering for 196 TL. I mellomtiden tok de også kontakt med
Solfaktor, som også sa at det ville bli en merkostnad ved å bytte hotell.

Forskjellen på det nye rommet de fikk var at det var linoleumsgulv og større bad.

På badet var det fuktskader og områder med sopp og skitt. Sluket i dusjen var tett. A/c var ute
av drift. Klageren krever 50% refusjon.

Solfaktor Plus mener at kunden har fått slikt rom som er booket og betalt for og at
hotellet har offisiell 3* standard. Fordi Solfaktor ikke hadde opplyst kunden om hva
Promo Room er, vil de refundere kostnaden ved oppgradering.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turarrangør skal kunne benytte sin rett til å avhjelpe mangler, er det en
forutsetning at kunden melder fra om eventuelle mangler så snart som mulig.

Nemnda legger til grunn at det i dette tilfelle var bestilt et såkalt Promo Room og at klager
fikk det. Når Solfaktor ikke hadde forklart hva dette innebar, finner nemnda det rimelig at
Solfaktor dekker oppgraderingen.

Selv om et slikt rom har en lavere standard når det gjelder størrelse og utstyr, må det være et
minstekrav at det er rengjort ved ankomst.

I dette tilfelle informerte ikke kunden Solfaktor om at rommet ikke var i orden slik at Solfaktor
kunne avhjelpe mangler som måtte ha vært til stede.

Nemnda finner da at det ikke er grunnlag for ytterligere kompensasjon.

Vedtak:

Reklamasjonsnemnda kan ikke anbefale kompensasjon utover det som er tilbudt.

Vedtaket var enstemmig.