Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.01.2013

Saksnummer
489/12F

Tjenesteyter
Aeroflot

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Tokyo via Moskva den 20. juni 2012. SU2231 fra Oslo til Moskva
ble kansellert. Klager ble innlosjert på hotell, og fikk omsider plass på samme fly dagen etter.

Klager stiller seg kritisk til hvorfor Aeroflot ikke booket klager om til et annet flyselskap. Klager
ankom Tokyo et døgn forsinket.

Klager krever standarderstatning i henhold til EU forordning 261/2004, 600 euro per person.

Det vises for øvrig til klagers brev.

Aeroflot har i det vesentlige anført:

Aeroflot beklager forsinkelsen. Forsinkelsen skyldtes en drivstofflekkasje. Aeroflot viser til
fremlagt telexer fra handlingagenten i Oslo.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag 24 timer.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Alle flyselskap som flyr fra et EU/EØS-land er bundet av forordningen, jf. forordningen artikkel
3 nr. 1 bokstav a.

Nemnda er etter en samlet vurdering av den oppfatning at de fremlagte telefaxer ikke i
tilstrekkelig grad sannsynliggjør at innstillingen skyldtes en ekstraordinær omstendighet som
ikke kunne vært unngått selv om alle rimelige tiltak var truffet. Nemnda viser til at feilen ikke
er nærmere spesifisert. Opplysningene gir videre heller ikke grunn til å kunne ta stilling til
årsaken til lekkasjen.

Nemnda anbefaler etter dette at klager gis en erstatning på 600 euro per person.

Vedtak:

Transportklagenemnda - fly anbefaler at Aeroflot utbetaler en erstatning på 600 euro per
person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines