Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-01754

Tjenesteytere
BMI

Klager har i det vesentlige anført

Klager skulle reise fra Stavanger til Newcastle den 2. juni 2017 kl 15.40 med BM1134.
Avgangen ble kansellert, og klager ble booket om til dagen etter med British Airways
via London. Klager ankom Newcastle over et døgn forsinket. Hun fikk utgifter til
telefonsamtaler og mat for tilsammen 120 euro.

Klager krever standarderstatning 250 euro, samt utgifter for 120 euro.

Tjenesteyterne har i det vesentlige anført
BMI har ikke avgitt uttalelse til nemnda. Til klager har selskapet i det vesentlige anført:

BM1134 ble kansellert som følge av operasjonelle årsaker. Hendelsen er dessverre ikke
kompensasjonsberettiget.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt BMI - British Midland - ved nemndas e-post av 22. august 2017 med
frist til 3. oktober 2017 for eventuelle bemerkninger. I e-posten opplyses det bl. a. om at
flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

BMI har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

BMI har opplyst til klager at kanselleringen skyldtes operasjonelle årsaker. Dette er
ikke nærmere forklart eller dokumentert. BMI har således ikke godtgjort at innstillingen
skyldtes en ekstraordinær omstendighet som ikke kunne vært unngått selv om alle
rimelige tiltak var truffet. Dette gir klager rett til en standardkompensasjon på 250 euro.

Nemnda legger videre til grunn at klager pådro seg utgifter til middag den 2. juni (40
euro), lunsj den 3. juni (65 euro) og telefonsamtaler (15 euro) i påvente av ny flyvningen
dagen etter. Klager har ikke dokumentert sine utgifter som virker høye. 

En passasjers rett til forpleining etter EU-forordningen 261/2004 artikkel 9 består bare så
lenge han venter på en omlegging av reisen, jf retningslinjene av 15.06.2016 (C 214/13)
punkt 4.3.1. Nemndas flertall - leder og forbrukerrepresentantene - anbefaler at BMI
dekker klagers utgifter til mat , telefon og alkoholfri drikke med kr 750.

Mindretallet - bransjerepresentantene - har et annet syn:
Dersom passasjeren selv legger ut for forpleining må de ta vare på kvitteringer for
utlegget for å kunne kreve refusjon av flyselskapet i ettertid. Dette har ikke skjedd her. På
bakgrunn av dette er mindretallets oppfatning at klager ikke skal tilkjennes erstatning for
forpleining i denne saken.

Vedtak

Transportklagenemnda - fly anbefaler at BMI utbetaler standarderstatning med 250 euro,
samt refunderer klagers utgifter til mat, alkoholfri drikke og telefonsamtaler med kr 750.