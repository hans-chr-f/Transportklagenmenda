Vedtak i Transportklagenemnda - Fly

Sammendrag

Krav om standarderstatning samt refusjon av billett grunnet kansellering.

Dato
03.05.2012

Saksnummer
515/11F

Tjenesteyter
SAS

Krav om standarderstatning samt refusjon av billett grunnet kansellering.

Klager har i det vesentlige anført:

Klager skulle reise fra Oslo til Roma 6. september 2011 med SK4713. Dagen før avreise fikk
klager beskjed om at flyet var kansellert grunnet streik i Italia.

Klager ble booket om til avreise 7. september via København. Han mistet et døgn av
oppholdet i Italia, og måtte endre fly-, leiebil- og hotellreservasjon i Catania.

Klager stiller seg undrende til hvorfor SAS kansellerte sitt fly til Roma den dagen, mens andre
flyselskap kun fikk forsinkelser på noen timer. SAS flyet fra København til Roma gikk som
normalt, og klager reagerer på hvorfor han ikke ble omrutet til via København. Klager ba også
om å bli booket om til avreise den 5. september, men heller ikke dette lot seg gjøre.

Klager mener SAS ikke gjorde hva de kunne for å få klager til bestemmelsesstedet, og krever
standarderstatning 400 euro i henhold til EU forordning 261/2004. Han krever videre erstattet
ny billett fra Roma til Catania 146,96 euro.

Det vises for øvrig til klagers brev.

SAS har i det vesentlige anført:

Den 6. september 2011 var det generalstreik i Italia fra kl. 10:00 til kl. 18:00. Streiken
inkluderte både piloter, flyvertinner, bakkemannskap og flygeledere, og medførte at de
flygelederne som var på jobb måtte innføre store restriksjoner på antall flybevegelser inn og
ut av flyplassene. SK4713 var et av svært mange fly som ble kansellert den dagen til Roma.

Ved uregelmessigheter som denne kan passasjerene bookes om til neste ledige flyavgang.
Passasjerer med billetter i høyeste prisklasse prioriteres først. Ingenting tyder på at det var
ledige plasser i klagers prisklasse på tidligere avganger, hverken den 5. eller den 6. september.
Selv om klager i dette tilfellet hadde blitt ombooket til avgangen via København, ville han
uansett ikke ha rukket sin videreforbindelse til Catania kl. 15:30.

Hadde det ikke vært for streiken hadde SK4713 operert som normalt. Både streik og
restriksjoner i luftrommet er ekstraordinære hendelser, og flyselskapene er fritatt for å
utbetale kompensasjon.

Ved kjøp av separate billetter har man ikke de samme rettigheter som passasjerer med
gjennomgående billett. SAS kan på grunnlag av dette ikke imøtekomme klagers krav om
refusjon av billett med Alitalia.

SAS kan ikke imøtekomme klagers krav.

Det vises for øvrig til SAS brev.

Nemnda bemerker:

Kansellering gir rett til standarderstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle rimelige
tiltak var truffet, jf. EU forordning 261/2004 artikkel 5. Det er flyselskapet som må godtgjøre
at det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda legger til grunn at kanselleringen skyldtes begrensninger i luftrommet som følge
av streik i Italia. EU-forordningen nevner i sin fortale at streik kan være et eksempel på en
ekstraordinær omstendighet som medfører at flyselskapets forpliktelser bør være begrenset
eller bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Forordningen sier heller ikke om det skal/bør
skilles mellom streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, ubetinget faller utenfor flyselskapets ansvarsområde. Innstilling som følge
av slik streik gir således etter nemndas vurdering ikke rett til erstatning etter EU forordningen.

Nemnda er følgelig av den oppfatning at klager ikke har rett til standarderstatning.

SAS pliktet i den foreliggende situasjon å omrute klager på tilsvarende transportvilkår snarest
mulig til bestemmelsesstedet. Nemnda finner det sannsynliggjort at SAS har gjort det.

Klager kom forsinket frem til Roma og måtte kjøpe nye flybilletter til Catania. Da SAS var uten
skyld i forsinkelsen, må klager selv bære utgiften til nye billetter, jf. luftfartsloven § 10-20.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines