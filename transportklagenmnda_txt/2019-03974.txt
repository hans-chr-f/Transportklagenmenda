Vedtak i Transportklagenemnda - Fly

Sammendrag

Krav om standarderstatning som følge av forsinkelse. Rolls Royce-fabrikasjonsfeil.

Dato
24.08.2020

Saksnummer
2019-03974

Tjenesteytere
Norwegian Air Shuttle

Klager har i det vesentlige anført

Klager med familie skulle reise med DY7001 fra Oslo til New York den 22. september
2018. Planlagt avreise fra Oslo var kl. 18.05 og ankomst i New York kl. 20.05. Imidlertid
ble avgangen fra Oslo forsinket med fire timer og 15 minutter.

Klager krever standarderstatning på EUR 600 for fire personer, totalt EUR 2 400, i
henhold til EU-forordning 261/2004.

Tjenesteyterne har i det vesentlige anført
Norwegian har vist til at Transportklagenemnda – fly har gitt Norwegian medhold i en
tilsvarende sak med saksnummer 2018-03675.

Norwegians flyvning DY7001 fra Oslo til New York 22. september 2018 ble forsinket med
fire timer og 15 minutter. Flyvningen skulle opprinnelig betjenes av et Boeing 787-900
(Dreamliner) med registreringskode LN-LNL. The European Aviation Safety Agency
(EASA) hadde imidlertid utstedt et Airworthiness Directice, hvor det ble innført krav om
inspeksjon av trykkompressorene og akslingene på Rolls-Royce Trent 1000 Package-B-
motorene etter at Boeing hadde oppdaget et potensielt holdbarhetsproblem. 

Disse obligatoriske inspeksjonene fra EASA påvirket alle Norwegians flyvninger som
skulle opereres av flytypene Boeing 787-8 og 787-9. Som en konsekvens av dette, og for
å unngå kanselleringer, reposisjonerte Norwegian et av sine fly fra Madrid til Oslo for å
operere flyvningen.

I dette tilfellet, etter at det opprinnelige flyet ble tatt ut i obligatorisk inspeksjon,
valgte Norwegian å gjøre endringer i sin interne kapasitet for å unngå at flyvningen
DY7001 ble kansellert. Sikkerheten til Norwegians passasjerer og mannskap er høyeste
prioritet, og selskapet følger og gjennomfører alle sikkerhetsforanstaltninger som gis av
luftfartsmyndighetene når de krever det. Det forannevnte beviser at Norwegian traff alle
rimelige tiltak for å unngå forsinkelse og kansellering av flyvningen.

I henhold til EU-domstolens avgjørelse i saken C-402/07 (Sturgeon) bør passasjerer
påvirket av en forsinkelsene bli kompensert i henhold til EU-forordning 261/2004 artikkel
7 når de ankommer sin endelige destinasjon tre timer eller mer etter opprinnelig
ankomsttid. Flyselskapene er unntatt ytterligere kompensasjon dersom grunnen til
forsinkelsen skyldes ekstraordinære omstendigheter utenfor flyselskapets kontroll og
dersom flyselskapet har iverksatt alle rimelige tiltak for å forhindre den ekstraordinære
omstendigheten. 

I tillegg, og i henhold til EU-domstolens avgjørelse i saken C-257/14 (van der Lans), følger
det at visse tekniske problemer kan utgjøre en ekstraordinær omstendighet. Norwegian
anfører at en slik skjult fabrikasjonsfeil som i dette tilfellet må utgjøre en ekstraordinær
omstendighet i forordningens forstand.
Hendelser som ikke er forårsaket av en handling eller unnlatelse fra flyselskapet, er
omstendigheter som er utenfor flyselskapets kontroll.

På bakgrunn av det ovennevnte kan ikke Norwegian imøtekomme kravet om
kompensasjon i dette tilfellet.

Nemnda bemerker

Norwegians flyvning DY7001 fra Oslo til New York 22. september 2018 ble forsinket med
fire timer og 15 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen teknisk feil ved en type motorer som berørte
Norwegians langdistansefly av typen Boeing 787-800 og 787-900.
EU-domstolen har i avgjørelsen i C-257/14 (Van der Lans) vist til at tekniske feil som
hovedregel ikke utgjør en ekstraordinær omstendighet i forordningens forstand, men
visse tekniske feil kan være omfattet, for eksempel skjulte fabrikasjonsfeil.

Av den fremlagte dokumentasjonen fremgår det blant annet at Norwegian har mottatt
et brev fra Rolls Royce vedrørende holdbarhetsproblemene for denne typen motorer.
Det vises også til en kunngjøring fra Boeing. Motorproblemene ser ut til å være en
skjult fabrikasjonsfeil som påvirker flysikkerheten, og det er nødvendig å iverksette
diverse tiltak. Nemnda mener at fabrikasjonsfeilen må anses som en ekstraordinær
omstendighet i forordningens forstand.

Spørsmålet er videre om flyselskapet har iverksatt alle rimelige tiltak for å unngå
forsinkelsen. Norwegian valgte i dette tilfellet å omdisponere egen flyflåte for å unngå at
klagers flyvning ble kansellert. Nemnda anser dette som et rimelig tiltak i dette tilfellet.
Nemnda er derfor av den oppfatning at klager ikke har krav på standardkompensasjon
etter EU-forordningen.

Vedtak

Transportklagenemnda – fly anbefaler ikke at klager gis medhold.