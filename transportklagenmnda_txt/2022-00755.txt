Vedtak i Transportklagenemnda - Fly

Sammendrag

Krav om kompensasjon for å ikke kunne benytte forhåndsreservert sete.

Dato
07.11.2022

Saksnummer
2022-00755

Tjenesteytere
SAS

Klager har i det vesentlige anført

Klager skulle reise fra Barcelona til Oslo den 17. oktober 2021 med SK4622. Han hadde
billett i business klasse og reservert sete 1C som han av helsemessige årsaker måtte
ha. På avreisedagen ble han flyttet til en annen plass og brukte mye tid på å forsøke
å få plassen han hadde reservert, men til ingen nytte, til tross for at klager hadde
legeerklæring. 

Klager har sendt rundt 10 e-poster til SAS uten å få svar på sin klage. Han krever
kompensasjon for at han ikke fikk sitte på forhåndsreservert sete.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Klager hadde forhåndsreservert sete på rad 1 plass c og hadde legeerklæring som viste
at han på grunn av sin helsesituasjon trengte å sitte på denne plassen. Det var ikke betalt
noe for dette da reservasjon av sete er en av fordelene ved å reise i billettklassen SAS
Business. Klager ble flyttet uten varsel og dette medførte at setet som klager opprinnelig
hadde reservert ikke lenger kunne benyttes på reisen fra Barcelona til Oslo. 

Nemnda mener at det å kunne velge sete er en fordel ved å fly business. Andre ganger
betaler man ekstra for fritt kunne velge seter, og sete på første rad er typisk et sete som
et selskap kan ta betalt for. Nemnda mener derfor at setevalget har en økonomisk verdi,
og at klager ikke har fått den tjenesten han kjøpte. Verdien fastsettes skjønnsmessig til kr
500.

Vedtak

Transportklagenemnda anbefaler at SAS betaler kr 500 til klager.