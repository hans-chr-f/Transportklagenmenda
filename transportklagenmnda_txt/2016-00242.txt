Vedtak i Transportklagenemnda - Fly

Sammendrag

Krav om refusjon av utgifter som påløp grunnet kansellering.

Dato
30.01.2017

Saksnummer
2016-00242

Tjenesteytere
Vueling Airlines

Klager har i det vesentlige anført

Klager skulle reist fra Kristiansand til Oslo med Norwegian, og fra Oslo til Barcelona med
Vueling Airlines den 20 mars 2016 kl. 14:15. 

Da klager ankom Oslo Gardermoen ble det informert om av flyvningen var forsinket, og
deretter ble avgangen senere kansellert. Dette resulterte i at klager med følge aldri kom
seg til Barcelona, og måtte ta inn på hotell før retur tilbake til Kristiansand dagen etter
planlagt avreisedato. 

Klager krever at Vueling Airlines refunderer utgiftene for hotellopphold i Oslo, og
hotellreservasjonen i Barcelona, samt utgiftene til mat.

Tjenesteyterne har i det vesentlige anført
Flyvningen med VY 8539 ble kansellert som følge av flyverstreik i Frankrike. Se vedlagt
dokument NOTAM.

Som følge av den uventede situasjonen forsøkte flyselskapet etter beste evne å tilpasse
en god løsning for den enkelte passasjeren, ved enten å tilby muligheten til å få en re-
ruting til neste tilgjengelige flyvning eller refusjon av flybilletten. 

I denne saken valgte klager å få refundert kostnadene for billettene. Se vedlagt
dokument for tilbakebetalt beløp pålydende 539.99 euro.

Kanselleringen kom som en følge av en ekstraordinær omstendighet, og det vil derfor
ikke være tale om å gjøre andre kompensasjoner gjeldende. Dette følger av Vuelings
reisevilkår og EU-forordning 261/2004. se vedlagt dokumentasjon. 

Vueling Airlines kan ikke imøtekomme klagers krav om refusjon av utgifter som påløp
grunnet den kansellerte flyvningen.

Nemnda bemerker

Partene ser ut til å være enige om at klageren skulle reist fra Oslo til Barcelona
20.03.2016 kl 1415 (palmesøndag), og at denne flygningen ble kansellert på grunn av
en streik blant franske flygeledere som påvirket alle overflygninger til Spania. Klageren
valgte å få billettene refundert.   

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7. Det
er flyselskapet som må godtgjøre at det forelå en slik ekstraordinær omstendighet.
Flyselskapet må videre godtgjøre at det har truffet alle rimelige tiltak for å unngå
innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses for å ligge utenfor dets kontroll. Forordningen sier heller ikke om det skal /
bør skilles mellom streik i eget selskap eller streik hos andre.

Streik hos tredjemann som her faller etter fast nemndspraksis utenfor flyselskapets
ansvarsområde. Nemnda finner det godtgjort at kanselleringen skyldtes streiken og
at kanselleringen ikke kunne vært unngått selv om alle rimelige tiltak var truffet. Den
aktuelle flygelederstreiken medførte kansellering av en rekke flyavganger.  Det er således
ikke grunnlag for standarderstatning. Det er da heller ikke krevd. 

Klageren har krevd sine utgifter som følge av kanselleringen, erstattet. Det dreier seg om
hotell og mat i Oslo med 749 kroner og avbestilling av fem hotellnetter i Barcelona med
711 euro. 

Slik nemnda ser det er utgiftene til hotell og mat i Oslo dekningsmessige etter EU-
forordningen, jf artikkel 9, men ikke utgiftene til ubenyttet hotell i Barcelona. Nemnda
ser heller ikke at utgiftene til ubenyttet hotell er dekningsmessig etter luftfartsloven §
10-20 og FLYKN-2015-1067. Nemnda viser til det som er sagt over om at flyselskapet ikke
hadde noen mulighet for å unngå kanselleringen. 

Utgiften til ubenyttet hotell må eventuelt søkes dekket over reiseforsikringen.  

Nemnda anbefaler at klageren får dekket sine utgifter til forpleining med 749 kroner.

Vedtak

Transportklagenemnda-fly anbefaler at flyselskapet dekker klagerens utgifter til
forpleining med 749 kroner.