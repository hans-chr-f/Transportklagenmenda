Vedtak i Transportklagenemnda - Fly

Sammendrag

Krav om standardkompensasjon ved kansellering. Tjenesteyter har ikke inngitt tilsvar.

Dato
27.08.2019

Saksnummer
2018-04510

Tjenesteytere
Widerøe

Klager har i det vesentlige anført

Klager skulle reise med Widerøes flyvning WF678 fra Bergen (BGO) til Trondheim (TRD)
23. juli 2018 kl. 20.10. Flyvningen ble kansellert, og klager ble booket om til neste dag.
Han ankom sin endelige destinasjon neste dag kl. 09.00. På bakgrunn av kanselleringen
har klager fremsatt krav om standardkompensasjon i henhold til EU-forordning 261/2004
på 250 euro.

Tjenesteyterne har i det vesentlige anført
Widerøe har tross oppfordring ikke inngitt tilsvar til nemnda. Selskapet har heller ikke
besvart klagers henvendelse.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at flyvning WF678 fra Bergen til Trondheim 23. juli 2018 ble
forsinket, og at klager ankom sin endelige destinasjon neste morgen. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Widerøe har ikke gitt noen redegjørelse eller fremlagt noen dokumentasjon for at
kanselleringen skyldtes ekstraordinære omstendigheter som ikke kunne vært unngått.
Kanselleringen gir etter dette rett til standarderstatning på 250 euro.

Vedtak

Transportklagenemnda - fly anbefaler at Widerøe utbetaler til klager
standardkompensasjon på 250 euro.