Vedtak i Pakkereisenemnda

Sammendrag

Klager krever standarderstatning på 400 euro per person.

Dato
19.06.2017

Saksnummer
2017-00508

Tjenesteytere
Norwegian Holidays

Klager har i det vesentlige anført

Klager bestilte en pakkereise for to personer, fly med Norwegian Bergen - Oslo - Malaga
og innkvartering på Suite Novotel Malaga i perioden 14.12.2016 - 18.12.2016. Totalpris kr.
7.524.

Ved hjemreisen fra Malaga var Norwegians rute D8 5024 forsinket til Gardermoen.
Klager ankom Bergen over 20 timer senere enn forventet etter å ha sittet seks timer på
Gardermoen.

Opprinnelig avgangstid Malaga: 18.12.2016 klokken 14:50
Faktisk avgangstid Oslo: 19.12.2016 klokken 06:20

Opprinnelig ankomsttid Bergen: 18.12.2016 klokken 21:15
Faktisk ankomsttid Bergen: 19.12.2016 klokken 18:20

Flyet hadde en defekt dør og fikk derfor bare fly med ca. halvparten av passasjerene.
Klager fikk ikke være med flyet som planlagt. Klager fikk ikke informasjon om sine
rettigheter i forbindelse med forsinkelsen.

Klager anfører at de i i henhold til Forbrukerrådet har krav på 400 euro pr. person ved
forsinkelse på mer enn 5 timer og avstand mellom 1500 og 3500 km. Klager ble sittende i
6 timer på Gardemoen før de fikk fly videre til Bergen.

Klager krever 400 euro per person, totalt 800 euro.

Det vises for øvrig til korrespondanse fra klager.

Tjenesteyterne har i det vesentlige anført

Norwegian Airlines skriver at forsinkelsen skyldtes en ekstraordinær omstendighet som
ikke kunne vært unngått. 

Norwegian Airlines har godkjent klagers krav til refusjon av måltider, hotell og transport,
men har avvist kravet om tapt arbeidsfortjeneste.

Det vises for øvrig til korrespondanse fra Norwegian Holidays AS.

Nemnda bemerker

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flygning.

Ved kansellering (innstilling) av en flygning har passasjeren rett til en standarderstatning
på 250, 400 eller 600 euro (avhengig av lengden på flygningen) med mindre selskapet
kan godtgjøre at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. forordningen artikkel 5. Tilsvarende
gjelder ved forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Rettstilstanden med tanke på hva som kan regnes for å være en teknisk feil har endret
seg etter at EU-domstolen avsa dom i sak C-257/14.  I  dom av 17. september 2015 -
Corina van der Lans – KLM, har domstolen uttalt at "en teknisk feil, [..], som oppstår
plutselig, som ikke kan tilskrives manglende vedlikehold, og som heller ikke er blitt
oppdaget under vanlig vedlikehold, ikke er omfattet av begrepet "ekstraordinære
omstendigheter" [..].

Det fremgår av dommen at unntak kan tenkes ved fabrikasjonsfeil og ved skader på
flyet pga. sabotasje eller terrorhandlinger. Noe slikt foreligger det ikke opplysninger om i
denne saken. 

Teknisk feil vil, etter dette, som hovedregel ikke anses om en ekstraordinær
omstendighet som fritar for plikten til å betale standarderstatning etter forordningen.
Erstatningen beløper seg etter artikkel 7 nr. 1 b) til 400 euro pr. person. Klagerens
reisefølge besto av to betalende passasjerer. Erstatningen blir da 400 euro pr. person,
totalt 800 euro. 

Reisearrangøren/flyselskapet har etter EU-forordningen et omsorgsansvar for
passasjerene.  Rett til forpleining etc. fremgår av forordningens artikkel 9.  Det innebærer
at passasjerene skal tilbys måltider, forfriskninger og hotellinnkvartering samt dekning
av to telefonsamtaler etc., avpasset etter forsinkelsens lengde. Nemnda legger etter det
som er opplyst til grunn at flyselskapet har dekket utgifter til overnatting, transport og
forpleining slik de plikter.

I medhold av forordningens artikkel 12 skal anvendelsen av forordningen ikke
berøre passasjerenes rett til ytterligere erstatning, men erstatningen gitt i henhold til
forordningen kan trekkes fra. 

Forsinkelsen på hjemreisen var etter det nemnda kan forstå 15 timer og 30 minutter.
Forsinkelse av en slik lengde gir også rett til erstatning etter pakkereiseloven § 6-4, jfr.
pakkereisevilkårene avsnitt 8.2 f) V, anvendt analogisk ved hjemreise. 

Pakkereisevilkårene avsnitt 8.2 e) har imidlertid en strengere samordningsregel enn
EU-forordningens artikkel 12. Bestemmelsen angir at der passasjerene får utbetalt
kompensasjonsbeløp i henhold til EU-reglene, enten fra arrangøren eller utførende
flyselskap, skal dette beløpet gå til fradrag i eventuelt prisavslag eller erstatning.
Ytterligere erstatning/kompensasjon i medhold av pakkereisevilkårene fordrer
da at beløpet vil overstige 400 euro pr. passasjer. I den grad klagerne kan kreve
erstatning for tapt arbeidsfortjeneste vil denne etter nemndas syn være dekket av
standarderstatningen.

Vedtak

Pakkereisenemnda anbefaler at det utbetales standarderstatning med 400 euro pr.
person, totalt 800 euro.