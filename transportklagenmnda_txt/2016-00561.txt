Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.03.2017

Saksnummer
2016-00561

Tjenesteytere
KLM

Klager har i det vesentlige anført

Klager skulle reise fra Bergen til Cape Town via Amsterdam den 24. februar 2016 kl.
06:15. Ankomst Cape Town skulle være samme kveld kl. 22:35 lokal tid. 
Flight KL1184 fra Bergen til Amsterdam ble forsinket slik at han mistet sin
videreforbindelse. Klager ble booket om til ny rute via Amsterdam og Paris, og ankom
Cape Town kl. 11:25 den 25. februar, over tolv timer forsinket.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
KL1184 ble forsinket 4 timer og 24 minutter som følge av at Bergen lufthavn, Flesland,
var stengt grunnet dårlige værforhold, snøvær. Det vises til fremlagt dokumentasjon.
Klager ble booket om til neste ledige fly fra Amsterdam via Paris. 

Hendelsen var ekstraordinære og utenfor KLMs kontroll. I henhold til EU-forordning
261/2004 plikter ikke et flyselskap å utbetale standarderstatning, dersom det kan bevise
at årsaken til hendelsen var utenfor deres kontroll. 

KLM kan på grunnlag av ovennevnte ikke imøtekomme klagers krav.

Nemnda bemerker

Forsinkelse som medfører at passasjeren kommer mer enn 3 timer forsinket frem til det
endelige bestemmelsesstedet,  gir rett til erstatning med mindre flyselskapet godtgjør
at forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artikkel 5, 6 og 7, og
EU-domstolens avgjørelser Sturgeon-Condor av 19.11.2009 (C-402/07) og med flere av
23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret.

Slik nemnda ser det har flyselskapet dokumentert at forsinkelsen skyldtes en
ekstraordinær omstendighet og at det har truffet alle rimelige tiltak for å unngå
forsinkelsen:

Flyselskapet har lagt frem dokumentasjon i form av værrapporter og avisartikler for at
flyplassen i Bergen var stengt på grunn av snøfall den aktuelle morgenen, og at dette
ga forsinkelser for flere flygninger utover formiddagen. Forsinkelsen gir således ikke
grunnlag for standarderstatning.

Vedtak

Transportklagenemnda - fly anbefaler ikke at klageren gis medhold.