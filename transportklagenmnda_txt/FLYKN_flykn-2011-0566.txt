Vedtak i Transportklagenemnda - Fly

Sammendrag

Krav om standarderstatning grunnet forsinkelse/ruteendring.

Dato
03.05.2012

Saksnummer
566/11F

Tjenesteyter
Norwegian Air Shuttle ASA

Krav om standarderstatning grunnet forsinkelse/ruteendring.

Klager har i det vesentlige anført:

Klagerne skulle reise fra Antalya til Rygge den 11. oktober 2011 med DY2931 kl. 12:00. Etter
varsel om forsinkelse og mye frem og tilbake på terminalen ble det bestemt at flyet skulle ta
av. Det var svært urolig stemning om bord i flyet etter at kapteinen meddelte over høyttalerne
at flyet kunne ta av da feilen var sjekket manuelt. Halvveis til Rygge ble det opplyst at flyet
skulle gå til Gardermoen i stedet for til Rygge.

Da klagerne ankom Gardermoen, var bussen ikke satt opp. Det ble ytterligere venting før
klagene ble de fraktet til Rygge hvor de ankom over seks timer forsinket.

Klagerne ble ikke tilbudt mat og drikke i ventetiden. Norwegians håndtering av situasjonen var
svært kritikkverdig.

Klager krever standarderstatning i henhold til EU forordning 261/2004.

Det vises for øvrig til klagers brev.

Norwegian har i det vesentlige anført:

DY2931 ble forsinket som følge av teknisk problem, indikasjonsfeil ved drivstoff filteret. Det
vises til teknisk rapport.

Filteret ble byttet ut, men lyset som indikerer feil ved samme filter slo seg på igjen. Man har
da i henhold til «minimum equipment list» lov å fly en flight før feilen må repareres. Da Rygge
Lufthavn ikke har de nødvendige fasiliteter eller utstyr for å kunne reparere denne feilen ble
maskinen fløyet til Gardermoen. Norwegian vil understreke at det ikke var en økonomisk
fordel for selskapet å fly maskinen til Gardermoen.

Klager ble busset til Rygge. Norwegian beklager dersom informasjonen var mangelfull i
Antalya. Dette vil bli tatt opp internt med handlingagenten på stedet.

I henhold til EU forordning 261/2004 er flyselskapene unntatt fra videre kompensasjon
dersom årsaken til forsinkelsen er uforutsette forhold som forhindrer flyvningen. På grunnlag
av dette kan Norwegian dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at klagerne ankom det
endelige bestemmelsesstedet, Rygge lufthavn, 6 ½ time forsinket.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen (C-402/07) er
uklar i forhold til flere rettsprinsipper bla. ved at domstolen tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Det er i dommen også angitt en tidsgrense på at tre timer
forsinkelse utløserrett til kompensasjon, en tidsramme hvor opprinnelsen er ukjent og
som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04 (EU forordningen 261/2004) - det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger på
rettigheter ved forsinkelse. I motsetning til innstilling som er beskrevet i artikkel 5, og nektet
ombordstigning (artikkel 4) gir ikke forsinkelse i artikkel 6 noen anvisning på kompensasjon,
med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon- dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Norwegian har imidlertid ikke påberopt seg fritak for erstatningsplikten på overnevnte
grunnlag, mindretallet følger derfor flertallets videre vurdering av saken.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Saken er forelagt Luftfartstilsynet, Teknisk avdeling, som har avgitt uttalelse den 22. november
2011. Forsinkelsen skyldtes feil på en trykkbryter tilknyttet flyets brennstoffsystem. Nemnda
legger på bakgrunn av de foreliggende opplysninger til grunn at feilen oppsto uten forvarsel til
tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Nemnda er etter omstendighetene av den oppfatning
at det ikke er grunnlag for å kritisere Norwegian for å fly til Gardermoen i stedet for Rygge.
Nemnda viser til at Norwegian ikke har teknisk personell på Rygge. Forsinkelsen gir etter dette
ikke rett til standarderstatning etter EU forordningen.

Norwegian pliktet i den foreliggende situasjon å tilby passasjerene måltider og forfriskninger
som står i rimelig forhold til ventetiden. Dette ble ikke gjort. Norwegian har tilbudt seg å
erstatte klagernes eventuelle dokumentert utgifter til mat og drikke.

Klagerne har kritisert Norwegians håndtering av situasjonen. Norwegian har ikke kommentert
denne ut over beslutningen om å fly til Gardermoen. Nemnda legger klagernes opplysninger
til grunn. Etter nemndas vurdering var håndteringen av situasjonen kritikkverdig så vel i Tyrkia
som etter landing på Gardermoen.

Vedtak:

Transportklagenemnda-fly finner ikke å kunne anbefale at klagerne gis medhold i kravet om
standarderstatning.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS