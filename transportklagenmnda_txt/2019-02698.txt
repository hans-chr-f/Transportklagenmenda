Vedtak i Transportklagenemnda - Fly

Sammendrag

Krav om refusjon grunnet feil i tidene på bestilt reise.

Dato
10.03.2020

Saksnummer
2019-02698

Tjenesteytere
Ticket

Klager har i det vesentlige anført

Klager bestilte en reise t/r Torp - Manila for reise 29. mars - 22. april 2019 hos
reiseselskapet Ticket. Returen var via Beijing og København. Da klager ankom København
ca kl 18 den 22. april, oppdaget han at hans videreforbindelse ikke var før dagen etter kl
16.05. Klager stiller seg sterkt kritisk til hvordan Ticket kan legge opp en slik reiserute? 

Klager tok kontakt med Widerøe på Kastrup som kunne fortelle at dersom han skulle fly
videre samme kveld ville det koste kroner 2 700.

Klager pådro seg utgifter på kroner 2 112,7 som han krever refundert. Videre krever han
kroner 1 000 for tort og svie.

Tjenesteyterne har i det vesentlige anført
Klager bestilte sin reise online hos Ticket den 6. mars 2019. Han valgte selv tider, datoer
og strekninger. I henhold til Tickets regler og vilkår som klager krysset av for å ha lest
og forstått, er det bestillerens eget ansvar å påse at alle opplysninger i bestillingen
stemmer. Klager betalte reisen og mottok epost med reisebekreftelse samme dag. 

Det var godt merket i bestillingsprosessen at transittiden i København på returen
oversteg seks timer. 

Som kunde er man ansvarlig for at bestillingen er i henhold til det man ønsker. Klager
kontakter Ticket først etter hjemreise for å forspørre refusjon. Om han hadde satt seg
inn i sin reise enten før eller under reisen, kunne Ticket ha hjulpet han med å endre til en
annen flyvning mot flyselskapets kostnader.

Ticket viser til fremlagt kopi av bookinghistorien som viser at det ikke er foretatt noen
endringer i bestillingen etter at klager bestilte reisen.

Ticket kan ikke se å ha gjort noe galt i denne saken, og kan ikke imøtekomme klagers
krav.

Nemnda bemerker

Den 6. mars 2019 bestilte klager en reise t/r Torp - Manila på Tickets hjemmeside. 

På returreisen oppdaget klager at hans videreforbindelse fra København til Torp først
gikk påfølgende dag. Klager pådro seg utgifter til forpleining. 

Noen flyselskap gir anledning til endring mot gebyr, i dette tilfellet fikk klager beskjed om
at det ville koste kroner 2 700 å endre billetten til å reise samme kveld. Klager avslo dette
tilbudet. 

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde overser viktig informasjon som dette
tilfellet, har han ingen rettigheter utover det avtalen gir anvisning på.

Nemnda kan ikke se at Ticket i dette tilfellet har opptrådt klanderverdig.

Vedtak

Transportklagenemnda-fly kan ikke anbefale at klager gis medhold.