Vedtak i Transportklagenemnda - Fly

Sammendrag

Krav om refusjon av billetter grunnet avbestilling av reise
som følge av reiserestriksjoner under COVID-19 pandemien.

Dato
10.11.2020

Saksnummer
2020-01100

Tjenesteytere
Widerøe

Klager har i det vesentlige anført

Klager (4 personer) skulle reise fra Tromsø til Evenes den 12. april 2020 og fra Leknes til
Tromsø den 14. april, begge flyvningene er med Widerøe. Flybillettene ble avbestilt av
klager da de ikke kunne reise ut av Spania. Klager er bosatt i Spania og i denne perioden
så hadde Spania og Norge erklært unntakstilstand på grunn av pandemien COVID-19,
dette medførte reiserestriksjoner. 

Klager ber om refusjon av flybillettene, 261,20 euro, 68,18 euro og 315,42 euro.

Tjenesteyterne har i det vesentlige anført
Widerøe viser til at klager selv kansellerte billettene sine på nettet og at de har mottatt
korrekt tilbakebetaling (flyplassgebyr) til sine betalingskort.

Flyene gikk i henhold til ruteplanen, derav ble ikke full refusjon gitt. Dette er i samsvar
med Widerøes vilkår når man bestiller reise på www.wideroe.no. 
Widerøe viser til et eksempel på hvordan avbestillingen ser ut for klager. Klager får
informasjon om hva som refunderes og at det fremgår hva som blir tilbakebetalt. 

Widerøe mener at klager var klar over reglene for disse billettene og at bare flyplass skatt
refunderes i henhold til billettreglene.

Nemnda bemerker

Nemnda legger til grunn at årsaken til at klager ikke kunne benytte seg av sine flybilletter
var reiserestriksjoner i forbindelse med covid-19. Videre legger nemnda til grunn at
klager selv kansellerte billettene sine, og at flyvningen til Widerøe gikk som normalt. 

EU-forordning 261/04 gjelder passasjerers minimumsrettigheter når de nektes
ombordstigning mot sin vilje, en flyging innstilles eller en flyging er forsinket.  

I punkt 2.2 av EU-kommisjonens veileder for passasjerrettigheter i lys av Covid-19
situasjonen uttrykkes det at der det er den reisende som avlyser er forholdet ikke
regulert i forordningen, og at det er flyselskapets alminnelige billettvilkår som gjelder. I
dette tilfellet kansellerte klager billettene sine selv, og han har ikke krav på refusjon av
billettene i henhold til forordningen.

Avgjørende er om et slik resultat er urimelig, jf. avtaleloven § 36. 

Nemnda har delt seg i et flertall og et mindretall. 

Flertallet, lederen og bransjerepresentantene, mener at det ikke er urimelig at klager
ikke får refundert flybillettene. Utgangspunktet er at avtaler skal holdes. Terskelen
for å sette til side en avtale som urimelig er meget høy. I dette tilfellet er hensynet til
forutberegnelighet for flyselskapene også viktig, og dersom avtalen settes til side som
urimelig vil det medføre at flyselskapene pålegges å refundere tilfeller som ikke er dekket
av forordningen. 

Mindretallet, forbrukerrepresentanten, er enig i at kommisjonens veileder punkt 2.2
om Covid-19 ikke regulerer situasjonen der den reisende avlyser reisen. Det er derfor
Widerøes alminnelige billettvilkår, og avtalelovens regler som gjelder. Denne saken er så
spesiell at det er urimelig om klager ikke får refundert utgiftene til flybilletter. Covid-19
er utvilsomt en ekstraordinær omstendighet, også for de reisende. Klager med følge er
spanske statsborgere, og ble nektet å reise ut av Spania. Etter mindretallets mening vil
det i en slik situasjon være høyst urimelige om klager ikke får refundert billettutgiftene
sine. 

Klager oppfordres til å kontakte sin reiseforsikring for en vurdering av om refusjon av
billettutgiftene er dekket av denne. 

Nemnda anbefaler at klager ikke gis medhold. 

Vedtaket er fattet med den dissens som fremgår over. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at klager ikke gis medhold.