Vedtak i Transportklagenemnda - Fly

Sammendrag

Krav om standardkompensasjon ved kansellering. Lynnedslag.

Dato
30.04.2019

Saksnummer
2019-00263

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR8509 fra Sandefjord - Torp (TRF) til Gdansk
(GDN) 23. juli 2018 kl. 14.40. Flyvningen ble kansellert, og klager kjøpte nye flybilletter
med Wizz Air på et senere tidspunkt. Klager har fått refusjon av sine flybilletter med
Ryanair. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 750 euro for tre
passasjerer. Klager har også fremsatt krav om refusjon av sine utgifter til mat til kroner
299.

Tjenesteyterne har i det vesentlige anført
Ryanairs flyvning FR8509 fra Sandefjord - Torp til Gdansk 23. juli 2018 ble forsinket med
syv timer og 15 minutter. Flymaskinen ble truffet av fugl, og måtte forbli på bakken i
Sandefjord i påvente av teknisk kontroll i etterkant av hendelsen. Det vises til fremlagt
dokumentasjon. 

Passasjerene mottok matkuponger i ventetiden. 

Ryanair har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR8509 fra Sandefjord - Torp til Gdansk 23. juli 2018 kl. 14.40 ble
kansellert.

Ryanair har i sitt tilsvar referert til en flyvning dagen etter, altså feil flyvning. 

Nemnda kan derfor ikke se at flyselskapet har godtgjort at det foreligger ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda mener derfor at klager har krav på standarderstatning med 250 pr. person,
totalt 750 euro. I tillegg kommer utgifter til mat med kroner 299.

Vedtak

Transportklagenemnda - fly anbefaler at Ryanair betaler standarderstatning med 750
euro og mat til kroner 299.