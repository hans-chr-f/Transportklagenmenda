Vedtak i Transportklagenemnda - Fly

Sammendrag

Stengt gate

Dato
17.04.2018

Saksnummer
2017-01175

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY802 fra Oslo lufthavn (OSL) til Stockholm
(ARN) 5. april 2017 kl. 07.00. Hun hadde videreforbindelse fra Stockholm til Sarajevo (SJJ)
samme dag kl. 09.05. 

Klager anfører at hun ankom flyplassen kl. 04.45, sjekket inn og leverte bagasjen. Hun
fulgte med på skjermen, og gaten ble endret fra E11 til E16. Hun satte seg derfor ved E16
og ventet, og la merke til at det stod Stockholm med Norwegian på skjermen ved gaten.
Ved ombordstigning ville ikke dørene åpnes da klager skannet boardingkortet sitt. Klager
fikk beskjed av Norwegians personale at hun ikke kom med flyet, da ombordstigning da
hun hadde kommet for sent. Klager mente at dette var umulig, da hun hadde stått ved
riktig gate. 

Klager kontaktet Norwegians skranke, men fikk ingen hjelp. Hun anfører også at
Norwegians personale var frekke mot henne. Hun kjøpte ny billett med SAS til kroner 2
366 via Stockholm, Wien og Sarajevo. Hun var fremme kl. 20.20 i stedet for kl. 11.35. Hun
har på ovennevnte bakgrunn fremsatt krav om refusjon av den nye billetten med SAS til
kroner 2 366, samt utgifter til mat, hotell og forsinkelse på ti timer, samt taxi i Sarajevo
(beløp ikke kjent).

Tjenesteyterne har i det vesentlige anført
Klager hadde billett med DY802 fra Oslo til Stockholm med videreforbindelse med
DY4343 til Sarajevo 5. april 2017. Klager møtte opp for sent til ombordstigning, og rakk
derfor ikke flyvningen. Dette anfører hun selv i sin henvendelse. 

Innsjekking på Norwegians nordiske ruter stenger 20 minutter før original avgangstid.
Dette er tidspunktet ombordstigning stenger, og man skal ha møtt opp i god tid før
dette. Da klagers ombordstigningskort ikke lenger lot seg skanne i de automatiske
portene, kan man anta at det var mindre enn 20 minutter til avgang. 

Ved alle avganger vil det være passasjerer som ikke møter, såkalte "no show". Gitte
frister utsettes ikke, og man forsinker ikke flyet dersom det er passasjerer som ikke har
møtt opp ved gate eller sjekket inn. En del formaliteter, som for eksempel papirarbeid,
må være på plass innen flyet skal ta av. Etter at papirarbeidet er fullført vil det ikke være
mulig å gjenåpne ombordstigning, da dette potensielt vil forsinke avgangen, 

Avgangen var ikke overbooket. Norwegian viser til fremlagt dokumentasjon. 103
passasjerer rakk avgangen, Norwegian anser derfor at klager selv møtte opp for sent
til avgangen, og at dette skyldes klagers egen uaktsomhet. Norwegian avviser på
ovennevnte bakgrunn klagers krav om refusjon av nye billetter og andre utgifter i
forbindelse med hendelsen.

Nemnda bemerker

I henhold til Norwegians vilkår må man være ferdig innsjekket innen bestemte frister, og
at gaten på nordiske ruter stenger 20 minutter før avgang. Man må møte opp ved gaten i
god tid før dette. 

Klager har angitt at hun møtte frem tidsnok, og var klar for ombordstigning innen fristen.
Norwegian viser til at 103 passasjerer er registrert ombord på flyvningen. Norwegian
mener at klager må ha møtt opp for sent, og at det skyldes hennes egen uaktsomhet at
hun ikke rakk flyvningen.

Nemnda finner at saken reiser bevisspørsmål som ikke kan klarlegges
under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Saken avvises.