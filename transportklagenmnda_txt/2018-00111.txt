Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00111

Tjenesteytere
Wizz Air

Klager har i det vesentlige anført

Klager med reisefølge (tilsammen to personer) skulle reise fra Torp til Szczytno i Polen
den 27. mai 2017 kl 08.15 med flight W6 2184. Flyet ble kansellert. Klager ble booket
om til å fly neste dag til Gdansk. Klager ble ikke tilbudt forpleining og måtte selv skaffe
hotell. 

Klager krever standarderstatning 250 euro per person i henhold til EU-forordning
261/2004. Videre krever hun refusjon av utgifter til hotell kroner 1 095, samt utgifter til
transport til/fra hotell på Nøtterøy, og transport fra Gdansk til Szczytno, kroner 1 140.

Tjenesteyterne har i det vesentlige anført
Wizz Air ønsker å refundere klagers utgifter til hotell og transport for tilsammen 195
euro, men kan ikke imøtekomme krav om standarderstatning. 

Flyselskapet har ikke kommentert årsaken til kanselleringen eller dokumentert denne.

Nemnda bemerker

Nemnda legger til grunn at klager og reisefølgets (til sammen to personer) flyvning fra
Torp til Szczytno med Wizz Air den 27. mai 2017 ble kansellert, og at de ble booket om til
Gdansk påfølgende dag.   

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7.

Wizz Air har ikke avgitt uttalelse til nemnda angående kanselleringen, eller dokumentert
årsaken til denne, selskapet kan da ikke sies å ha godtgjort at kanselleringen skyldtes
en ekstraordinær omstendighet som ikke kunne vært unngått. Klageren og følget har
således rett til standarderstatning 250 euro per person.

Nemnda legger videre til grunn at klager pådro seg utgifter til hotell og transport.   

En passasjers rett til forpleining etter EU-forordningen 261/2004 artikkel 9 består så
lenge hun venter på en omlegging av reisen, jf retningslinjene av 15.06.2016 punkt 4.3.2. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Wizz Air tilbød klager omruting til påfølgende dag til Gdansk. Klager pådro seg med
dette utgifter til hotell, transport til og fra hotellet, samt transport mellom Gdansk og
Szczytno. 

Wizz Air har tilbudt å refundere klagers utgifter til hotell og transport, nemnda anbefaler
at dette blir gjort.

Vedtak

Transportklagenemnda - fly anbefaler at Wizz Air betaler standarderstatning til klager
med 250 euro person, og refunderer utgifter til hotell og transport dersom dette ikke er
gjort.