Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.08.2018

Saksnummer
2017-02584

Tjenesteytere
Widerøe

Klager har i det vesentlige anført

Klager skulle reise fra Kristiansand til Bergen den 25 september 2017 kl 07.00 med
WF582. Kvelden før kl 20.04 mottok klager melding om at avgangen var kansellert. Klager
tok kontakt med Widerøe, men da flyselskapet ikke kunne tilby ombooking til endelig
bestemmelsessted med ankomst innen to timer, har klager krav på standarderstatning
250 euro i henhold til EU-forordning 261/2004.  

Klager har ikke opplyst om hun ble booket om eller om hun valgte å avbryte reisen. 

Klager krever standarderstatning 250 euro.

Tjenesteyterne har i det vesentlige anført
WF582 ble kansellert som følge av unormalt høyt sykefravær (over 12 %) blant crewet ved
basestasjonen i Bergen. Widerøe har ikke fremlagt dokumentasjon på sykefraværet. 

Ved kansellering kan passasjerene velge ombooking eller å avbryte reisen mot refusjon
av billetten.

Widerøe kan ikke imøtekomme klagers krav da årsaken til hendelsen var ekstraordinær
og utenfor Widerøes kontroll. 

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Widerøe anfører at flyselskapet måtte kansellere avgangen grunnet sykefravær
på mer enn 12 % ved basestasjonen i Bergen. Det er imidlertid ikke fremlagt noen
dokumentasjon. Etter flertallets syn - lederen og forbrukerrepresentantene - har
selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. 
Mindretallet - bransjerepresentantene- er av en annen oppfatning:
Mindretallet anser at flyselskapet har vedlagt tilstrekkelig dokumentasjon på
sykefraværet.

Etter flertallets syn har klager har rett til standarderstatning.

Vedtak

Transportklagenemnda - fly anbefaler at Widerøe betaler standarderstatning til klager
med 250 euro.