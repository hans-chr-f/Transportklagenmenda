Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
19.08.2024

Saksnummer
2024-00091

Tjenesteytere
Widerøe

Klager har i det vesentlige anført

Klager skulle reise den 6. januar 2024 med WF170 fra Ørsta Volda til Oslo med avgang
kl. 13:15 og ankomst kl. 14:20.  Avgang ble forsinket, da av-ising av Dash 8 fly ikke kunne
gjennomføres ved lavere temperatur enn 13 minusgrader, og det var ca. 16 minusgrader
på flyplassen den aktuelle dagen. Klager ble booket om til ny avgang med WF4170 med
avgang kl. 16:10 og ankomst kl. 17:15. 

Klager mener at Widerøe ikke har valgt å investere i skikkelig avisingsutstyr på Ørsta-
Volda lufthavn, og at det dermed ikke kan regnes som en ekstraordinær omstendighet på
grunn av værforhold. 

Dersom det er Avinor eller en annen aktør sitt ansvar å drifte avisingsutstyr på
flyplassen, bør i så fall Widerøe kreve at dette blir utbedret, sørge for erstatning, og søke
regress hos ansvarlig aktør.

Klager krever standarderstatning.

Tjenesteyterne har i det vesentlige anført
Klager skulle reise med WF170 fra Hovden til Oslo.

Den 6. januar 2024, i perioden hvor WF170 skulle operere, var temperaturen minus 16.
Flyet ble dermed stående værfast i påvente av mildere temperatur, sammen med et
annet fly som heller ikke fikk ta av.

Om maskinen skal deice beror på flere faktorer, deriblant temperatur og luftfuktighet.
Av operasjonsmanualen for Dash 8 – serien, som er flytypen Widerøe benytter, er det
ikke tillatt med deice i temperaturer under minus 13 grader. Så lenge kritiske flater er
kontaminert, må maskinen deices – og avgjørelsen tas alltid av piloten.

Forklart: på kortbane kan man max bruke Type 1 - 50 % deicevæske. Går man over
den prosenten, for eksempel 51 %, 52 % osv. får flyet en takeoff penalty – med andre
ord trenger flyet lengre rullebane for å oppnå høyere hastighet før takeoff – og da blir
kortbanene i Norge for kort. Type 1 50 % har en nedre brukstemperatur på minus 13
grader. Det vises til fremlagte rapporter.

Widerøe bestrider at klager har krav på kompensasjon da hendelsen er ekstraordinær.
Passasjeren får omruting til snarest mulige avgang fra Hovden, og ankommer Oslo 2
timer og 54 minutter forsinket.

Nemnda bemerker

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen.

Nemnda er av den oppfatning at ordinær deicing på vinteren i Norge ikke i seg selv er å
anse som en ekstraordinær omstendighet. 

Nemndas flertall, bransjerepresentanten og nemndas leder, finner at dette tilfellet er
et spesielt tilfelle, ettersom flytypen som skulle benyttes på strekningen ikke kunne
deices grunnet temperaturen. Dette er begrunnet i sikkerhet. Flytypen er godkjent til å
operere på strekningen, slik at Widerøe ikke kan lastes for dette. Widerøe satte inn en
ekstra flymaskin for å få passasjeren avgårde fortest mulig, og selskapet har dermed
iverksatt tiltak for å minimere forsinkelsen for passasjerene.  Værforholdene og nærmere
informasjon om hendelsen er dokumentert av Widerøe. Det samme gjelder hvordan
situasjonen og tiltak ble vurdert. De aktuelle værforholdene er utenfor flyselskapets
faktiske kontroll og sedvanlige aktivitetsutøvelse. 

Basert på ovenstående er flertallets konklusjon er at Widerøe har godtgjort at
kanselleringen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Klager har med dette ikke rett på
standarderstatning for uregelmessigheten.

Mindretallet, forbrukerrepresentanten, finner ikke at forholdet oppfyller vilkårene for å
anses som en ekstraordinær omstendighet. Det synes å være særlige begrensninger ved
Widerøes valgte flytype som er årsak til kanselleringen. Valg av flytype ligger innenfor
Widerøes kontroll.

Vedtak

Transportklagenemnda anbefaler ikke at klager gis medhold.