Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.06.2018

Saksnummer
2017-02361

Tjenesteytere
KLM

Klager har i det vesentlige anført

Klager med reisefølge på fem skulle reise fra Torp til Los Angeles den 23. juni 2017 kl
06.15 med ankomst lokal tid kl 14.40. Flight KL1212 fra Torp til Amsterdam ble kansellert.
Klager har ikke fremlagt informasjon om reisefølget ble booket om eller om de valgte å
avbryte reisen. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
KL1212 ble kansellert som følge av værforhold på Schiphol, tordenstorm, samt ATC-
restriksjoner. KLM viser til fremlagt dokumentasjon. Klager og reisefølget ble booket om
med annet flyselskap, og ankom Los Angeles dagen etter kl 12.15 lokal tid. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.   

Nemnda mener at flyselskapet KLM har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

KLM har fremlagt dokumentasjon med forklaringer som viser at KL1212 fra Torp til
Amsterdam ble kansellert grunnet værforhold. Det var tordenstorm i Amsterdam
denne dagen, og uværet medførte ATC-restriksjoner grunnet begrenset kapasitet på
rullebanene på Schiphol. 

Kanselleringen gir etter dette ikke rett til erstatning.

Vedtak

Transportklagenemnda - fly anbefaler ikke at klageren gis medhold.