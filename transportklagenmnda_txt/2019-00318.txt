Vedtak i Transportklagenemnda - Fly

Sammendrag

Krav om refusjon av nye flybilletter og togbilletter
ved kansellering. Drone ved London - Gatwick.

Dato
18.10.2019

Saksnummer
2019-00318

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1319 fra London - Gatwick (LGW) til
Bergen (BGO) 20. desember 2018 kl. 20.45. Klager fikk ingen informasjon fra selskapet.
Da han sjekket Norwegians hjemmesider, var det ingen ledige plasser på flyene til Norge
de to neste dagene. Klager ble bekymret for å ikke rekke hjem til jul, og bestilte derfor
togbilletter fra London til Manchester, og kjøpte billetter med SAS fra Manchester via
København til Bergen 21. desember. 

Klager har forklart at han hyppig forsøkte å ringe Norwegian, men at han aldri fikk
svar, og derfor ikke visste om et eventuelt omrutingstilbud. Dersom klager hadde visst
at Norwegian hadde ledige plasser på et senere tidspunkt, hadde han ikke reist til
Manchester og kjøpt nye flybilletter. I tillegg har klager vist til en avisartikkel hvor en
representant fra Norwegian har bekreftet at de vil refundere alternativ returreise til
Norge i forbindelse med stengingen av London - Gatwick dersom dette var "innenfor
rimelighetens grenser". 

På bakgrunn av det ovennevnte har klager fremsatt krav om refusjon av togbilletter
til 113,40 pund, samt nye flybilletter med SAS til kroner 7 096 og transfer fra London -
Gatwick til 27.20 pund.

Tjenesteyterne har i det vesentlige anført
Norwegians flyvning DY1319 ble kansellert som følge av stengning av flyplassen London
- Gatwick. Flyplassen ble stengt 20. desember 2018 som følge av droneaktivitet. Dette
påvirket alle flyselskaper. Droneaktivitet over en flyplass er ikke tillatt, og medfører
umiddelbar stans i driften av flyplassen. Norwegian er følgelig av den oppfatning at dette
må anses som en ekstraordinær omstendighet i EU-forordningens forstand. 

Den 20. desember 2018 ble det sendt en tekstmelding til passasjerene med informasjon
om alternativer. Av denne meldingen fremgår det at klager ble booket om til DY8460
med avgang 21. desember kl. 11.30. Klager har valgt å motta refusjon av sine Norwegian-
billetter i henhold til forordningens artikkel 8 nummer 1, og har følgelig ikke krav på
refusjon av sine nye flybilletter med SAS, da han valgte å terminere sin avtale med
Norwegian. 

Videre fremgår det av EU-kommisjonens tolkningsveiledning til EU-forordning
261/2004 at retten til forpleining kun gjelder så lenge passasjerene venter på omruting.
Når en passasjer velger å bestille billetter på eget initiativ, opphører flyselskapets
forpleiningsplikt. 

Basert på det ovennevnte har Norwegian avvist klagers krav.

Nemnda bemerker

Norwegians flyvning DY1319 den 20. desember 2018 kl. 20.45 fra London til Bergen ble
kansellert som følge av stengning av flyplassen London - Gatwick.

Kansellering gir rett til standarderstatning med mindre flyselskapet godtgjør at
innstillingen ikke kunne vært unngått til tross for at alle rimelige tiltak var truffet, jf. EU-
forordning 261/2004 artikkel 5.

Kanselleringen skjedde som følge av ulovlig droneaktivitet over flyplassen. Dette må
etter nemndas syn anses som en ekstraordinær omstendighet i forordningens forstand,
som ikke kunne vært unngått selv om alle rimelige tiltak var truffet. Det er derfor ikke
grunnlag for krav på standarderstatning (noe som heller ikke er krevd).

Klager søker erstatning for sine utgifter til alternativ transport til Bergen.
Klager har opplyst at han ikke kom gjennom på telefon til Norwegian, og at han ikke fikk
noen informasjon om omruting. Han tok derfor toget til Manchester, og kjøpte flybilletter
med SAS fra Manchester til Bergen via København for å være sikker på å komme hjem.

Norwegian har opplyst at det ble sendt tekstmelding til berørte passasjerer hvor
det ble opplyst om omruting den 21. desember kl. 11.30. Tekstmeldingen ble sendt
21. desember kl. 08.06. Stengingen av flyplassen skjedde rett før jul, på et svært
travelt tidspunkt. Det er derfor forståelig at Norwegian ikke umiddelbart hadde et
omrutingstilbud klart. Nemnda mener at Norwegian må gis noe tid til å finne et
passende omrutingstilbud til berørte passasjerer. Dersom passasjerene ikke ønsker å
avvente situasjonen, gjør man dette på egen risiko. 

Etter nemndas syn var Norwegians henvendelse til passasjerene morgenen etter med
tilbud om omruting få timer senere en akseptabel løsning. Nemnda mener derfor
at klager selv må bære utgiftene til alternativ transport. Hans utgifter til ubenyttede
flybilletter skal refunderes i den grad det ikke allerede er skjedd.

Vedtak

Transportklagenemnda - fly anbefaler ikke at klager gis medhold.