Vedtak i Transportklagenemnda - Fly

Sammendrag

Krav om refusjon av skadet bagasje.

Dato
24.02.2020

Saksnummer
2019-01554

Tjenesteytere
SAS

Klager har i det vesentlige anført

28. februar 2019 reiste klager fra EVE til OSL med SK4079. Etter ankomst oppdaget klager
at smørekofferten var blitt ødelagt.

Klager henvendte seg da til ankomstservice på OSL og fikk registrert skaden. Klager
fikk beskjed om at siden en ny smørekoffert ikke kunne skaffes tilveie via noen av SAS'
leverandører, måtte klager selv kjøpe kofferten i butikk og deretter sende inn kvittering
på den.

Klager var på utreise og oppgir at vedkommende ikke var i nærheten av noen aktuell
butikk før 4. mars. Klager forsøkte å kjøpe ny koffert på Clas Ohlsson i Harstad, men
begge butikkene i byen var utsolgt for smørekofferten. Klager kjøpte da en smørekoffert
i Tromsø i forbindelse med en reise dit. Klager opplyser om at det hadde vært mulig å
kjøpe en smørekoffert på Tools eller Montér tidligere, men da hadde prisen fort kommet
opp i 5-10 000 kroner.

Klager mener å ha fulgt alle instrukser som SAS har gitt og opplyser om å ha gitt
beskjed til personalet i ankomstservice om at vedkommende skulle til fjells og neppe
kunne skaffe en kvittering på kofferten innen syv dager. Klager anfører at hvis SAS
mener at erstatningsansvaret skal opphøre etter syv dager i den aktuelle saken, måtte
vedkommende ha fått annen informasjon i ankomstservicen, eller så måtte anskaffelsen
av ny koffert ha vært håndtert av ankomstservice på samme måte som for normale typer
kofferter.

Klager opprettholder således kravet om refusjon av den skadede smørekofferten (1698
kroner).

Tjenesteyterne har i det vesentlige anført

Ved ankomst Oslo fikk klager utstedt en PIR-rapport for smørekofferten. På rapporten
står det følgende: «The report does not involve any acknowledgement of liability. A claim
must also be sent to SAS Customer Care within 7 days.».

Klager sendte inn kravet sitt til SAS 32 dager etter ankomst. Et slikt krav skal rettes til
flyselskapet umiddelbart etter at skaden eller tapet oppdages, og senest innen syv dager.

På bakgrunn av dette kan ikke klagers krav imøtekommes.

Nemnda bemerker

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Mottas innskrevet reisegods uten klage fra mottakerens side, formodes reisegodset å
være utlevert i god stand om ikke annet blir godtgjort, jf luftfartsloven § 10-26 første
ledd. Er godset skadd eller delvis tapt, må mottakeren klage om det til fraktføreren
"umiddelbart etter at skaden eller tapet oppdages, og senest innen 7 dager for
innskrevet reisegods og 14 dager for gods, regnet fra mottakelsen", jf § 10-26 andre ledd.

Klager har i denne saken fått dokumentert skaden på flyplassen og fått utstedt PIR-
rapport (Property Irregularity Report). Selve klagen til flyselskapet ble imidlertid først
sendt 32 dager etter at skaden ble oppdaget. Etter luftfartsloven § 10-27 faller i så fall
ethvert krav mot fraktføreren bort, med mindre han har handlet svikaktig.

Klager erkjenner at selve klagen ble sendt til SAS over 7 dager etter skaden ble oppdaget.
Han anfører imidlertid at dette beror på misvisende informasjon fra flyselskapet om
hvordan han skulle gå frem.

Hva slags informasjon som har blitt gitt klager på flyplassen er for nemnda vanskelig
å ta stilling til, da det er bevisspørsmål basert på muntlig kommunikasjon som
vanskelig kan klarlegges under en skriftlig saksbehandling. Nemnda kan basert på
saksdokumentene ikke se at det foreligger noen holdepunkter for at SAS har handlet
svikaktig i luftfartslovens forstand. 7-dagers fristen står oppgitt både på selve PIR-
rapporten og er også tilgjengelig i luftfartsloven. 

Konklusjonen er at nemnda ikke kan anbefale at klager får medhold i sitt krav.

Vedtak

Transportklagenemnda-fly anbefaler ikke at klager får medhold.