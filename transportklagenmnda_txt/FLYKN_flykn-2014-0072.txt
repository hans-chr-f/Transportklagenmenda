Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.10.2014

Saksnummer
072/14F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Haugesund til Kristiansand via Oslo den 28. november kl. 15:40. SK315
fra Haugesund til Oslo ble forsinket slik at klager mistet sin videreforbindelse.

Klager ankom Kristiansand kl. 22:50, fem timer forsinket, og gikk glipp av en dags
arbeidsinntekt. Han stiller seg kritisk til at han ikke ble booket om til en tidligere avgang via
København, eller en tidligere avgang fra Oslo til Kristiansand.

Klager krever standarderstatning 250 euro.

Det vises for øvrig til klagers brev.

SAS har i det vesentlige anført:

SK315 ble forsinket 1 time 34 minutter som følge av værforhold på tidligere flyvning. Det vises
til fremlagt rapport.

Det er dessverre ikke mulig med reservecrew til enhver tid på alle flyplasser, og
følgeforsinkelser kan oppstå når det oppstår uforutsette hendelser utenfor flyselskapenes
kontroll.

Klager mener han burde blitt ombooket via København eller på 19:30 avgangen fra Oslo til
Kristiansand. Begge disse alternativene har for kort connection til at klager ville rukket de. I
tillegg var 19:30 avgangen fullbooket.

Årsaken til forsinkelsen på SK315 ble utløst av forhold helt utenfor SAS kontroll, og selskapet
kan av den grunn ikke imøtekomme klagers krav om kompensasjon.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med fem timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at forsinkelsen
skyldtes vanskelige værforhold tidligere på dagen. Dette er å anse som en ekstraordinær
omstendighet. Nemnda finner det videre godtgjort at forsinkelsen ikke kunne unngås selv om
alle rimelige tiltak var truffet. Nemnda viser til at det var flere uregelmessigheter denne dagen
og at som følge av dette ikke var ekstramannskaper tilgjengelig.

Forsinkelsen gir etter dette ikke rett til standarderstatning etter forordningen.

Anvendelsen av EU-forordningen berører ikke en passasjers rett til erstatning på annet
grunnlag.

SAS er i henhold til luftfartsloven § 10-20 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem. Med tap regnes så vel økonomisk
som ikke-økonomisk tap, jf. EU-domstolens dom av 6. mai 2010, Walz-Clickair (C-63/09).

Nemnda er av den oppfatning at SAS i dette tilfellet ikke hadde mulighet til å unngå
forsinkelsen. Nemnda er videre av den oppfatning at SAS har gjort det som med rimelighet
kan kreves for å gjøre forsinkelsen så kort som mulig.

Forsinkelsen gir etter dette heller ikke rett til erstatning etter luftfartsloven.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.