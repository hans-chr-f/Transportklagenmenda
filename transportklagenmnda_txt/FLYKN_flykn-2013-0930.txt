Vedtak i Transportklagenemnda - Fly

Sammendrag

Forskrift om universell utforming av lufthavner, og om funksjonshemmedes
og bevegelseshemmedes rettigheter ved lufttransport. Mangelfull assistanse.

Dato
28.05.2014

Saksnummer
930/13F

Tjenesteyter
Oslo Lufthavn AS

Klager har i det vesentlige anført:

Klager reiste fra Stavanger til Oslo den 20. oktober 2013 kl. 16:30 med DY541. Klager er
rullestolbruker og hadde på forhånd bestilt assistanse.

Klager stiller seg kritisk til at hun ble sittende 25 minutter i flyet å vente før
assistansetjenesten kom.

Oslo Lufthavn har ikke avgitt uttalelse til nemnda. Til klager har selskapet i det
vesentlige anført:

Oslo Lufthavn beklager at klager måtte vente. Årsaken til at klager måtte vente var at flyet
landet før oppsatt rutetid. DY541 hadde rutetid inn kl. 17:25, mens flyets faktiske landingstid
var 17:05.

Når fly ankommer for tidlig i forhold til rutetid kan det skje at bemanningen er opptatt med
andre oppgaver.

Oslo Lufthavn beklager at klager måtte vente i flyet.

Det vises for øvrig til Oslo Lufthavns brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Oslo Lufthavn AS ved nemndas e-post av 3. desember 2013 med frist til
21. januar 2014 for eventuelle bemerkninger. I e-posten opplyses det bl.a. om at selskapet
har bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av selskapet. Det blir også opplyst at saken vil bli forelagt nemnda
selv om selskapet ikke avgir uttalelse.

Oslo Lufthavn AS har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger på bakgrunn av de foreliggende opplysninger til grunn at klager, som hadde
bestilt assistanse, ble sittende ventende i flyet i 25 minutter før assistansen kom.

Forskrift om universell utforming av lufthavner, og om funksjonshemmedes og
bevegelseshemmedes rettigheter ved lufttransport § 15 lyder:

Assistanse til ankommende passasjerer med forhåndsbestilling

Dersom funksjons- eller bevegelseshemmet passasjer har forhåndsbestilt assistanse skal
lufthavner med mer enn 1 million passasjerbevegelser årlig sikre assistanse ved luftfartøyet
etter landing

Dersom funksjons- eller bevegelseshemmet passasjer har forhåndsbestilt assistanse
skal lufthavner med mindre enn 1 million passasjerbevegelser årlig sikre assistanse ved
luftfartøyet etter landing

Oslo Lufthavn Gardermoen har over 1 million passasjerbevegelser årlig. Første ledd får
således anvendelse. Det følger av første ledd, bokstav c) at ingen passasjerer skal vente mer
enn 20 minutter fra bremseklossene er satt på. Det var følgelig brudd på forskriften at klager
måtte vente i 25 minutter.

De foreliggende opplysninger er ikke tilstrekkelige til å kunne vurdere om Oslo Lufthavn
oppfyller forpliktelsene etter § 15 første ledd bokstav a og b.

Kopi av nemndas vedtak sendes Luftfartstilsynet til orientering og eventuell videre oppfølging.

Vedtak:

Transportklagenemnda - fly er av den oppfatning at Oslo Lufthavn AS i dette tilfellet har
brutt forskrift om universell utforming av lufthavner, og om funksjonshemmedes og
bevegelseshemmedes rettigheter ved lufttransport § 15 første ledd bokstav c.

Vedtaket var enstemmig.