Vedtak i Pakkereisenemnda

Sammendrag

Krav om refusjon av reisens pris og erstatning da klager ikke aksepterte
nytt tilbud til omruting etter at opprinnelig avgang ble kansellert.

Dato
17.11.2022

Saksnummer
2022-01710

Tjenesteytere
Mixx Travel

Klager har i det vesentlige anført

Klagen gjelder en pakkereise for to personer med Norwegian Airlines rutefly fra Oslo til
Chania, Kreta og innkvartering i et standardrom i hovedbygningen med all inclusive på
Galini Sea View Hotel i perioden 25.06.2022 - 03.07.2022. Totalpris 18 331,50 kroner.

Klager har anført at de et par timer før avreisen lørdag den 25.06.2022 fikk beskjed om
at flyet med Norwegian Airlines DY1896 fra Oslo til Chania, Kreta kl. 19:50 var kansellert.
Klager prøvde å ta kontakt med Mixx Travel, men hovedkontoret åpnet ikke før mandag
27.06.2022. Klager kontaktet en representant for Mixx Travel på Kreta og fikk beskjed om
å vente. Senere på kvelden fikk klager en telefon fra en fra selskapet som tilbød klager
reise tre dager senere. Klager fikk beskjed om at de måtte vente i København en hel dag
før de kunne reise videre. Klager ville da fått tre dager på Kreta i stedet for syv dager som
de hadde betalt for. Tilbudet klager fikk var avreise fra Oslo til København 27.06.2022
kl. 18:40, København - Chania, Kreta 28.06.2022 kl. 07:25, ankomst 11:55. Hjemreise
03.07.2022 kl. 01:45 med DY1897 som opprinnelig bestilt.

Klager skriver at de kun fikk fem minutters betenkningstid før Mixx Travel ringte klager
tilbake. Klager takket ja til dette tilbudet på lørdagen, men angret seg like etterpå, da
dette var langt fra en tilfredsstillende erstatning av reisen. Dagen etter ble de oppringt
av en annen agent som ringte fra Sverige og fortalte klager at flyreisene ikke kunne
garanteres, og at det sikreste ville være å kansellere hele turen, i så fall ville klager få
alle pengene refundert. Agenten ba klager om å ringe Mixx Travel på mandag morgen
den 27.06.2022, noe klager gjorde, og kanselleringen ble bekreftet. Klager viser til
forbrukerens rettigheter i pakkereiseloven §20 og hevet tilbudet på mandag så snart de
fikk tak i en representant på Mixx Travels hovedkontor og ga beskjed om at de ønsket
refusjon av reisens pris. 

Klager skriver at de fikk beskjed om at det var i orden og at reisen ble kansellert, men de
fikk ikke beskjed om at reisens pris ikke ville bli refundert. Klager mener dette var brudd
på opplysningsplikten i pakkereiseloven kapittel 2. jf. også §9-g i samme kapittel der
står: at den reisende til enhver tid kan avbestille reisen mot betaling av et rimelig gebyr.
Klager har betalt ekstra for avbestillingsforsikring på 1 666,50 kroner og mener dette må
anses som om det rimelige gebyret var allerede betalt.

Klager ringte selv tilbake til Mixx Travel etter en uke for å få bekreftet refusjon av
innbetalt beløp. Klager fikk beskjed fra Mixx Travel at han ikke ville få refusjon eller
kompensasjon for eventuelle ulemper, men at han kunne sende en klage.

Klagers krav: Reisens totalpris på 18 331,50 kroner, samt erstatning for tapt reise, tapt
ferie, og en bilferie som ble dyrere enn selve reisen som var bestilt hos Mixx Travel; 5 000
kroner for to personer. Totalt krav: 23 18332 kroner.

Det vises for øvrig til korrespondanse fra klager.

Tjenesteyterne har i det vesentlige anført
Mixx Travel har ikke gitt tilsvar til Pakkereisenemnda. 

Til klager har Mixx Travel forklart at Norwegian Airlines besluttet å kansellere flyet fra
Oslo til Chania 25. juni på svært kort varsel. Så snart Mixx Travel ble informert om dette,
ble alle berørte passasjerer kontaktet. Norwegian hadde forsøkt å tilby alternative
avgangsdager og -tider til alle passasjerer, og Mixx Travel er klar over at det ikke var
optimalt for alle. Derfor var det mulig å avbestille reisen og i så fall få hele det innbetalte
beløpet refundert.

Klager godtok de foreslåtte nye reisedagene og dette ble derfor informert til Norwegian
Airlines. Klagers billett ble endret og klager fikk tilsendt en ny billett. Mandag 27. juni tok
klager kontakt med Mixx Travel og ga beskjed om at han ikke ville reise likevel. Dessverre
var det ikke mulig for Mixx Travel å refundere billettene da Norwegian sine billetter
ikke kan refunderes. Følgende fremgår på klagers billett: "REISENDE MED NORWEGIAN
AIRLINES
Vær oppmerksom på at det ikke er mulig å endre navn, reisedato etc. hvis du reiser
med Norwegian Airlines - heller ikke for betaling av gebyr. Hver endring anses som en
kansellering av hele turen."

Mixx Travel gjør klager oppmerksom på at han kan søke om kompensasjon for endringen
direkte hos Norwegian via lenken: https://www.norwegian.com/en/help-contact/ticket-
refund/

Det vises for øvrig til korrespondanse fra Mixx Travel.

Nemnda bemerker

Klagen gjelder en pakkereise for to personer med Norwegian Airlines rutefly fra Oslo til
Chania, Kreta og innkvartering i et standardrom i hovedbygningen med all inclusive på
Galini Sea View Hotel i perioden 25.06.2022 - 03.07.2022. Totalpris 18 331,50 kroner.

Klagers krav: Reisens totalpris på 18 331,50 kroner, samt erstatning for tapt reise, tapt
ferie, og en bilferie som ble dyrere enn selve reisen som var bestilt hos Mixx Travel; 5 000
kroner for to personer. Totalt krav: 23 18332 kroner.

Norwegian Airlines besluttet å kansellere flyet fra Oslo til Chania 25. juni på kort varsel.
Klager fikk tilbud om alternativ reise som var tre dager etter opprinnelig reise, eventuelt
fikk klager tilbud om å avbestille uten kostnad. Klager aksepterte ny reise som ble
videreformidlet til Norwegian og nye billetter ble utstedt. Mandag 27. juni tok klager
kontakt med Mixx Travel og ga beskjed om at han ikke ville reise likevel. Dessverre var
det ikke mulig for Mixx Travel å refundere billettene da Norwegian sine billetter ikke kan
refunderes. 

Som utgangspunkt nevnes at tilbudt alternative reise ikke vurderes som en fullgod
alternativ reise etter pakkereiseloven § 20. 
Det må legges til grunn at klager tok et bevisst valg mellom tilbudet om forkortet ferie
eller avbestilling. Spørsmålet er likevel om tilbudet og aksepten kan anses gyldig. Klager
måtte ta stilling til tilbudet innen 5 minutter da selskapet ringte tilbake, og klager tok
et valg de angret på. Klager avbestilte også den nye turen etter at de ble kontaktet av
selskapets representant i Sverige som anbefalte klager å avbestille reisen. De ble da ikke
informert om at det ville bety at de ikke fikk refusjon.

Etter pakkereiseloven § 20 tredje ledd pålegges arrangøren å underrette om endringene
uten ugrunnet opphold, og " dersom det er relevant, hvilken betydning disse endringen
har for prisen på pakkereisen. De reisende skal også underrettes om eventuell alternativ
pakkereise som tilbys, og om pris på denne reisen." I fjerde ledd skal det settes
en "rimelig frist for når den reisende må melde fra til arrangøren om de foreslåtte
endringene godtas eller om pakkereisen avbestilles." Ifølge femte ledd skal underretning
etter denne paragraf "gis på en tydelig og forståelig måte og i fremhevet form på et varig
medium." Nemnda mener at disse kravene er ikke oppfylt, dvs. tilbudet ble ikke gitt
skriftlig, det ble satt altfor kort frist, og klager fikk ikke informasjon om betydningen av
avbestillingen som de foretok av den nye turen. 

Nemnda mener derfor at Mixx Travel ikke kan høres med at dette var et bindende
tilbud som klager var bundet av. Etter nemndas vurdering har klager derfor krav på full
refusjon av reisens pris på 18 331,50 kroner.

Klager har videre fremmet krav om erstatning på 5 000 kroner, som må anses som
erstatning for ikke økonomisk tap. Nemnda mener at det i dette tilfellet ikke er
grunnlag for erstatning for ikke økonomisk tap all den tid klager får medhold i et fullt
refusjonskrav.

Klager kan eventuelt søke om standarderstatning av Norwegian Airlines.  

Vedtak

Pakkereisenemnda anbefaler at klager gis delvis medhold.