Vedtak i Pakkereisenemnda

Sammendrag

Reise til Mallorca, Alcudia, hotell Eden 21. - 28.
mai 2011. Krav om ny reise grunnet mugglukt.

Dato
14.03.2012

Saksnummer
179/11

Tjenesteyter
Apollo

Klager: X

Turarrangør: Apollo

Antall reisende: 2

Reisens pris: kr 12.000

Saken gjelder:

Reise til Mallorca, Alcudia, hotell Eden 21. - 28. mai 2011.

Krav om ny reise grunnet mugglukt.

Klager har i det vesentlige anført:

Det var sterk mugglukt i leiligheten. Klagers kone ble uvel av dette.

Problemet ble tatt opp gjentatte ganger med hotellet og Apollo.

De påstod at det ikke var noe galt.

Hele ferien ble ødelagt.

Klagerne krever refundert hele reisens pris.

Det vises for øvrig til klagers brev.

Apollo har i det vesentlige anført:

Apollo bestrider at det var muggsopp/mugglukt i leiligheten.

Apollo viser til reiselederrapport.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er av
mindre betydning og er av det slag kunden må regne med kan inntreffe fra tid til annen.

Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2.

Har pakkereisen vesentlige mangler, og formålet med pakkereisen av den grunn blir vesentlig
forfeilet, kan den reisende heve reisen og kreve innbetalt beløp tilbake etter pakkereiseloven §
6-3.

Det står påstand mot påstand om det var mugglukt/muggsopp i leiligheten.

Det foreligger ikke opplysninger ut over partenes påstander.

Nemnda finner på bakgrunn av de foreliggende opplysninger ikke mer sannsynlig at det var
mangler ved leiligheten enn at det ikke var det.

Det er etter dette ikke godtgjort at det er grunnlag for prisavslag/heving.

Nemnda finner etter dette ikke å kunne anbefale at klager gis medhold.

Det fremkommer av klagen at Apollo har tilbudt et prisavslag på 500 kroner.

I reiselederrapporten fremkommer det at klagerne skal ha prisavslag for en dag uten
ventilasjon. Dersom beløpet ikke er utbetalt, anbefales det gjort.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Hanne Åsell, Star Tour AS

Solveig Kohagen, Ving Norge AS.