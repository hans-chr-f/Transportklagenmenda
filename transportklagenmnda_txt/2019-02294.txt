Vedtak i Transportklagenemnda - Fly

Sammendrag

Krav om erstatning før ødelagt gitar.

Dato
19.12.2019

Saksnummer
2019-02294

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1885 fra Athen (ATH) til Oslo lufthavn (OSL),
og videre til Stavanger (SVG) med DY524 11. og 12. april 2019. Han hadde sjekket inn
gitaren sin som bagasje. Da han plukket den opp fra bagasjebåndet, kjente han at noe
var galt. Klager hadde reist i ti timer uten søvn, og han har anført at han ikke var i stand
til å henvende seg til Norwegian om den ødelagte bagasjen, og han var heller ikke klar
over at han måtte fremvise skadet bagasje. 

Da klager kom hjem, filmet han at han åpnet gitarkassen, og tok noen bilder av den
ødelagte bagasjen. Klager har på bakgrunn av skaden fremsatt krav om erstatning for
den ødelagte gitaren til 154 euro.

Tjenesteyterne har i det vesentlige anført
Klager har fremsatt krav om erstatning for ødelagt gitar etter reise med Norwegians
flyvning DY1885 fra Athen til Oslo 11. april 2019. Klager meldte ikke fra om skaden
umiddelbart etter ankomst, men tok kontakt med Norwegian på e-post cirka én måned
senere 7. mai. Klager ble 8. mai informert om at skadet bagasje må forevises selskapets
agenter innen syv dager etter reisen.

Det følger av Norwegians vilkår at skadet bagasje, samt bagasjelapper og
reisedokumenter, må fremvises til representantene på flyplassen umiddelbart. Dersom
skaden ikke oppdages før etter at man har forlatt flyplassen, må bagasjen bringes til
flyplassen for fremvisning innen syv dager. Da klager ikke har gjort dette, har han etter
Norwegians syn ikke krav på erstatning, og selskapet har avvist klagers krav.

Nemnda bemerker

Klager har fremsatt krav om erstatning for ødelagt gitar etter reise med Norwegians
flyvning DY1885 fra Athen til Oslo 11. april 2019. 

Klager opplyste at han merket at noe var galt da han mottok bagasjen. Han meldte fra
om skaden til Norwegian først den 7. mai 2019.

I henhold til luftfartsloven § 10-18 første ledd er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". 

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.
Mottakeren må klage om det til fraktføreren "umiddelbart etter at skaden eller tapet
oppdages, og senest innen 7 dager for innskrevet reisegods", jf. bestemmelsens annet
ledd. 

Nemnda mener at det i dette tilfellet ikke er sannsynliggjort at skadene på gitaren ble
påført under flyturen. Videre er klagen uansett innlevert for sent.

Vedtak

Transportklagenemnda - fly anbefaler ikke at klager gis medhold.