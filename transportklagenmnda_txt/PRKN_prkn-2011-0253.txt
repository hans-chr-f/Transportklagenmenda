Vedtak i Pakkereisenemnda

Sammendrag

Saken gjelder krav om tilbakebetaling av 200 euro per person for
«spesialpakke» inneholdende middag, utflukter og lunch i Tyrkia.

Dato
14.03.2012

Saksnummer
253/11

Tjenesteyter
Oska-Travel AS

Klager: X

Turarrangør: Oska-Travel AS

Antall reisende: 2

Reisens pris: 5.300

Saken gjelder:

Saken gjelder krav om tilbakebetaling av 200 euro per person for

«spesialpakke» inneholdende middag, utflukter og lunch i Tyrkia.

Klager anfører at de hadde betalt for hele reisen før de reiste fra Norge og at de ikke
forstår hvorfor de måtte betale 200 euro hver etter at de kom til Tyrkia.

Oska Travel anfører at i annonsen for reisen står det intet om fullpensjon, lunch eller
middag. Det fremgår klart at reisen omfatter 7 overnattinger med frokost.

De 200 euro gjaldt en spesialpakke som var et tilbud på stedet som man frivillig kunne kjøpe
om man ønsket det.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen
- pakkereiseloven § 6-1 - I dette tilfelle fremgår det helt klart av reiseinformasjonen,
bestillingsbekreftelsen og øvrige reisedokumenter at reisen omfattet 7 overnattinger med
frokost. Det står ikke noe om utflukter, lunch eller middager. Derimot fremgår det av
informasjonsmaterialet ellers at det i tillegg lokalt kan bestilles en «Komfortpakkke» som bl.a
består av 6 middager.

Presentasjonen av dette gir ikke grunnlag for misforståelser.

Det er slik pakke klager har bestilt. Da dette ikke var inkludert i den bestilte reise, er det ikke
grunnlag for refundering av beløpet.

Vedtak:

Reklamasjonsnemnda for pakkereiser kan ikke anbefale at det gis noen refusjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Hanne Åsell, Star Tour AS.