Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.10.2014

Saksnummer
225/14F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til København den 7. desember 2013 kl. 10:05 med SK2865. Kl.
08:00 fikk klager beskjed om at flyet var kansellert.

Etter mange timer i kø ble klager booket om via Oslo kl. 16:00. Han ble også tilbudt å fly
direkte til København kl. 16:00 mot å betale kroner 1 000 per person i oppgradering. Klager
mener de burde få kommet med dette flyet uten å betale. Klager ankom bestemmelsesstedet
9 timer senere enn planlagt.

Klager stiller seg sterkt kritisk til den dårlige kundebehandlingen han fikk. Han mener videre at
SAS ikke kan skylde på dårlige vær, da det ikke var dårlig vær den 7. desember.

Klager krever standarderstatning 250 euro per person.

SAS har i det vesentlige anført:

SK2865 ble kansellert grunnet mangel på fly og mannskap som følge av ekstreme værforhold.
Værforholdene den 5. desember førte til massive uregelmessigheter i trafikken over store
deler av Norden den 6. desember. Enkelte flyplasser i Europa var tidvis stengt. SAS hadde 300
innstilte avganger den 6. desember, og hendelsen rammet også passasjerer den 7. desember.
Det vises til fremlagt dokumentasjon.

Kanselleringen er ikke kompensasjonsberettiget i henhold til EU-forordning 261/2004, da
årsaken til hendelsen var ekstraordinære omstendigheter utenfor SAS kontroll.

SAS beklager at klager ble tilbudt å fly direkte mot oppgradering. Dette flyet var for
øvrig 1 time forsinket. I henhold til EU-forordningen skal ombooking skje på tilsvarende
transportvilkår. Klager hadde plass på økonomi, SAS Go, og det var kun ledig på SAS Plus på
direktemaskinen som er en høyere prisklasse.

På grunnlag av ovennevnte kan SAS dessverre ikke imøtekomme klagers krav om
standarderstatning.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen av
klagers flygning var en direkte ettervirkning av de vanskelige værforholdene i dagene forut.
Nemnda legger videre til grunn at innstillingen ikke kunne unngås selv om alle rimelige tiltak
var truffet. Kanselleringen gir følgelig ikke rett til standarderstatning etter forordningen.

SAS pliktet i den foreliggende situasjon å tilby omruting snarest mulig på tilsvarende
transportvilkår. Klager ble tilbudt omruting via Oslo kl. 16.00. Det forelå også mulighet for
omruting direkte til København. Her var det imidlertid kun ledig i en høyere prisklasse. Sett
hen til at klager var tilbudt omruting innen rimelig tid på tilsvarende transportvilkår som
den kansellerte billetten, er nemnda av den oppfatning at SAS måtte kunne tilby omruting i
oppgradert klasse mot et mellomlegg.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.