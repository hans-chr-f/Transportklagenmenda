Vedtak i Transportklagenemnda - Fly

Sammendrag

Krav om refusjon av utgifter grunnet streik.

Dato
15.01.2016

Saksnummer
0498/15F

Tjenesteyter
Norwegian Air Shuttle ASA

Krav om refusjon av utgifter grunnet streik.

Klager har i det vesentlige anført:

Klager skulle reise fra Oslo til Svalbard den 9. mars 2015 kl. 09:50 med DY396. Samtlige av
Norwegians avganger til Svalbard var dagene før blitt kansellert som følge av streiken, klager
bestilte derfor nye billetter med SAS for ikke å risikere å gå glipp av den lenge planlagte turen.
Årsaken til at disse ble bestilt allerede den 7. mars var at det var svært få billetter igjen hos
SAS.

Det viste seg at DY396 likevel tok av den 9. mars. Klager fikk beskjed av Norwegian på
Gardermoen om at de ville refundere klagers utgifter til nye SAS-billetter. I ettertid vil ikke
Norwegian refundere utgiftene, med begrunnelse av at flyet gikk som normalt. Klager
mener flyselskapet ikke kan begrunne avslaget med at flyet gikk som normalt under denne
streikeperioden. Det var helt umulig å vite at akkurat dette flyet ville gå når alle andre
innenriksfly ble kansellert.

Klager krever refusjon av ekstrautgifter til nye billetter, kroner 4&nbsp;398.

Det vises for øvrig til klagers brev.

Norwegian har i det vesentlige anført:

Pilotstreiken rammet ikke hele flyprogrammet til Norwegian, og DY396 gikk på rutetid.
Allerede den 7. mars, to dager før opprinnelig avgang, bestilte klager nye billetter med annet
selskap. Det var på dette tidspunkt ikke blitt signalisert hvor lenge streiken ville pågå, eller
om DY396 den 9. mars ville bli berørt. Her har klager på eget initiativ valgt å kjøpe alternativ
transport i tilfelle det skulle oppstå en uregelmessighet.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Siden avgangen til klager gikk i henhold til rute, har Norwegian oppfylt sine plikter i henhold til
selskapets vilkår o befordring.

Norwegian kan ikke imøtekomme klagers krav.

Nemnda bemerker:

EU-forordning 261/2004 regulerer flypassasjerers rettigheter ved kanselleringer, forsinkelser
og nektet ombordstigning.

Klagers flygning, DY396 fra Oslo til Longyearbyen, ble verken kansellert eller forsinket. Den
gikk til oppsatt rutetid. EU-forordningen får således ikke anvendelse i denne saken. Det
gjør heller ikke Montrealkonvensjonen som bl.a. har bestemmelser om tap som følge av
forsinkelser.

Klager har i kjøpt billetter med SAS for å sikre seg i tilfelle Norwegians flygning ble kansellert.
Det er forståelig i den foreliggende situasjon, men det gir etter nemndas vurdering ikke rett til
erstatning eller refusjon av billettprisen når flygningen faktisk ikke ble kansellert. Omfanget og
lengden av en streik vil normalt være uforutsigbar, og Norwegian kan ikke være ansvarlig for
passasjerenes alternative disposisjoner.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.