Vedtak i Transportklagenemnda - Fly

Sammendrag

Tvist om hvilke reisedatoer som ble bestilt. Krav om refusjon av flybilletter.

Dato
04.09.2013

Saksnummer
313/10F

Tjenesteyter
Travelpartner

Tvist om hvilke reisedatoer som ble bestilt. Krav om refusjon av flybilletter.

Klager har i det vesentlige anført:

Klager bestilte den 13. juni 2010 billetter for seg og sin samboer fra Trondheim til Amsterdam
28. juni 2010 med retur fra Amsterdam til Trondheim den 5. juli 2010 på nettsiden til
Travelpartner.

Da klager mottok bekreftelse fra Travelpartner, så han at reisedatoene var feil. Utreisen var fra
Trondheim den 26. juli, og retur var den 2. august fra Amsterdam.

Klager og hans samboer er sikre på at de kontrollerte at datoene var korrekte før de bekreftet
og betalte reisen.

Klager henvendte seg til Travelpartner den 16. juni. Travelpartner sa at dette måtte skyldes
feil ved bestillingen. Klager fikk tilbud om å bestille nye billetter, eventuelt booke om billettene
innen samme rute, men kostnadene på dette ville komme på ca 3 000. kroner. Klager valgte å
avstå disse tilbudene inntil videre.

Klager henvendte seg deretter til Forbrukerrådet som ga råd om å søke full refusjon av
Travelpartner, og i tillegg kjøpe helt ny billett hos konkurrerende flyselskap. Klager fulgte rådet
og kjøpte helt ny billetter.

Klager krever full refusjon av flybillettene.

Det vises for øvrig til klagers brev/mailer.

Travelpartner har i det vesentlige anført:

Klager bestilte og betalte to flybilletter online den 13. juni klokken 02:59. Travelpartner har
ikke hatt noe teknisk problem som har ført til at datoene har endret seg av seg selv. Ifølge
loggen har datoen hele tiden vært fra den 26/7 - 2/8.

Det er alltid den reisende ansvar å kontrollere bestillingen innen betaling. Umiddelbart
etterpå sendes det en bestillingsbekreftelse.

Først den 16/6, dvs tre dager etter bestillingen, kontaktet klager reisebyrået. Det er dessverre
ikke mulig å makulere flybilletter i ettertid, og alt Travelpartner kunne gjøre var å tilby
ombooking mot en kostnad som flyselskapet tar.

Etter klagers egne instruksjoner, lot Travelpartner reservasjonen stå urørt. Klager møtte ikke
opp på bestilt avgang og ble derfor registrert som no-show.

Det er ingen refusjon på ubenyttede billetter og de kan heller ikke endres..

Travelpartner avviser klagers krav da de ikke kan ta ansvaret for at klager bestilte feil dato.

Nemnda bemerker:

Ved bestilling av reise på nettet sendes det ut en bestillingsbekreftelse umiddelbart etter
at bestillingsprosessen er avsluttet. Dette gjøres maskinelt på bakgrunn av de data som er
registrert.

Det er på det rene at bestillingsbekreftelsen inneholdt andre datoer enn det klagerne mener
at de bestilte. Travelstart opplyser at det ikke har vært noen feil på deres dataanlegg, og
klagerne er sikre på at de bestilte rett dato.

Nemnda finner det etter en samlet vurdering mer sannsynlig at klagerne har gjort en feil
enn at det var feil ved Travelstarts dataanlegg. Nemnda viser til at det er lett å gjøre feil
i bestillingsprosessen. Det har videre formodningen for seg at en bestillingsbekreftelse
inneholder de samme data som rent faktisk er satt inn i bestillingen. Nemnda har ikke
tidligere vært borte i tilfeller der feil i selgers datamaskin har ført til andre datoer enn bestilt.
Man skulle også tro at en slik feil også ville ha berørt andre reisende.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines