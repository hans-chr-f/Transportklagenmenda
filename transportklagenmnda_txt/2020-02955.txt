Vedtak i Transportklagenemnda - Fly

Sammendrag

Krav om refusjon av billetter grunnet innreiserestriksjoner. Covid-19.

Dato
16.03.2021

Saksnummer
2020-02955

Tjenesteytere
Norwegian Air Shuttle

Klager har i det vesentlige anført

Klager med familie (totalt fire personer) hadde flybilletter fra Oslo til Bergen den 7.
juli 2020 med Norwegian (DY620). Reisen kunne ikke gjennomføres, da de bor i Brasil,
og det var stengt for innreise til Europa grunnet Covid-19 pandemien. Brasilianere
hadde ikke lov til å reise til Europa. Klager har fremsatt krav om refusjon av billettene,
og refusjonsforespørselen ble sendt i juni. De fikk avslag fra flyselskapet, med den
begrunnelse at flyet gikk som normalt. Klager påberoper som motargument at det ikke
var deres valg å ikke reise. Det var myndighetene sitt reiseforbud som gjorde det umulig
å komme seg til Norge for å få benyttet flyvningen.

Klager ønsker en vurdering av Transportklagenemnda.

Tjenesteyterne har i det vesentlige anført
Flyvningen opererte i henhold til rutetid. Det vises til vedlagt Movement Log og Flight
information. Ettersom begge flyvningene opererte og passasjerene valgte å ikke fly, er de
ikke berettiget til refusjon av billetten. 

Alle passasjerer må bekrefte å ha lest og akseptert Norwegian sine vilkår når det
gjennomføres en booking.  Billettene er LowFare-billetter, og således ikke refunderbare.
Full refusjon er mulig innen fire timer etter bookingen. Etter dette tidspunktet er
billettene ikke-refunderbare. Basert på dette kan ikke Norwegian kansellere  og
refundere klagers billetter.

Norwegian har refundert skatter/avgifter. Det vises til vedlagt bekreftelse.

Nemnda bemerker

Klager har søkt om refusjon, da de ikke kunne benytte reisen grunnet korona og
innreiserestriksjoner/forbud. 

EU-forordning 261/2004 gjelder passasjerers minimumsrettigheter når de nektes
ombordstigning mot sin vilje, en flyging innstilles eller en flyging er forsinket. I punkt
2.2 av EU-kommisjonens veileder for passasjerrettigheter i lys av Covid-19 situasjonen
uttrykkes det at tilfeller hvor klager ikke kan/vil reise ikke er regulert i forordningen, og at
det er flyselskapets alminnelige billettvilkår som gjelder. Heller ikke luftfartslovens regler
gir klager rett på refusjon i et tilfelle som dette. 

Slik nemnda leser klagers booking var billettene ikke-refunderbare. Klager har med dette
ikke rett på refusjon av de avbestilte billettene i henhold til billettreglene. 

Myndigheter og flyplasser pålegger flyselskapene å kreve inn skatter og avgifter per
reisende passasjer.  Da reisen ikke ble benyttet har klager med reisefølge rett på refusjon
av refunderbare skatter og avgifter. Norwegian bekrefter å ha refundert dette.

Klager anbefales å ta kontakt med sitt forsikringsselskap for forespørsel om refusjon av
selve billettene.

Vedtak

Transportklagenemnda-fly anbefaler at klager ikke gis medhold.