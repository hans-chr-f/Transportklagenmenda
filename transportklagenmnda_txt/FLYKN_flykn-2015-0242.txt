Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2015

Saksnummer
0242/15F

Tjenesteyter
SAS

Klager har i det vesentlige anført:

Klager skulle reise fra Oslo til Sundsvall via Stockholm den 2. februar 2015 kl. 20:20. SK492 ble
forsinket slik at hun mistet sin videreforbindelse. Hun ble booket om til dagen etter og ankom
bestemmelsesstedet kl. 10:30 den 3. februar.

Klager stiller seg undrende til at SAS hadde langt flere og lengre forsinkelser enn andre
flyselskap. Videre stiller hun spørsmål ved om SAS hadde satt inn nok ressurser til å takle
snøværet den dagen.

Klager krever standarderstatning 250 euro i henhold til EU-forordning 261/2004. Videre krever
hun erstatning for tapt arbeidsfortjeneste samt refusjon av utgifter i ventetiden.

Det vises for øvrig til klagers brev.

SAS har i det vesentlige anført:

SK492 ble forsinket som følge av dårlige værforhold i Skandinavia, det vises til fremlagt
dokumentasjon.

Værsituasjoner og restriksjoner i luftrommet er forhold utenfor SAS kontroll, hendelsen er
derfor ikke kompensasjonsberettiget.

SAS kan ikke imøtekomme klagers krav om standarderstatning.

Det vises for øvrig til SAS brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at forsinkelsen
skyldtes vanskelige værforhold i så vel Stockholm som Oslo. Nemnda finner videre godtgjort
at forsinkelsen ikke kunne vært unngått selv om alle rimelige tiltak var truffet. Forsinkelsen gir
etter dette ikke rett til standarderstatning etter EU-forordningen.

I henhold til EU-forordning 261/2004 artikkel 16, er det klageorganet i det land hendelsen
oppstod som i utgangspunktet skal behandle klagen. I et tilfelle der det er hendelser i flere
land, kan flere lands nemnder være kompetent til å behandle saken. Når en nemnd er valgt,
vil øvrige nemnder ikke behandle saken.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.