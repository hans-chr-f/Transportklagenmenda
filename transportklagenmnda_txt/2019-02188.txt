Vedtak i Transportklagenemnda - Fly

Sammendrag

Krav om erstatning grunnet kansellering som følge
av pilotstreik, samt feil ved omruting av reisen.

Dato
20.08.2021

Saksnummer
2019-02188

Tjenesteytere
SAS

Klager har i det vesentlige anført

Klager og hennes reisefølge, totalt to personer, hadde billetter for reise den 29. april
2019 fra Osaka til Shanghai med Air China og fra Shanghai via København til Sandefjord/
Torp med SAS.

Om kvelden den 28. april mottok de en telefon fra flyplassen i Shanghai som underrettet
om at SK998 neste morgen var kansellert. Samtidig fikk de nye billetter tilsendt på e-
post med reiserute fra Shanghai til Moskva med avgang 30 april kl. 02:03 og fra Moskva
til Stockholm med ankomst kl. 11:31 samme dato. De fikk beskjed om at de måtte
ta tog hjem fra Stockholm da det var umulig å fly til Norge eller ankomme tettere på
hjemstedet deres. Togtur fra Stockholm til Tønsberg tar 8 timer og 20 minutter. De
godtok omsider dette og fikk også en ny telefon med bekreftelse om at billettene var i
orden på kvelden den 28. april. Samtidig fikk de beskjed per telefon at de ville få hotell,
telefonkort og diett mens de ventet på flyet, og at de skulle henvende seg til SAS på
flyplassen i Shanghai.

De fikk imidlertid tilsendt to billetter med avgang omkring samme tidspunkt på e-post.
Sistnevnte en flyvning direkte fra Shanghai til Stockholm, rute MU289 med China Eastern
Airline. Denne var merket med to datoer, 30. april og 30. mai. Deretter tok de kontakt
med www.ticket.no hvor billetten var bestilt, men de kunne ikke hjelpe dem med annet
enn å råde dem til å forlenge visumet hvis oppholdet i Shanghai ble forlenget. De satt
også i telefonkø til SAS i Norge uten å komme gjennom på telefon.  

Da de ankom flyplassen i Shanghai, henvendte de seg umiddelbart til SAS. Her fikk de
beskjed om at flyturen like over midnatt den 30.04 var deres registrerte avgang. De fikk
ikke hotell eller telefonkort som lovet kvelden før, men mottok omkring 100 kr (80 cyn)
hver til bespisning, noe som var for lite. SAS stengte sitt kontor ved flyplassen kl. 17:00
og var ikke tilgjengelige før neste dag. Da de skulle sjekke inn på flyet over midnatt var
det ingen seter registrert på deres navn. De søkte dermed diverse hjelp på flyplassen
frem til kl. 02:00 om natten uten resultat. Til slutt ble de nødt til å bestille hotellrom på
egen regning og returnere til SAS-kontoret da det åpnet neste morgen. 30 april var de
igjen på flyplassen før kl. 09:00 på morgenen og henvendte seg til SAS-kontoret. De sa
det måtte ha skjedd en feil med avgangen deres og forsøkte deretter få dem ut av landet
umiddelbart da transittvisumet gikk ut en halvtime etter. Det lot seg ikke gjøre og ingen
billetter var mulig å oppdrive før 2. mai. Etter klarsignal fra immigrasjonsavdelingen
ved flyplassen fikk de to nye netter i Shanghai, hvor SAS ordnet hotellopphold. De kom
seg omsider hjem med Lufthansa fra Shanghai via Frankfurt til Oslo med ankomst kl.
23:30 torsdag 2. mai. På dette tidspunkt gikk det ingen tog hjem til Tønsberg, så de fikk
privattransport som kjørte Tønsberg-Gardermoen-Tønsberg. 

Klager har forståelse for at pilotstreiken medførte kanselleringer, men her var det tydelig
at SAS hadde gjort en tabbe ved ombooking av billettene deres ved å gi dem nye billetter
som ikke eksisterte, deretter gi dem billetter med feil dato som igjen medførte at de
ankom Norge 4 døgn senere enn planlagt.

Klager og hennes reisefølge krever erstatning med 600 euro per person per dag til
dekning av utgifter til hotell, diett, telefon og tapt arbeidsinntekt for to personer.

Tjenesteyterne har i det vesentlige anført
SAS har i sitt tilsvar av 16. september 2019 anført følgende:

Klager og reisefølge skulle reise fra Osaka til Torp den 29. april 2019 via Shanghai og
København. Avgangen fra Shanghai med SK998 ble imidlertid innstilt. Planlagt avgang fra
Shanghai var kl. 13:10 og planlagt ankomst til Torp var kl. 22:25. Flyvningen ble kansellert
på grunn av streik blant pilotene i SAS. SAS viser til fremlagt dokumentasjon når det
gjelder omruting av klager og hennes reisefølge der det ble gjort flere forsøk på å booke
alternative reiseruter de påfølgende dagene, samt sette passasjerene på venteliste.
Det var ikke mulig å oppdrive billetter før den 2. mai med Lufthansa fra Shanghai via
Frankfurt til Oslo Gardermoen. 

Redegjørelsen og argumentasjonen for hvorfor SAS bestrider kravet om
standardkompensasjon følger etter vurderingen av øvrige utgifter.
I tillegg til standardkompensasjon krever klager dekket tapt arbeidsinntekt og diverse
utgifter. Etter luftfartsloven §10-20 er SAS ikke ansvarlige for erstatning dersom de har
truffet alle forholdsregler som med rimelighet kan kreves for å unngå tapet. SAS anser at
de har gjort dette, og det vises til den øvrige fremstillingen.
SAS vil også påpeke at tapt arbeidsinntekt for klagers reisefølge ikke er dokumentert
i tilstrekkelig grad og for klager er det oppgitt en ugyldig dato (31. april) for tapt
arbeidsdag.

SAS kan ikke se å ha mottatt andre dokumenterte utgifter på forpleining enn det de har
dekket, men ber klager sende dem kvitteringer for øvrige utgifter slik at SAS kan ta en
vurdering av disse. 

SK 998 ble kansellert på grunn av streik blant 1409 piloter i SAS. Samtlige piloter i alle de
tre skandinaviske landende ble tatt ut i streik som følge av brudd i forhandlingene rundt
kollektivavtalen. Dermed var det umulig for SAS å gjennomføre de planlagte rutene i
perioden mellom 26. april til og med 2. mai 2019. Pilotstreiken resulterte samlet i at 4015
fly ble innstilt, og det anslås at i alt 381 507 passasjerer ble påvirket.

I perioden fra 26. april til 5. mai tilbød SAS avbooking på alle billettyper, også billetter
som det normalt ikke er mulig å avbooke uten kostnad. Dette kunne passasjerene gjøre
før den aktuelle avreisedagen og for flyvninger som ikke ennå hadde blitt kansellert. I
overkant av 220.000 passasjerer ble ombooket. For øvrig tilbød SAS frivillig ombooking
av billetter allerede fra 18. april 2019, altså åtte dager før streiken brøt ut. Det ble også
inngått avtaler med 34 flyselskap for å utvide mulighetene for ombooking.

Saken gjelder fastleggelsen av innholdet av artikkel 5 nr. 3 i EU-forordning 261/2004 om
unntak fra flyselskapets forpliktelse til å utbetale standard kompensasjon i medhold av
artikkel 5 nr. 1 litra c jf. artikkel 7 i tilfeller av innstilt flyavgang. Bestemmelsen i artikkel 5
nr. 3 lyder slik:
"Et utførende luftfartsselskap skal ikke være pålagt å betale erstatning i samsvar med
artikkel 7 dersom det kan godtgjøre at den innstilte flygingen skyldes ekstraordinære
omstendigheter som ikke kunne vært unngått selv om alle rimelige tiltak var truffet." 
Det er på det rene at kanselleringen skyldtes en prekær mangel på tilgjengelige piloter
som følge av pilotstreiken. Sakens sentrale tolkningsspørsmål er om pilotstreiken utgjør
"ekstraordinære omstendigheter" i forordningens forstand.

Lovlig streik er et viktig virkemiddel i en arbeidskamp, og det ligger utenfor
arbeidsgiverens kontroll å styre når streik skal tas i bruk som virkemiddel og hvor
omfattende streiken skal gjøres. Dette synspunktet må gjelde uinnskrenket i tilfeller der
streiken ikke kan føres tilbake til rettsstridige forhold på arbeidsgiverens side.

Verken EU- eller EØS-domstolen har tatt stilling til om lovlig (lokal) streik i flyselskapet
som har innstilt flyavganger, utgjør en ekstraordinær omstendighet i henhold til artikkel
5 nr. 3.
I mangel av et avgjørende prejudikat må det ses hen til EU domstolens generelle tolkning
av formuleringen "ekstraordinære omstendigheter", som blir utlagt slik i dom av 4. mai
2017 (C-315/15) premiss 22:
"Domstolen har heraf udledt, at det er begivenheder, der på grund af deres karakter
eller oprindelse ikke er et led i det pågældende luftfartsselskabs sædvanlige
aktivitetsudøvelse, og som ligger uden for luftfartsselskabets faktiske kontrol, der
kan kvalificeres som usædvanlige omstændigheder i den forstand, hvori dette udtryk
er anvendt i artikel 5, stk. 3, i forordning nr. 261/2004 (jf. i denne retning dom af

22.12.2008, Wallentin-Hermann, C-549/07, EU:C:2008:771, præmis 23, af 31.1.2013,
McDonagh, C-12/11, EU:C:2013:43, præmis 29, og af 17.9.2015, van der Lans, C-257/14,
EU:C:2015:618, præmis 36)."

Her blir det formulert to kumulative vilkår, og avgjørelsen av om disse vilkårene er
oppfylt beror på en konkret vurdering i det enkelte tilfellet. 

En lovlig streik, slik som pilotstreiken, er en omstendighet hvis opprinnelse skriver seg
fra at det er et institusjonalisert virkemiddel i arbeidskamp. Denne omstendighetens
karakter kan utledes bl.a. fra det faktum at arbeidstakere som tas ut i streik formelt –
om enn midlertidig – ikke lenger har posisjonen som arbeidstaker, og vil derfor være
unntatt fra arbeidsgiverens styrings- og instruksjonsrett. Begge disse forholdene viser at
pilotstreiken ikke var en del av SAS' "sædvanlige aktivitetsudøvelse".
Pilotstreiken lå også utenfor SAS' faktiske kontroll. Lovlig streik er som nevnt et viktig
virkemiddel i en arbeidskamp, og det ligger utenfor arbeidsgiverens kontroll å styre
når streik skal tas i bruk som virkemiddel og hvor omfattende streiken skal gjøres.
Dette synspunktet må gjelde uinnskrenket i tilfeller der streiken ikke kan føres tilbake til
rettsstridige forhold på arbeidsgiverens side.

Det følger av det foregående at pilotstreiken tilfredsstiller de to kumulative vilkårene som
EU-domstolen i en rekke saker har stilt opp. Det kan derfor
konkluderes med at streiken utgjør "ekstraordinære omstendigheter" i forordningens
forstand.

Også tungtveiende reelle hensyn taler for å anse pilotstreiken som en ekstraordinær
omstendighet. Det er beregnet at utbetaling av standard kompensasjon ville ha
oversteget 1 milliard kroner, dersom alle passasjerene som har blitt rammet av innstilte
avganger som følge av streiken skulle kunne kreve slik kompensasjon. Ved fortsatt streik
ville man etter kort tid oppleve at størrelsen på de totale kompensasjonskravene ville
ha oversteget pilotenes opprinnelige lønnskrav i forhandlingene. Det ville altså ha blitt
mer kostbart for SAS å fortsette forhandlingene og utbetale standard kompensasjon
til passasjerer, enn å akseptere pilotenes lønnskrav. Dette illustrerer at dersom en slik
streik ikke blir anerkjent som en ekstraordinær omstendighet i forordningens forstand,
vil forordningens regler om standard kompensasjon gripe direkte, og med betydelig
kraft, inn i arbeidskamp-instituttet til fordel for arbeidstakersiden. Det vil re-definere
streik som virkemiddel i flybransjen på en måte som i realiteten vil underminere den
forhandlingsmodellen som streikeretten er en del av. En slik konsekvens er urimelig og i
strid med nevnte forhandlingsmodell, og referansen til streik i fortalens punkt 14 viser at
en slik konsekvens ikke har vært tilsiktet med forordning 261/2004.

Under henvisning til fortalens punkt 14 og TUIfly-dommen er det nødvendig å trekke en
skillelinje mellom lovlig streik som virkemiddel i arbeidskamp og uhjemlede aksjoner
iverksatt av arbeidstakere. TUIfly-dommen gjaldt en uhjemlet aksjon iverksatt av
arbeidstakere, og har derfor ingen overføringsverdi til nærværende sak. TUIfly-dommen
gjaldt en spontan sykemeldingsaksjon blant cockpit- og kabinpersonale som følge av
flyselskapet TUIflys meddelelse om omorganiseringer i selskapet. Domstolen la til grunn
at en slik sykemeldingsaksjon ikke er en ekstraordinær omstendighet i forordningens
forstand. Saken gjaldt altså en uhjemlet aksjon på arbeidstakernes eget initiativ uten
at det forelå noen tvist mellom en fagforening og flyselskapet. En slik aksjon bør ikke
gis rettslig legitimitet ved at den anerkjennes som en ekstraordinær omstendighet i
forordningens forstand. Streik er derimot et institusjonalisert og lovlig virkemiddel ved
tvist mellom fagforening og arbeidsgiver.

SAS utnyttet alt det personell og materiell, og alle de økonomiske midler, som selskapet
rådet over, til å avverge og redusere konsekvensene av pilotstreiken. Alle rimelige tiltak
ble utført. Andre avbøtende tiltak var ikke mulig å gjennomføre i den aktuelle perioden,
og under enhver omstendighet ville eventuelle andre mulige tiltak klart ha vært urimelig
belastende for virksomheten. 

Flyselskapet er ansvarsfri i medhold av artikkel 5 nr. 3 såfremt innstillingen ikke kunne
vært unngått selv om alle rimelige tiltak var truffet.

SAS kan på grunnlag av ovennevnte ikke imøtekomme klagers krav om
standarderstatning i henhold til EU-forordning 261/2004.

Nemnda bemerker

Klager med reisefølge, totalt to personer, hadde billetter for reise den 29. april 2019 fra
Osaka til Shanghai med Air China og fra Shanghai via København til Sandefjord/Torp med
SAS. Flyvningen ble kansellert på grunn av streik blant pilotene i SAS. SAS har fremlagt
dokumentasjon når det gjelder omruting av klager som viser at det ble gjort flere forsøk
på å booke alternative reiseruter de påfølgende dagene, samt sette passasjerene på
venteliste. Nemnda legger til grunn at det ikke var mulig å oppdrive billetter før den 2.
mai med Lufthansa fra Shanghai via Frankfurt til Oslo Gardermoen.

Klager krever standarderstatning med 600 euro per person og i tillegg erstatning med
600 euro per person per dag til dekning av utgifter til hotell, diett, telefon og tapt
arbeidsinntekt for to personer.

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringen av klagers flyvning en lovlig streik blant pilotene i
SAS.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. 

Transportklagenemnda besluttet å utsette behandlingen av saken da EU-domstolen
mottok en anmodning om prejudisiell avgjørelse fra Attunda tingsrätt i Sverige
vedrørende fortolkningen av EU-forordning 261/2004 artikkel 5 nr. 3 i forbindelse med
en tvist mellom Airhelp Ltd og SAS. Flyselskapet hadde avslått passasjerens krav om
standarderstatning etter at hans flyvning var kansellert som følge av pilotstreiken i SAS
våren 2019 og anført at streiken måtte anses som en ekstraordinær begivenhet utenfor
selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda legger derfor til grunn at pilotstreiken i SAS ikke er å anse som en
ekstraordinær omstendighet som vil frita flyselskapet fra å utbetale standarderstatning
til passasjerer som fikk sine flyvninger kansellert som følge av streiken. Nemnda
anbefaler på bakgrunn av dette at SAS utbetaler 600 euro per person, totalt 1200 euro, i
standarderstatning til klager. 

En passasjers rett til forpleining etter EU-forordningen 261/2004 artikkel 9 består så
lenge hun venter på en omlegging av reisen, jf retningslinjene av 15.06.2016 punkt 4.3.2.
Klagers rett på refusjon av forpleiningsutgifter er avgrenset til hva som var "nødvendige,
passende og rimelige" ut fra ventetidens lengde. Dette følger av dom fra EU-domstolen i
sak C-12/11 McDonagh avsnitt 51.

Klager har krav på forpleining i ventetiden, men må kunne sannsynliggjøre og
dokumentere utgiftene dersom flyselskapet ikke har dekket dette. SAS hevder å ikke ha
mottatt dokumentasjon for andre  utgifter på forpleining enn det som allerede er dekket,
men ber klager sende kvitteringer for øvrige utgifter slik at SAS kan vurdere disse. 

Nemnda anbefaler at klager sender inn kvitteringer eller annen dokumentasjon til SAS
for utgifter de har hatt til mat, drikke, hotell og telefon i forbindelse med i ventetiden på
ny hjemreise. SAS anbefales å dekke klagers "nødvendige, passende og rimelige" utgifter
til mat, drikke, hotell og telefon i ventetiden. 

Klager har videre fremsatt erstatning for tapt arbeidsfortjeneste, men ikke fremlagt
dokumentasjon for tapet utover å kreve 600 euro per person per dag og oppgitt dette til
en passende erstatningssum.  Det er ikke konkretisert hvilken del av kravet som knytter
seg til tapt arbeidsfortjeneste. Klager kan, i noen tilfeller, har krav på erstatning for tapt
arbeidsinntekt. Det følger imidlertid at EU-forordning 261/2004 artikkel 12 at erstatning
på annet grunnlag skal samordnes med standarderstatningen. Det vil si at dersom
erstatningsbeløpet ikke overstiger standarderstatningen etter EU-forordningen, utbetales
kun standarderstatningen. I dette tilfellet vil tapt kravet om tapt arbeidsfortjeneste
samordnes med standarderstatningen. 

Nemnda anbefaler at SAS utbetaler 600 euro per person i standarderstatning, totalt 1200
euro. Videre anbefaler nemnda at SAS dekker klagers utgifter til mat, drikke, hotell og
telefon i ventetiden mot at klager fremlegger dokumentasjon på utgiftene. 

For øvrig gis ikke klager medhold.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda - fly anbefaler at SAS utbetaler standarderstatning på 600 euro
per person, totalt 1200 euro. Videre anbefaler nemnda at SAS dekker klagers utgifter til
mat, drikke, hotell og telefon i ventetiden mot at klager fremlegger dokumentasjon på
utgiftene.