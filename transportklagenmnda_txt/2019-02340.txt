Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.11.2019

Saksnummer
2019-02340

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY363 fra Harstad/Narvik (EVE) til Oslo lufthavn
(OSL) 21. oktober 2018. De to passasjerene hadde videreforbindelse med DY1504 til
Praha (PRG) samme dag kl. 19.25. Flyvningen fra Harstad/Narvik ble forsinket med
mer enn ni timer, og klager mistet sin videreforbindelse. De reisende ble booket om til
DY1502 neste dag, 22. oktober kl. 10.00. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer.

Tjenesteyterne har i det vesentlige anført
Norwegians flyvning DY363 fra Harstad/Narvik til Oslo 21. oktober 2018 ble
forsinket med cirka ni timer. Forsinkelsen skyldtes storm ved Evenes lufthavn denne
dagen. Som følge av sterke vindkast, ble en flyrampe blåst inn i flymaskinen med
registreringsnummer LN-DYO. Maskinen fikk betydelig skader som følge av hendelsen,
og et nytt fly, LN-NGX, ble sendt fra Trondheim for å betjene klagers flyvning. I denne
forbindelse har Norwegian vist til nemndas vedtak i FLYKN-2018-04385, hvor nemnda
kom til at denne hendelsen måtte anses som en ekstraordinær omstendighet i
forordningens forstand. 

Passasjerene mistet sin videreforbindelse til Praha, og ble omrutet slik at de ankom sin
endelige destinasjon om lag 14 timer forsinket. 
Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY363 fra Harstad/Narvik til Oslo lufthavn 21. oktober 2018 ble
forsinket med ni timer og 22 minutter. Klagerne mistet sin videreforbindelse til Praha. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen at en flyrampe ble blåst inn i flymaskinen grunnet
kraftig vind. Det vises til fremlagt dokumentasjon, der det fremgår at vinden var oppe i
45 knop. Flyet fikk store skader, og det måtte hentes et reservefly fra Trondheim. 

Nemnda mener at skadene på flyet som førte til forsinkelsen skyldtes værforholdene,
og dette må anses som en ekstraordinær omstendighet i forordningens forstand.
Forsinkelsen kunne ikke vært unngått til tross for at alle rimelige tiltak var truffet.
Passasjerene ble omrutet til Praha med DY1502 neste morgen kl. 10.00, et
omrutingstilbud som nemnda anser som tilstrekkelig i dette tilfellet. Forsinkelsen gir
derfor ikke grunnlag for standarderstatning etter forordningen.

Vedtak

Transportklagenemnda - fly anbefaler ikke at klager gis medhold.