Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
19.04.2017

Saksnummer
2016-00583

Tjenesteytere
Norwegian

Klager har i det vesentlige anført

Klager reiste fra København (CPH) til Oslo lufthavn (OSL) med Norwegians flyvning DY949
7. juni 2016. 

Rammen på klagers barnevogn ble ødelagt i løpet av reisen. Barnevognen ble pakket i
emballasjen som ble tildelt på flyplassen i København. Klager ble hverken informert om
eller tilbudt annen type emballasje. 

Klager krever at Norwegian erstatter det beløp det vil koste for klager å kjøpe en
tilsvarende barnevogn.

Tjenesteyterne har i det vesentlige anført
Skaden på klagers barnevogn skjedde under Norwegians flyvning DY949 fra København
til Oslo 7. juni 2016. 

Ikke alle typer bagasje er egnet for flytransport uten tilstrekkelig emballasje. Barnevogner
må pakkes slik at de tåler normal bagasjehåndtering. Barnevognen må tåle å sendes
på bagasjebånd og å dele lasterom med mange andre kolli. Det vil være noe bevegelse
i godset om bord under take-off og landing. Erfaring viser at barnevogner tåler slik
belastning dårlig uten annen beskyttelse. 

Det fremgår av Norwegians reiseinformasjon at selskapet anbefaler at barnevogner
pakkes i hard emballasje. Klager har til tross for dette sendt sin barnevogn uten
tilstrekkelig emballasje. Han aksepterte og bekreftet selskapets vilkår ved bestilling. 

Norwegian anfører at klagers manglende beskyttelse av barnevognen fritar selskapet fra
erstatningsansvar, og viser til sine generelle vilkår artikkel 16, samt luftfartsloven § 10-18
om ansvar for reisegods. 

Norwegian avviser på ovennevnte bakgrunn klagers krav om erstatning, og anfører at
selskapet ikke kan lastes for klagers egen uaktsomhet.

Nemnda bemerker

Nemnda legger på bakgrunn av sakens opplysninger til grunn at barnevognen ble skadet
under flytransporten. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven. 

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun en
anbefaling. Barnevogner er svært vanlig å medbringe som bagasje, og vanligvis skjer
transporten uten at skade inntreffer. Flyselskapene bør ha et opplegg for skånsom
håndtering av disse. 

Det er opplyst at barnevognens ramme knakk, og nemnda legger til grunn at den er
totalskadet. Erstatningen må baseres på gjenanskaffelsesverdien. Klager estimerer at
vognen har en pris på rundt kroner 5 000. Klager har ikke fremlagt kvittering, men har
sendt en e-post med en link til siden kjopbarnevogn.no, og til det som opplyses å være
tilsvarende klappvogn av type Emmaljunga. Det er ikke fremlagt bilder av den aktuelle
vognen. I Norwegians skaderapport er det under "colour/type" registrert "MC74xxx".
Hvorvidt dette er samme type Emmaljunga-vogn som klager henviser til, er det vanskelig
for nemnda å vurdere. Nemnda kan ikke se at klager her har sannsynliggjort vognens
gjenanskaffelsesverdi.

Det må uansett gjøres fradrag for slitasje og verdiforringelse av gjenstanden. Norwegian
har registrert at vognen er to år gammel, mens klager opplyser at den er ett år. 

Nemndas flertall, nemndsleder og forbrukerrepresentantene, anbefaler at erstatning for
ødelagt barnevogn fastsettes skjønnsmessig til kroner 2 000, og anbefaler at Norwegian
erstatter klager dette beløpet.

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig.

Vedtak

Transportklagenemnda - fly anbefaler at Norwegian utbetaler til klager erstatning for
ødelagt barnevogn på kroner 2 000.