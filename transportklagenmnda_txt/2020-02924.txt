Vedtak i Transportklagenemnda - Fly

Sammendrag

Krav om standardkompensasjon som følge av nektet ombordstigning.

Dato
16.03.2021

Saksnummer
2020-02924

Tjenesteytere
Norwegian Air Shuttle

Klager har i det vesentlige anført

Klager skulle reise med DY544 fra Oslo til Stavanger den 20. mai 2020. Klager har anført
at flyet var overbooket og at han derfor ikke fikk vært med på flyvningen. Klager måtte ta
fly neste dag kl. 08:00.

Klager krever erstatning i henhold til EU-forordning 261/2004 pålydende EUR 250.

Tjenesteyterne har i det vesentlige anført
Norwegian har vist til at klagen gjelder flyvning DY544 fra Oslo til Stavanger den 20. mai
2020. 

Klager ble nektet å reise med flyvningen DY544. Klager ble informert om sine rettigheter
og booket om til første tilgjengelige flyvning DY522, den 21. mai kl. 08:00 etter eget
ønske. Klager ble nektet å reise på grunn av krav fra norske myndigheter om at midtsetet
skulle være blokkert på alle flyvninger, i tråd med «Koronaveileder for luftfarten» Nr.
50/20 publisert av Samferdselsdepartementet 28. april 2020.12.16

Grunnet forbudet fra helsemyndighetene, måtte alle flyvninger betjenes med redusert
kapasitet. Norwegian sendte derfor på forhånd ut SMS og etterspurte frivillige som
kunne ønske ombooking ved senere flyvning.

Det var ikke tilstrekkelige frivillige passasjerer som ønsket å la seg ombooke på den
aktuelle flyvningen, og det ble dermed nødvendig å nekte befordring til et antall
passasjerer. Forbudet for bruk av midtseter var gjeldende frem til 11. juni 2020.

Norwegian har vist til at passasjerer kan ha rett til standarderstatning i situasjoner
hvor de ufrivillig blir nektet befordring i henhold til forordning (EF) nr. 261/2004
artikkel 4 punkt 3. Videre har selskapet vist til definisjonen av nektet ombordstigning i
forordningens artikkel 2 bokstav j.

I henhold til artikkel 3.1.1 i fortolkningsretningslinjene til forordningen er det klargjort
at lovverket hovedsakelig er tilsiktet overbooking og andre operasjonelle utfordringer
innenfor flyselskapets generelle virksomhet. Passasjeren i denne saken ble nektet
befordring grunnet myndighetspålagte restriksjoner grunnet covid-19 pandemien. Dette
er omstendigheter som gjør at saken faller utenfor artikkel 4 sitt anvendelsesområde.

Norwegian anfører at klager ikke ble «denied boarding» i forordningens forstand, og de
kan av den grunn ikke etterkomme klagers krav om standarderstatning.

Nemnda bemerker

Klager ble nektet å reise med DY544 fra Oslo til Stavanger den 20. mai 2020. Klager har
framsatt krav om standardkompensasjon etter EU-forordning 261/2004.

Det følger av forordningens artikkel 4 nr. 3 at dersom passasjerer «nektes
ombordstigning» mot sin vilje, skal det utførende luftfartsselskap umiddelbart gi dem
erstatning etter artikkel 7. I forordningens artikkel 2 bokstav j er «nektet ombordstigning»
definert som tilfeller hvor passasjerer blir avvist på en flyvning, selv om de har møtt til
innsjekk, unntatt når det er rimelig grunn til avvisningen, for eksempel av helse- eller
sikkerhetsmessige årsaker eller fordi reisedokumentene er utilstrekkelige.

Det fremgår videre av artikkel 3.1.1. i fortolkningsveilederen til forordning EU 261/2004
at «nektet ombordstigning» ikke omfatter de tilfeller hvor det foreligger rimelige grunner
til å nekte passasjeren på en flyvning selv om de har møtt opp tidsnok til innsjekk. Som
rimelige grunner er blant annet helse og sikkerhet listet opp.

Ved vurderingen av om klager ble "nektet ombordstigning" i forordningens forstand har
nemnda delt seg i et flertall og et mindretall. 

Flertallet, nemndas leder og bransjerepresentantene, er av den oppfatning at klager
ikke ble nektet ombordstigning i forordningens forstand. Klager ble nektet å reise
fordi midtsetet i flyet ikke kunne benyttes som følge av restriksjoner innført av norske
helsemyndigheter. Reglene ble innført nettopp av hensyn til helse og sikkerhet.
Nemndas flertall mener flyselskapet på denne bakgrunn hadde rimelig grunn til å nekte
klager å reise, og at klager ikke har rett til standardkompensasjon i dette tilfellet. 

Mindretallet, forbrukerrepresentantene, er av den oppfatning av at passasjeren ble
nektet ombordstigning i dette tilfellet. Forordningen art. 2 bokstav j sier at det skal
regnes som en nektet ombordstigning der passasjerer avvises på en flygning, «selv om
de har møtt til innsjekking på de vilkår som er fastsatt i artikkel 3 nr. 2, unntatt når det
er rimelig grunn til avvisningen, f.eks. av helse- eller sikkerhetsmessige årsaker eller
fordi reisedokumentene er utilstrekkelige.» Det må dermed tas en helhetsvurdering
av situasjonen flyselskapet stod ovenfor, og om det var rimelig at passasjeren ble
nektet ombordstigning. Forordninger må bl.a tolkes i lys av formålshensyn hvoretter
flypassasjerforordningen har et formål å sikre høyt beskyttelsesnivå for passasjeren,
og unngå ulemper og forsinkelser for passasjerene. Flyselskaper vil ikke sjelden stå
ovenfor situasjoner der flyet er overbooket av forskjellige årsaker. Flyselskapene har på
bakgrunn av forordningens art. 2 bokstav j og formålsbetraktninger en viss aktivitetsplikt
for å sikre at flypassasjerer ikke medgår unødige ulemper som følge av kanselleringer
og forsinkelser. Mindretallet viser til at flyselskapet kjente til forbudet mot å benytte
midtsetet i tre uker før avgangstidspunktet, men gjorde først tiltak ovenfor passasjerene
kvelden før. Dersom et slikt tiltak eller alternative tiltak hadde vært forsøkt noe tidligere,
er det ikke usannsynlig at dette ville avverget konsekvensene ved nektet ombordstigning,
herunder ulemper for passasjerene det gjaldt. I foregående sak har ikke flyselskapet
sannsynliggjort at de vurderte lempeligere tiltak i situasjonen som oppstod lang tid før
avgang, eller at dette ikke var mulig. Mindretallet mener derfor at det ikke foreligger
rimelig grunn for avvisningen. Passasjeren er dermed nektet ombordstigning og bør ha
rett på standardkompensasjon.

Basert på mindretallets syn i saken vil flertallet bemerke at ordlyden i forordningen er
klar, og ikke åpner for en skjønnsmessig formålsvurdering av om passasjeren kunne
vært informert tidligere. Myndighetenes pålegg om ledig midtsete av hensyn til helse-
og sikkerhet ga flyselskapet klart rimelig grunn til å ikke la flere passasjerer være med
enn at dette pålegget ble fulgt. Mindretallets tolkning vil gi en svært uklar regel uten
forutberegnelighet. Flertallet nevner blant annet at det vil kunne komme spørsmål blant
annet om hvor tidlig den reisende skulle vært informert. Ved tidlig beskjed ville man også
kunne komme i den situasjon at myndighetenes pålegg ble opphevet i mellomtiden.
I ettertid har det vist seg at dette ble gjort med få dagers varsel. Uten at det har vært
avgjørende for flertallets syn bemerkes også at klager ble informert så tidlig at han ikke
møtte til innsjekk.

Vedtaket er fattet med den dissens som fremkommer ovenfor.

Vedtak

Transportklagenemnda - fly anbefaler ikke at klager gis medhold.