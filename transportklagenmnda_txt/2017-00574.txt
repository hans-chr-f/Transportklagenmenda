Vedtak i Transportklagenemnda - Fly

Sammendrag

Krav om refusjon av utgifter da klager ikke rakk
sin avgang som følge av feil på bagasjebåndet.

Dato
19.12.2017

Saksnummer
2017-00574

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY366 fra Oslo lufthavn (OSL) til Harstad/
Narvik 16. oktober 2016 kl. 17.55. Som følge av problemer med bagasjebåndene på Oslo
lufthavn, fikk ikke klager sjekket inn på flyvningen. Han måtte rekke jobb, og bestilte
derfor nye billetter med SAS for sine EuroBonus-poeng og hotellovernatting på ved
flyplassen. Klager kom mange timer for sent på jobb. 

Klager har på ovennevnte bakgrunn fremsatt krav om dekning av nye flybilletter med SAS
til ukjent pris, da billetten ble betalt med bonuspoeng, hotellovernatting til kroner 1 495
og tapt arbeidsfortjeneste på kroner 2 276,68.

Tjenesteyterne har i det vesentlige anført
Klager hadde billett med Norwegians flyvning DY366 fra Oslo lufthavn til Harstad/Narvik
16. oktober 2016 kl. 17.55. Flyvningen gikk til oppsatt tid. 

I tidsrommet før avgangstid var det store problemer med bagasjebåndene på Oslo
lufthavn. Dette er flyplassens ansvar. Flyplassen leverer en tjeneste til flyselskapene, og
Norwegian kan ikke være erstatningsansvarlige når flyplassens fasiliteter ikke fungerer.
Norwegian viser til fremlagt dokumentasjon. 

Norwegian avviser på ovennevnte bakgrunn klagers krav.

Nemnda bemerker

Klager skulle reise med Norwegians flyvning DY366 fra Oslo lufthavn (OSL) til Harstad/
Narvik 16. oktober 2016 kl. 17:55. På grunn av problemer med bagasjebåndene på
Gardermoen rakk ikke klager flyet.

Flyselskapets ansvar etter luftfartsloven § 10-20 er som følger:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem."

Nemnda legger på bakgrunn av fremlagt dokumentasjon til grunn at det var en svikt ved
bagasjebåndene den aktuelle dagen. Nemnda kan ikke se at Norwegian hadde noen
mulighet til å påvirke dette, da drift av bagasjebånd er flyplassens ansvar. Nemnda
mener derfor at det ikke er grunnlag for å pålegge Norwegian ansvar for klagers tap.

Nemnda bemerker at flyet gikk uten klager, til tross for at vedkommende var ute i
tilstrekkelig god tid. Nemnda kan ikke se at passasjeren her har fått oppfylt sin inngåtte
transportkontrakt med Norwegian. Nemnda mener derfor at Norwegian i dette tilfellet
burde ha sørget for at klager ble omrutet til sitt reisemål. Nemnda mener derfor at
Norwegian må erstatte klagers utgifter til SAS-billetter. Klager har opplyst at billettene
ble betalt med bonuspoeng, og nemnda anbefaler at Norwegian dekker utgiftene mot
at klager dokumenterer reisens kostnad innenfor samme prisklasse som opprinnelig
billett. 

Når det gjelder øvrige krav fra klager, mener nemnda at
klager eventuelt må rette sitt krav mot OSL. Nemnda har merket seg at Oslo lufthavn
ikke har tatt ansvar for tapet, men har henvist klager til Norwegian. Nemnda bemerker
at dette er uheldig. Selv om klager har et kontraktsforhold med Norwegian, kan klager
etter nemndas syn ikke være avskåret fra å rette krav mot Oslo lufthavn etter alminnelig
erstatningsregler.

Vedtak

Transportklagenemnda - fly anbefaler at Norwegian erstatter klagers utgifter til SAS-
billett. Forøvrig anbefaler nemnda ikke at klager gis medhold.