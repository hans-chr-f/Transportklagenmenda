Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kanselleringer.

Dato
22.06.2023

Saksnummer
2023-00185

Tjenesteytere
Wizz Air

Klager har i det vesentlige anført

Klager (tre personer) skulle reise fra Bergen til Gdansk den 25. juni 2022 med Wizz Airs
flight W6 1746. Avgangen ble først forsinket, deretter kansellert. Klager ble booket om til
å reise fra Bergen til Katowice samme dag med W6 1220, men også denne flyvningen ble
kansellert.

Klager endte opp med å kjøpe nye flybilletter med Norwegian til PLN 3 855, ca EUR 827.

Klager har mottatt en reisekreditt knyttet til de ubenyttede flybillettene med PLN 1 093,6.
Dette tilsvarer 120 % av summen klager betalte for billettene, og beløpet er tilgjengelig
for kjøp av nye flybilletter på klagers Wizz Air konto. Opprinnelig pris klager betalt for
flybillettene var PLN 1 766.  

Klager krever standarderstatning i henhold til EU-forordning 261/2004, samt refusjon av
nye flybilletter med Norwegian fra Bergen til Gdansk 3 855 PLN (ca 827 EUR).

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har flyselskapet i det vesentlige
uttalt:

Flight W6 1220 fra Bergen til Katowice den 25. juni 2022 ble kansellert på grunn av
restriksjoner i flytrafikken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Nemnda legger til grunn at klagers flyvning mellom Bergen og Gdansk med W6 1746 den
25. juni 2023 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var blitt truffet, eller med mindre flyselskapet kan bevise at
passasjeren har fått informasjon om endringen minst 2 uker før planlagt avgangstid, jf
EU-forordning 261/2004 artikkel 5 og 7. 

Wizz Air har tross oppfordring ikke avgitt uttalelse til nemnda. Wizz Air kan derfor
ikke sies å ha godtgjort at kanselleringen av W6 1746 skyldtes ekstraordinære
omstendigheter utenfor flyselskapets kontroll. Klager har etter nemndas syn derfor krav
på standarderstatning med EUR 250 per person, til sammen EUR 750 for tre personer.    

Klager ble booket om til Katowice samme dag med W6 1220. Også denne flyvningen ble
kansellert. 

En passasjer kan ha krav på standarderstatning for flere uregelmessigheter på samme
reise og viser i den forbindelse til avgjørelse i EU-domstolen av 12. mars 2020 i sak
C-832/18. 

Wizz Air har til klager forklart at W6 1220 fra Bergen til Katowice ble kansellert grunnet
restriksjoner i flytrafikken. Uttalelsen er imidlertid ikke begrunnet nærmere eller
dokumentert. Wizz Air kan derfor ikke sies å ha godtgjort at kanselleringen skyldtes
ekstraordinære omstendigheter utenfor flyselskapets kontroll. Klager har etter nemndas
syn derfor krav på ytterligere standarderstatning med EUR 250 per person, til sammen
EUR 750 for tre personer.    

Klager har krevet refusjon av utgifter til nye flybilletter, PLN 3 855. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av differansen mellom opprinnelig og ny flybillett. 

Klager ble ikke tilbudt omruting, og måtte kjøpe nye flybilletter med annet flyselskap
til PLN 3 855. Klager har etter nemndas syn derfor krav på refusjon av utgifter til nye
flybilletter. 

Nemnda anbefaler etter dette at Wizz Air utbetaler standarderstatning til klager med 500
euro per person (til sammen 1 500 euro), samt refunderer hans utgifter til nye flybilletter.
Til fradrag kommer prisen på de opprinnelige flybillettene. Verdivoucherne klager har
mottatt kan da slettes. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler standarderstatning til klager
med 500 euro per person (til sammen 1 500 euro), samt refunderer hans utgifter til nye
flybilletter med PLN 3 855. Til fradrag kommer prisen på de opprinnelige flybillettene.
Verdivoucherne klager har mottatt kan da slettes.