Vedtak i Transportklagenemnda
- Kollektivreiser

Sammendrag

Krav om refusjon av opprinnelige og nye togbilletter, reparasjon av
iPad og erstatning. Anført frakjøring og at klager ble kastet av toget.

Dato
13.12.2022

Saksnummer
2022-01682

Tjenesteytere
Vy
SJ

Klager har i det vesentlige anført

Klager hadde kjøpt billetter via Vy for å reise med tog fra Oslo til Bodø og tilbake igjen
til Oslo. Utreisen var med SJ NORD fra Oslo S til Bodø stasjon kl. 22.50 den 6. juli 2022.
Klager hadde kjøpt en standardbillett og betalt totalt 954 totalt kroner for denne reisen.
Returen var med SJ NORD fra Bodø stasjon til Oslo S den 14. juli 2022. Denne reisen
besto av en Premium-billett fra Bodø til Trondheim og en Premium Pluss-billett fra
Trondheim til Oslo. Klager hadde betalt totalt 2877 kroner for returreisen.

Klagers klage og krav er inndelt som følger:

- Klage på frakjøring på Trondheim stasjon.

Klager anfører at ved togets avgang fra Trondheim til Bodø på utreisen ble toget meldt
forsinket på grunn av manglende klargjøring av toget. Klager anfører at passasjerene
flere ganger over høyttaleranlegget ble bedt om å bli i avgangshallen og ikke gå til
plattformen før toget var klargjort. Klager anfører at da toget endelig var klargjort og satt
opp på sporet, kom det ingen melding før toget gikk. Klager anfører at de var et dusin
mennesker som sto igjen i avgangshallen. Klager anfører at de tilbød seg å ta drosje
til neste stasjon for å ta igjen toget der, men det ville ikke SJ NORD vente på, selv om
passasjerene hadde ventet i 30-45 minutter på klargjøringen. Klager anfører at dette
medførte at de måtte vente i 15 timer i Trondheim på neste tog, som var nattoget til
Bodø. Klager anfører at SJ har refundert 928 kroner for billetten som følge av den lange
forsinkelsen. Klager krever i tillegg 999 kroner for sovekupé og 5050 kroner for den lange
ventingen i Trondheim.

- Klage på den nye togturen fra Trondheim.

Klager anfører at på nattoget fra Trondheim til Bodø var sovekupeene fulle, og han er
ryggoperert og ufør og tok medisiner som gjorde at han sovnet raskt. Klager anfører at
han ble vekket av konduktøren, som, selv om han tidligere hadde sagt til klager at det var
greit at han satt der han satt, nå ba klager om å flytte seg, siden passasjeren som hadde
den aktuelle sitteplassen nå var kommet om bord. Klager anfører at han flyttet seg, men
han fikk ikke sove der han satt, og han hadde vondt i ryggen. Klager anfører at han derfor
bestemte seg for å gå litt, og han fant en lang svart sofa i familievognen. Klager anfører
at han bare ville hvile seg litt, men han sovnet. Klager anfører at han våknet av at noen
prøvde å vekke ham, men han sovnet igjen, og våknet så igjen av at det sto en politimann
over ham som sa at klager måtte forlate toget. Klager ble bedt om å hente bagasjen sin
og gå av. Klager anfører at oppi alt stresset med å pakke sammen tingene og forlate
toget falt iPaden ut av sekken, og skjermen ble knust. Klager anfører at han ble geleidet
av to politifolk på perrongen på Grong stasjon. Klager anfører at han dermed måtte
kjøpe ny billett fra Grong stasjon til Bodø, med avgang kl. 11.00 den 8. juli. Klager anfører
at han har politianmeldt hendelsen. Klager krever refusjon av 548 kroner for den nye
billetten, refusjon av reparasjonskostnadene for iPaden på 999 kroner og 5050 kroner for
ventingen i Grong.

- Klage på feil i Vys app.

Klager anfører at som følge av at han er ufør og ryggoperert, bestiller han alltid sovekupé
der det finnes. Klager anfører at på billetten han kjøpte for reisen fra Trondheim til Oslo,
«Premium B-T», står det et symbol, et bilde av en seng. Klager anfører at da han gikk på
toget, viste det seg at det ikke var en sovekupé, men en kupé med liggestoler. Klager
anfører at både symbolet på appen og prisen er villedende og tilsier at det er en billett til
sovekupé. Klager krever refusjon av Premium Pluss-billetten til 1329 kroner.

- Klage på mangler i forbindelse med Premium-billetten.

Klager anfører at SJ NORD lovet en «ekstra behagelig reise» ved kjøp av Premium-billett.
Klager anfører at setet han fikk imidlertid var det samme som setene i standardvognen.
Videre anfører klager at det ikke var mulig å velge sete i Vys app. Klager anfører at
han endte opp i en sittegruppe og med ryggen mot kjøreretningen. Klager anfører at
benplassen også ble dårligere som følge av at han måtte sitte i en gruppe. Klager anfører
at det dessuten loves automat med varm og kald drikke, men automaten fungerte ikke,
og det ble kun tilbudt enkel kaffe og varmt vann på termos. Klager anfører at det ble
utdelt en matpakke, men kun med valget mellom kjøttpålegg og geitost. Klager anfører at
det ikke var noe vegetaralternativ. Klager krever refusjon av Premium-billetten på reisen
fra Bodø til Trondheim til 1469 kroner.

Til SJs tilsvar anfører klager blant annet at det ikke stemmer at han ikke hadde billett
i sovekupé fra Oslo til Trondheim. Klager anfører videre at det var et tosifret antall
passasjerer som sto igjen på Trondheim stasjon. Klager anfører i tillegg at det ikke
stemmer at det ble forsøkt å finne en ledig sovekupé til klager. Klager anfører at en
funksjonær i Trondheim før avgang forsøkte å hjelpe ham, men at betjeningen på toget
bare var opptatt av egne problemer. Klager bestrider videre at han ble tilbudt en toseter
for seg selv og at han var aggressiv og truende. Klager anfører at togpersonalet har
opptrådt grovt uaktsomt.

Klager stiller seg videre kritisk til at en ufør mann kastes av toget midt på natten, bare
for å ha sovet på feil plass. Klager anfører i tillegg at verken politiet eller tjenesteyter kan
dokumentere at han har utøvd fysisk vold, kommet med verbale trusler, vært beruset,
forstyrret ro og orden eller medpassasjerer på toget. Klager viser dessuten til at han
går på medisiner og at han fikk panikkanfall på Grong stasjon som følge av at han ble
overlatt til seg selv og ikke fikk ringt noen siden mobiltelefonen var tom for strøm. Klager
anfører at tjenesteyter og politiet lett kunne ha sjekket opp at klager har plettfri vandel.
Klager anfører dessuten at det var berusede passasjerer om bord på toget fra Mosjøen til
Trondheim som ikke ble kastet av toget, selv om de var forstyrrende.

Det vises til klagers øvrige anførsler i fremlagt dokumentasjon.

Tjenesteyterne har i det vesentlige anført
Vy har anført følgende:

Ved bestilling hos Vy har klager valgt og betalt for «Premium Pluss» med SJ som bekreftet
på kvittering/reiseplan. Det vises til vedlegg på simulert kjøpsløp fra Vys kanaler.

Når billett etter bestilling har vært lastet ned i app, har det ved en feil dessverre kommet
frem et «sengeikon», noe Vy beklager. Dette har imidlertid ikke noe med valg klager har
gjort i kjøpsløpet, hvor det er valgt og betalt for «Premium Pluss».

SJ har anført følgende:

Første del av klagers reise gikk med nattog fra Oslo S til Trondheim. Her hadde klager
kjøpt en standardbillett for hele strekningen fra Oslo til Bodø, og ikke sovekupé som han
hevder i sitt krav.

Ved ankomst i Trondheim skulle klager videre med dagtoget kl. 07.49 mot Bodø. Hva
som ble sagt på høyttaleren, har SJ ikke nøyaktig ordlyd på, men på monitorene i
avgangshallen sto det at det jobbes med klargjøring av toget, og ny avgangstid var satt til
kl. 08.05. Toget kjørte kl. 08.07, og da stod klager og tre-fire andre personer igjen nede i
avgangshallen. Disse passasjerene måtte da bli med neste avgang, som er nattoget med
avgang kl. 23.05.

På nattoget ble det forsøkt å finne en ledig sovekupé til klager, men disse var utsolgt.
En passasjer ble flyttet på slik at klager kunne få en toseter for seg selv. Men da hadde
klager gått og lagt seg på gulvet i lekerommet. SJs konduktør forsøkte å få klager til
å flytte seg, men han ble aggressiv, oppførte seg truende og nektet å etterkomme
personalets ønsker. Politiet ble derfor kontaktet. Politiet kom ved Grong stasjon, og
da gikk klager ut uten noen form for basketak. Det var ingen som var fysiske med
klager under denne turen. Klager var irritabel og sint og oppførte seg truende overfor
personalet allerede fra innsjekking i Trondheim.

Hvordan denne iPaden har blitt ødelagt, har SJ ingen kjennskap til, og SJ avviser klagers
krav om erstatning for reparasjon av denne.

SJ har forståelse for at turen ikke ble som forventet da klager ble stående igjen i
Trondheim. SJ ga derfor full refusjon for togbilletten for hele strekningen fra Oslo til
Bodø, 928 kroner.

I tillegg fikk klager refundert 200 kroner siden han var misfornøyd med Premium Pluss-
vognen han hadde bestilt på returen fra Trondheim til Oslo. Her mente klager at han
hadde bestilt en soveplass. Det vises til vedlegg for hvordan Premium Pluss blir beskrevet
i kjøpsløpet hos Vy. Det er riktig at det var en feil hos Vy som gjorde at det var feil
piktogram som fremkom etter at billetten var kjøpt, og dette er nå rettet.

SJ kan ikke se at klager har krav på mer utover refusjonene han allerede har fått, og
avviser krav utover dette.

Nemnda bemerker

Klages har fremsatt flere ulike krav i forbindelse med reisen mellom Oslo til Bodø med SJ
NORD i juli 2022.

Nemnda vurderer klagers krav som følger:

- Krav om erstatning på 999 kroner samt 5050 kroner for frakjøring på Trondheim
stasjon.

Klager har anført at det ikke ble gitt melding om togets nye avgang, mens SJ har anført
at det var oppført på monitorene at toget ville gå kl. 08.05. Nemnda mener det er
uklart om, hva slags og på hvilken måte informasjon ble gitt i forbindelse med den nye
avgangstiden, men finner å kunne legge til grunn at det var opplyst om når toget skulle
gå. Klager har uansett fått refusjon av hele billetten fra Oslo til Bodø. Nemnda kan ikke se
at det er grunnlag for ytterligere erstatning på 5050 kroner.

- Krav om refusjon av utgifter til ny billett og utgifter til reparasjon av iPad, i tillegg til 5050
kroner i erstatning som følge av at klager ble kastet av toget i Grong.

Klager har anført at han hadde vondt i ryggen og gikk på medisiner og bare ville hvile seg
litt på sofaen i familievognen. Klager har avvist at han var aggressiv og truende. SJ har
anført at politiet måtte kontaktes siden klager nektet å flytte seg fra lekerommet og at
det er ukjent hvordan iPaden er blitt ødelagt. Nemnda finner at det her står ord mot ord,
og at denne delen av klagen reiser bevisspørsmål som vanskelig kan klarlegges. Denne
delen av saken avvises derfor, jf. transportklagenemndforskriften § 6-2 d.

- Krav om refusjon av Premium Pluss-billetten fra Trondheim til Oslo som følge av anført
feil i Vys app.

Klager har anført at sengeikonet og prisen var misvisende og ga ham grunn til å tro
at det var en sovekupé han hadde bestilt. Nemnda viser til fremlagte skjermbilder fra
bestillingsprosessen for Premium Pluss-billetter, der det fremgår tydelig informasjon om
forskjellen på sovekupé og sitteplass og at man aktivt må velge én av delene. Nemnda
mener at klager ikke kan høres med at det var misvisende informasjon i appen. Nemnda
kan ikke anbefale at klager gis medhold i dette kravet.

- Krav om refusjon av Premium-billetten fra Bodø til Trondheim som følge av mangler.

Klager har anført at han ikke fikk det han var blitt lovet ved kjøp av Premium-billett.
Klager har anført at setet var det samme som i standardvogn, at han ikke fikk velge sete
og endte opp i en sittegruppe, at drikkautomaten ikke fungerte, og at det ikke var noe
vegetaralternativ ved utdeling av matpakke.

I henhold til SJs transportvilkår § 7 foreligger det en mangel dersom reisen ikke svarer
til hva passasjeren, ut fra reisens pris, reisevilkår og reiseinformasjon, hadde grunn
til å forvente. Passasjeren må informere SJs personalet om mangelen uten ugrunnet
opphold. Dersom mangelen ikke blir utbedret under reisen, kan passasjeren kreve et
forholdsmessig prisavslag.

Nemnda forstår det slik at SJ har refundert 200 kroner til klager for at standarden ikke
svarte til forventningene. Nemnda mener at dette prisavslaget er rimelig sett hen til
billettprisen og mangelen. Nemnda kan ikke anbefale ytterligere refusjon.

Nemnda konkluderer etter dette med at det ikke kan anbefales ytterligere refusjon på
bakgrunn av mangelen og heller ikke refusjon på bakgrunn av feil ikon i Vys app. De
øvrige kravene avvises, jf. transportklagenemndforskriften § 6-2 d.

Vedtak

Transportklagenemnda kan ikke anbefale at klager får full refusjon av billett på grunn av
mangel eller full refusjon av billett på grunn av feil ikon. De øvrige kravene avvises.