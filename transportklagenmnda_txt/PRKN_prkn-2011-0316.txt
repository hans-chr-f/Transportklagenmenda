Vedtak i Pakkereisenemnda

Sammendrag

Saken gjelder klage på leilighet, uspesifisert reise, Kalymnos, Hallas.

Dato
26.09.2012

Saksnummer
316/11

Tjenesteyter
Apollo Norge AS

Sakens dokumenter ble lagt frem.

Klager: X

Turarrangør: Apollo Norge AS

Antall reisende: 3

Reisens pris: 5.200,-

Saken gjelder:

Saken gjelder klage på leilighet, uspesifisert reise, Kalymnos, Hallas.

Klager an fører at de måtte gå opp 94 trappetrinn med barnevogn, kofferter og
reiseseng for å komme til rommet. Der var det et ti-talls mygg, sønnen fikk mange
myggestikk og måtte på sykehus. De forskuddsbetalte A/C for to uker, men hotelleieren
slo den av og ble rasende da de konfronterte ham med det og ba dem flytte ut av
hotellet. De fant seg da et annet hotell på egen hånd og krever refundert merprisen på
650 euro, samt tilbakebetalingen av utlegget til A/C.

Apollo anfører at når en reiser uspesifisert må en være forberedt på å få reisemålets
enkleste bosted. Det anbefales ikke å gjøre det med barn.

Myggplagen er ikke opplyst å ha vært verre på dette stedet enn i Hellas generelt på denne
tiden av året. Hotelleieren har opplyst at han ble sint fordi klager brukte A/C de to første
dagene uten å ha betalt. At den senere ble slått av skyldtes vaskehjelpen - det er vanlig ikke å
ha den på når en ikke er på rommet.

Hotelleieren sier han følte seg truet da klagers samboer oppsøkte ham privat i forbindelse
med denne diskusjonen om A/C og han ba dem derfor flytte ut.

Etter at Apollos reiseleder snakket med ham, ombestemte han seg og ville at de skulle bli
boende og at han personlig skulle se til at A/C ikke ble slått av.

Klager bestemte seg likevel for å flytte ut. Apollo har tilbudt refusjon av 70 euro for A/C de ti
dagene de ikke bodde der.

Nemnda bemerker:

En pakkereise er mangelfull når den ikke samsvarer med det som er avtalt eller forutsatt i
avtalen - § 6-1 i pakkereiseloven. Mangler kan gi grunnlag for forholdsmessig prisavslag hvis
de ikke avhjelpes innen rimelig tid.

Reklamasjonsnemnda kan ikke ta stilling til hva som utspant seg i konflikten mellom klager og
hotelleieren,men må nøye seg med å konstatere at uansett hva som skjedde, ble det ryddet
opp i problemet da Apollos reiseleder grep inn.

Det som måtte være av «mangel» ved reisen var dermed avhjulpet i lovens forstand. Når
klager likevel valgte å bytte hotell, er det en merkostnad de selv må dekke.

Utilfredshet med et uspesifisert bosted på grunn av mange trapper og lignende gir ikke
grunnlag for prisavslag.

Vedtak:

Reklamasjonsnemnda kan ikke anbefale at det gis noen kompensasjon utover tilbakebetaling
av 70 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Anne Edvardsen, Ving Norge AS

Helga Hermansen, Star Tour AS.