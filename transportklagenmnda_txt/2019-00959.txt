Vedtak i Transportklagenemnda
- Kollektivreiser

Sammendrag

Ilagt gebyr som følge av for sent billettkjøp

Dato
03.04.2019

Saksnummer
2019-00959

Tjenesteytere
Ruter

Klager har i det vesentlige anført

Klager bestrider gebyret han ble ilagt 8. februar 2019 fordi han hadde kjøpt billett i tide. 

Da klager ankom perrongen var trikken på vei til å forlate holdeplassen, men han var
heldig og kom seg ombord. Det kan godt hende at kontrolløren hadde startet kontroll
bak i trikken da han satt seg ned på første rad, men klager fastholder at han kjøpte billett
før han gikk ombord. Klager spurte til og med føreren om han ville se billett da han gikk
på trikken. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på trikken 8. februar 2019 fordi han kjøpte billett for sent. Billetten
må være bekreftet før en går om bord i trikken. 

I kontrollen opplyste klager at han gikk ombord i trikken på holdeplassen før kontrollen.
Kontrollen gikk på ved Øvre Slottsgate. 

Ruter ser at klager har endret forklaring i sin klage til Transportklagenemnda, hvor han
informerer at han gikk på trikken ved samme holdeplass som kontrollørene. Klagers
billett er bekreftet etter at trikken kjørte fra Øvre Slottsgate. Sakens kjerne er ikke om det
er adgang til å gå ombord i trikken før nedtelling på to minutt er ferdig. Kontrollørene vet
at det er lov til å gå ombord mens nedtellingen pågår. 

Ruter kan på bakgrunn av overnevnte ikke se noen grunn til å endre standpunkt i denne
saken.

Nemnda bemerker

Klager ble ved kontroll på trikken 8. februar 2019 ilagt gebyr fordi han kjøpte billett for
sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapp må billett være
kjøpt og bekreftet før påstigning.

Nemnda legger til grunn at kontrollørene kom på i Øvre Slottsgate og at kontrollen
startet nokså umiddelbart etter avgang fra holdeplassen i Øvre Slottsgate. Ifølge Ruters
sanntidssystem ankom trikken Øvre Slottsgate kl. 18.14.46 og gikk derfra kl. 18.15.03. 

Kjøpers billett er registrert bestilt kl. 18.14.53, dvs 10 sekunder før avgang Øvre
Slottsgate.  

I gebyrrapporten fra kontrollen er det notert at klager på spørsmål svarte at han kom på
trikken holdeplassen før kontrollørene kom på. I klagen bestrider klager at han har sagt
dette. 

Etter nemndas syn må det legges avgjørende vekt på det som er notert av kontrollørene
under kontrollen.  

Nemnda legger til grunn at klager ikke hadde kjøpt billett før han gikk på trikken og kan
ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.