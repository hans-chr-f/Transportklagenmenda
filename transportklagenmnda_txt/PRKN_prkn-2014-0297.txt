Vedtak i Pakkereisenemnda

Sammendrag

Krav om standarderstatning på 400 euro pr. person i henhold til EU-
forordning 261/2004 på grunn av forsinkelse på hjemreisen fra Kypros.

Dato
02.10.2015

Saksnummer
297/14PF

Tjenesteyter
Ving Norge AS

Saken gjelder:

Krav om standarderstatning på 400 euro pr. person i henhold til EU-forordning 261/2004 på
grunn av forsinkelse på hjemreisen fra Kypros.

Klager har i det vesentlige anført:

Klager og hennes reisefølge skulle reise fra Larnaca, Kypros til Oslo Lufthavn fredag 26.09.14
med Thomas Cook Airlines rute DK812 kl. 14.10. Flyet tok av kl. 03.00 den 27.09.14 og ankom
Oslo nærmere 15 timer forsinket.

I tillegg til den slitsomme hjemreisen på natten fikk klager som Sunprime kunde noen
ekstra utfordringer i og med at deres bagasje var utilgjengelig for klager ved at den allerede
var fraktet til Larnaca flyplass. Klager måtte således skaffe seg ekstra skift, badetøy og
toalettartikler.

Behandlingen passasjerene fikk fra cabinpersonalet var under all kritikk. Likeledes info fra
Ving sitt personale på hjemreisedagen.

Klager krever 15 % av reisens totale pris.

Ving har i det vesentlige anført:

Ving ber klager sende inn opplysninger og kvitteringer dersom de har hatt ekstra utgifter som
følge av forsinkelsen, slik at Ving kan ta stilling til å dekke disse.

Ving viser til redegjørelse og teknisk dokumentasjon fra Thomas Cook Airlines.

Flyet fra Larnaca til Oslo Lufthavn den 26.09.14 ble dessverre forsinket med 14 timer og 58
minutter.

Årsaken til forsinkelsen skyldtes lekkasje fra gods som Thomas Cook Airlines fraktet på vegne
av en tredjeperson på en flyvning den 24.09.14. Flyet befant seg da på Las Palmas flyplass
på Gran Canaria. Hendelsen var ekstraordinær i det den var forårsaket av en tredjeparts
mangelfulle håndtering av godset under veitransport forut for flyfrakten. Tanken var blitt
skadet og trykkforhold og flyets bevegelser førte til at væske rant ut. Væsken som lekket ut
kunne forårsake skade på flyet og lasterommet måtte derfor rengjøres innen flyet kunne
settes i trafikk igjen. Dette tok tid og flybesetningens arbeidstid gikk ut og pålagt hviletid måtte
gjennomføres. Etter å ha fått en nærmere spesifikasjon på hva væsken som var lekket ut
inneholdt, fikk man tillatelse til å rengjøre lasterommet med vann og deretter fly til Oslo hvor
en mer omfattende rengjøring skulle foretas. Det vises til teknisk logg og rapport rundt denne
prosedyren.

Det viste seg å ta tid å skaffe et erstatningsfly på størrelse med det kansellerte som er en
Airbus 333 med plass til 396 passasjerer. For å minimere forsinkelsen valgte flyselskapet å
fordele passasjerene på to forskjellige fly på flyvningen fra Larnaca til Oslo.

Thomas Cook Airlines er av den oppfatning at forsinkelsen, jf. EU-forordning 261/2004 artikkel
5, punkt 3, betraktning nr. 14, samt EU-domstolens faste praksis, herunder særlig Wallentin-
dommens (C-549/07) premisser nr. 22, 23, 34 og 41, skyldtes ekstraordinære omstendigheter
som ikke kunne vært unngått selv om alle rimelige tiltak var truffet. Verken flyselskapet eller
Ving er forpliktet til å betale kompensasjon/standarderstatning til klager i dette tilfellet.

Nemnda bemerker:

Den rett til erstatning flypassasjerer har etter Art.7 i EU-forordning 261/2004
gjelder ikke dersom flyselskapet/turarrangør kan godtgjøre at forsinkelsen skyldes
«ekstraordinære omstendigheter som ikke kunne ha vært unngått selv om alle rimelige
tiltak var truffet» - Art.5 nr.3. Det er flyselskapet som etter dette har bevisbyrden for at
det foreligger slike ekstraordinære omstendigheter som omtales I rådsforordningen.

Bestemmelsen tolkes strengt. Det er flyselskapet som har størst mulighet til å påvirke og
forhindre at feil oppstår. Også preventive hensyn tilsier at flyselskapet i utgangspunktet må
bære ansvaret.

I det foreliggende tilfelle var det ingen teknisk feil ved flyet.

Årsaken til forsinkelsen var i følge arrangøren at det oppsto lekkasje fra gods som Thomas
Cook Airlines fraktet på vegne av en tredjeperson på en flyvning den 24.09.14. Flyet befant
seg da på Las Palmas flyplass på Gran Canaria. Hendelsen var etter arrangørens syn
ekstraordinær i det den var forårsaket av en tredjeparts mangelfulle håndtering av godset
under veitransport forut for flyfrakten. Et fat inneholdende syreholdig væske var blitt skadet
og trykkforhold og flyets bevegelser førte til at væske rant ut. Væsken som lekket ut kunne
forårsake skade på flyet, og lasterommet måtte derfor rengjøres før flyet kunne settes i trafikk
igjen. Rengjøringen er beskrevet som omfattende fordi væsken hadde lav PH og kunne skade
vitale flydeler beliggende under bagasjeromsgulvet, Det ble innleid to fly til å foreta flyvningen
fra Kypros.

Nemnda er av den oppfatning at flyselskapet er ansvarlig i et tilfelle som dette. Det er
handling agenten, flyselskapets kontraktspart, som skal undersøke at det som lastes inn i
flyets lasterom ikke er egnet til å skade flyet. Reklamasjonsnemnda legger til grunn at det
foretas grundig kontroll når store fat inneholdende 1000 liter væske fraktes med et fly. Så vidt
nemnda er kjent med skal det fremgå av flymanifestet hva slags last som tas ombord.

Nemnda legger til grunn at fat inneholdende syreholdig væske skal inspiseres spesielt nøye.
Det må handling agenten ha unnlatt å gjøre i dette tilfellet siden skade på fatene ikke ble
oppdaget. I følge Aircraft Damage Report rant ca. 800 liter ut i lasterommet. Etter nemndas
syn kunne innstillingen ha vært unngått hvis alle rimelige tiltak var truffet.

Nemnda betrakter etter dette flyselskapets opplysning om at det oppsto en uventet situasjon
som gikk ut over sikkerheten kun som en forklaring på den oppståtte forsinkelsen og
ikke som en dokumentasjon for at dette var en ekstraordinær omstendighet som bringer
bestemmelsen i Art.5 nr.3 til anvendelse. Som nevnt foran er det flyselskapet som skal
godtgjøre at det forelå slike ekstraordinære omstendigheter.

Forsinkelsen gir etter nemndas syn rett til erstatning etter EU-forordning 261/2004 artikkel 6
nr. 1 c) fordi forsinkelsen var på mer enn 3 timer. Erstatningen beløper seg etter artikkel 7 nr.
1 b) til 400 euro pr. person.

Reisearrangøren har etter EU-forordningen et omsorgsansvar for passasjerene. Rett
til forpleining etc. fremgår av forordningens artikkel 9, og etter det som er opplyst, ble
passasjerene tatt hånd om på en tilfredsstillende måte i ventetiden. De hadde imidlertid
under en nesten 15 timers forsinkelse ikke tilgang til sin bagasje fordi denne var sjekket
inn på hotellet og kjørt til flyplassen. Nemnda har merket seg at arrangøren har oppfordret
klageren til eventuelt å dokumentere merutgifter i denne forbindelse. Nemnda viser til
EU-forordningens artikkel 12 nr. 1 som gir anvisning på at det i erstatning gitt i henhold til
forordningen kan trekkes fra eventuell ytterligere erstatning.

Vedtak:

Reklamasjonsnemnda for pakkereiser anbefaler at det gis en kompensasjon på 400 euro pr.
passasjer.

Vedtaket er enstemmig.