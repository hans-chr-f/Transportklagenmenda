Vedtak i Transportklagenemnda
- Kollektivreiser

Sammendrag

Manglet gyldig billett

Dato
08.12.2018

Saksnummer
2018-03291

Tjenesteytere
Ruter

Klager har i det vesentlige anført

Klager ble ilagt gebyr 16. august 2018 fordi han ikke kunne vise gyldig billett. 

Klager viser til at betalingskortet hans var sperret og at han derfor ikke hadde mulighet til
å kjøpe ny billett. 

Klager ber om at Ruter utviser skjønn og frafaller gebyret.

Tjenesteyterne har i det vesentlige anført
Klager ble ilagt gebyr 16. august 2018 fordi han ikke kunne fremvise gyldig billett. 

I sin henvendelse til Ruter, og under kontrollen, blir det opplyst at klager ikke kan betale
for seg. Ruter kan ikke se at det er grunnlag for å frafalle gebyr i dette tilfellet. Dersom en
ikke kan betale for seg så kan en ikke reise med kollektiv transportmidler. Dersom man
velger å reise likevel løper man en risiko for å bli ilagt gebyr ved kontroll.

Nemnda bemerker

Klager ble ved kontroll på T-banen 16. august 2018 ilagt gebyr fordi han ikke kunne vise
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager erkjenner at han reiste med T-banen uten gyldig billett. Vilkårene for å ilegge
gebyr var til stede.

Nemnda bemerker at klager har opplyst at bankkortet hans var sperret og at han derfor
ikke kunne kjøpt ny billett. Klager var klar over at han ikke hadde billett, men reiste
likevel. Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.