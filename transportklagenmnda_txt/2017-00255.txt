Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00255

Tjenesteytere
Ruter

Klager har i det vesentlige anført

Klager ble ilagt gebyr 12. januar 2017 fordi han steg på bussen før det hadde gått 2
minutter. Da han kjøpte billetten sto det på appen "påstigning tillatt". Klager bemerker at
han kom på ved Nordstrand Bad og at kontrollen startet ved Vølund. 

Klager ber om at gebyret slettes, da det i hans app stod at påstigning var tillatt.

Tjenesteyterne har i det vesentlige anført
Viser til henvendelse fra klager angående gebyr som ble ilagt på buss linje 81A kl 18:16.
På gebyret er det registrert at kontrollørene gikk på bussen ved Ulvøybrua klokken
18:12, under kommentarer står det at klager satt om bord, og at billett er kjøpt for sent.
Klager opplyser at han gikk på bussen ved Nordstrand bad og at billetten ble kjøpt før
ombordstigning. 

Sanntiden viser når bussen var på de ulike holdeplassene, og man kan også der se om
bussen har stoppet og åpnet dørene, eller bare har passert uten å stoppe.  Denne viser
at bussen kjørte fra Ulvøybrua kl 18:12:32. Bussen har ikke stoppet ved Nordstrand bad,
men passerte holdeplassen kl 18:13:31. Bussen kommer til Vølund, som er holdeplassen
klager hevder at kontrollørene kom på, kl 18.14:15. Klager kan ikke ha gått på bussen ved
Nordstrand bad, for bussen har altså ikke stoppet her. Klagers billett er bekreftet kjøpt
kl.18:14:59, etter at bussen har kjørt fra Vølund. Ruter forholder seg til hva kontrollørene
har notert, og mener at billetten er kjøpt etter at klager har gått på bussen. 

Ruters avgjørelse står derfor fast på at gebyret skal opprettholdes.

Nemnda bemerker

Klager ble ved kontroll på buss linje 81 A den 18. januar 2017 ilagt gebyr fordi han ikke
hadde kjøpt billett før påstigning.

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Partene er uenige på en rekke punkter. 

Nemnda legger til grunn opplysningene fra Ruters sanntidssystem som viser at bussen
hadde følgende passeringstider: 
-  kl. 18.12.32 Ulvøybrua
-  kl. 18.12.31 Nordstrand bad, uten å stoppe
-  kl. 18.14.15 Vølund

I klagen hevdes at klager gikk på bussen på Nordstrand bad, men det kan ikke stemme
da bussen ikke stoppet der. Dette er også registrert i sanntidssystemet. 

Nemnda legger også til grunn Ruters opplysning om at kontrollørene kom på ved
Ulvøybrua. Dette fremgår også av sanntidssystemet. De hevder at klager da satt på
bussen. 

Klagers billett er registrert bekreftet kjøpt kl. 18.14.49, dvs. etter at bussen også hadde
passert Vølund. Gebyret ble ilagt kl. 18.16.

Nemnda kan på denne bakgrunn ikke se at det er grunnlag for å anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.