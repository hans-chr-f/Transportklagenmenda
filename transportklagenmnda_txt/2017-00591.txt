Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00591

Tjenesteytere
Ruter

Klager har i det vesentlige anført

Klager tok 18. februar 2017 trikken fra Tullinløkka til Jernbanetorget i Oslo. Denne
kvelden gikk det ikke å betale med Vipps og klager måtte derfor legge inn sitt kort i
appen før billetten kunne kjøpes. Klager har forstått at det går fint å gå på trikken når
det er under 2 minutter til billetten blir aktivert. I dette tilfellet godtok ikke kontrollørene
dette og ila klager gebyr. Klager hadde kjøpt billett kl. 10:16, og ble ilagt gebyr kl. 10:19.
Kontrollørene tilbakestilte imidlertid tidspunkt for kontrollen til kl. 10:15, som er før
klager gikk om bord på trikken. 

Klager krever gebyret refundert.

Tjenesteyterne har i det vesentlige anført
Ruter viser til henvendelse fra klager angående gebyret han ble ilagt 18.februar kl 10:15.
Billetten som klager legger frem er bekreftet kl 10:17:29. Gebyret er skrevet kl 10:15.

Klager påstår i sin henvendelse til nemnda at dette tidspunktet ikke stemmer og at
kontrolløren har stilt tidspunktet tilbake. Det er ikke riktig. Gebyret viser flere tidspunkt,
"Inspeksjonsstart"  er det eneste tidspunktet kontrolløren kan justere tilbake i tid. Det
gjør de i de tilfellene hvor de starter kontroll av en person, men det tar lang
tid før de får skrevet gebyret ferdig, da stilles tiden tilbake til da de startet slik at det kan
være avvik på dette tidspunktet og tidspunktet for "Ileggelsestidspunkt".

I klagers tilfelle så er ileggelsestidspunktet det samme som inspeksjonsstart, 10:15, det
er altså ikke mulig for kontrolløren å endre tidspunktet for ileggelse. Kontrolløren skriver
også i sitt notat at billett ble kjøpt mens kontrollen pågikk. Billetten ble altså ikke kjøpt før
klager gikk på trikken slik han hevder. I følge våre reisevilkår punkt 3 så må billetten være
bekreftet og betalt før du går om bord på trikk eller buss. Det var ikke tilfellet her. Ruter
ser derfor ingen grunn til å endre vårt standpunkt i denne saken.

Ruter står derfor fast ved å opprettholde gebyret.

Nemnda bemerker

Nemnda legger til grunn at klager den 18. februar 2017 tok trikken fra Tullinløkken i
retning sentrum. Han kunne ved kontroll på trikken ikke vise gyldig billett, da billetten
ikke var kjøpt før påstigning, og ble ilagt gebyr.  

Det fremgår av Ruters reisevilkår pkt 3 at den reisende skal ha gyldig billett ved
påstigning og må kunne vise billetten under reisen. Av reisevilkårene pkt. 6.2 går det
fram at reisende som ved kontroll ikke viser gyldig billett plikter å betale tilleggsavgift.
Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda legger til grunn at kontrollørene har registrert start på kontrollen fra Holbergs
plass kl. 10.12 og inspeksjonsstart av klager startet kl.10.15. 

Nemnda legger til grunn Ruters opplysninger om at billetten er registrert bestilt kl.
10.16.32 og bekreftet kl. 10.17.29.

Nemnda legger på denne bakgrunn til grunn at klager kjøpte billett  etter påstigning på
trikken. Det vises også til at kontrolløren observerte at klager kjøpte billett mens han
skrev ut gebyret. 

Nemnda finner ikke grunnlag for å anbefale at klagen tas til følge.

Vedtak

Transportklagenemnda Kollektivtransport finner ikke å kunne anbefale at klager gis
medhold.