Vedtak i Transportklagenemnda - Fly

Sammendrag

Krav om standarderstatning for kansellert avgang og forsinket ankomst.

Dato
22.05.2023

Saksnummer
2022-03510

Tjenesteytere
KLM

Klager har i det vesentlige anført

Klager hadde billett med KLM og skulle reise fra Trondheim via Amsterdam til Venezia
den 15. desember 2022 kl 17.10. 20 minutter før avgang ble flyvningen kansellert. Det
viste seg at innkommende fly til Trondheim ble omdirigert til Oslo, og det ble opplyst at
det skyldtes værforholdene. Klager stiller seg tvilende til dette da alle andre fly landet og
gikk fra flyplassen i Trondheim. Klager ble omrutet til ny reise med SAS og Air France den
16. desember fra Trondheim via Oslo og Paris og med ankomst Venezia kl 17.05.

Klager krever standarderstatning på 400 euro i henhold til EU-forordning 261/2004 for
kansellert avgang og forsinket ankomst.

Tjenesteyterne har i det vesentlige anført
Klagers reise fra Trondheim via Amsterdam til Venezia ble kansellert som en følge
av at innkommende fly til Trondheim, som skulle operere klagers flyvning KL1176,
ble omdirigert til Oslo på grunn av været og forholdene på rullebanen på flyplassen
i Trondheim. KLM viser til at det er flyveledelsen som bestemmer hvilke fly som får
tillatelse til å lande eller ikke under slike værforhold. Kapasiteten på rullebanene kan bli
redusert for å bedre landingsmulighetene og sikkerheten. Dessverre var klagers fly ett av
de som ikke fikk tillatelse til å lande denne dagen. KLM viser til fremlagt metarrapport for
Trondheim lufthavn 15. desember 2022 som dokumentasjon for værforholdene.

På bakgrunn av dette kan ikke KLM utbetale erstatning for kansellert reise i dette tilfellet.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Passasjeren
skal videre få valget mellom refusjon av billettprisen eller omruting snarest mulig på
tilsvarende transportvilkår, jf. artikkel 9. 

Værforhold som påvirker flytrafikken kan være en ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen.
Transportklagenemnda har i sin henvendelse om tilsvar forklart flyelskapet hva som
kreves av dokumentasjon ved uregelmessigheter. Ifølge KLM skyldtes kanselleringen av
klagers flyvning at innkommende fly til Trondheim, som skulle operere klagers flyvning til
Amsterdam, ble omdirigert til Oslo på grunn av været. Dette skyldtes trafikkreguleringer i
luftrommet. 

Flyselskapet har fremlagt en metarrapport, men ikke gitt noen nærmere forklaring
på været eller hva som ble gjort for å minimere ulempene overfor passasjerene.
Slik nemnda ser det har flyselskapet ikke sannsynliggjort at kanselleringen eller de
ekstraordinære omstendighetene ikke kunne vært unngått selv om alle rimelige tiltak var
truffet.

Nemnda konkluderer derfor med at klager har krav på standarderstatning på 400 euro
for kansellert reise og forsinket ankomst til Venezia.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM utbetaler standarderstatning på 400 euro til
klager.