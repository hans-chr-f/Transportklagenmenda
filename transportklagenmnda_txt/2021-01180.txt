Vedtak i Transportklagenemnda - Fly

Sammendrag

Krav om full refusjon av flybilletter.

Dato
26.01.2022

Saksnummer
2021-01180

Tjenesteytere
G Travel Ålesund - Partner Reisebyrå AS
Thai Airways

Klager har i det vesentlige anført

Klager med reisefølge (totalt fire reisende) skulle fly fra Ålesund til Koh Samui via Oslo og
Bangkok den 9. november 2020 (retur den 21. november 2020).  Klager bestilte først tre
billetter. Noen dager senere bestilte han også flybillett til sønnens samboer, som også
skulle være med på reisen. Alle billettene ble forskuddsbetalt, og kostet ca. 40 000 kroner
totalt. 

Den 18. juni fikk de en liten endring på tid i Thailand. Dette var ok. 

Den 23. september fikk de en mail fra G-travel: "reisene har blitt kansellert, skal vi søke
refusjon". Klager bekreftet at de ville dette.

Klager har siden dette purret flere ganger. G-travel har svart at de ikke kan refundere
klager før de har fått refusjon fra Thai Airways. Thai Airways har bedt klager forholde seg
til reisebyrået. 

Klagers reiseforsikring har svart at de ikke dekker noe ettersom flyselskapet kansellerte
billettene.

Klager har fremsatt krav om standarderstatning etter EU-forordning 261/2004, samt full
refusjon av flybillettene.

Tjenesteyterne har i det vesentlige anført
G Travel har anført følgende:

G Travel fått tilbakemelding fra Thai i Oslo om at Thai Airways er i en gjenoppbygging
etter at konkursgaranti-retten i Bangkok godkjente rehabiliteringsplan deres. Thai håper
at situasjonen blir mer normalisert og at alle ennå ikke avsluttede saker vil bli løst.

Billetter blir fortsatt tilbakebetalt, men det tar bare lengre tid på grunn av
omstendighetene, og derfor har Thai heller ikke muligheten til å se på de enkelte sakene,
siden det blir håndtert fra hovedkontoret i Bangkok. G Travel som formidler kan ikke
forskuttere en slik refusjon på vegne av flyselskapet. De kan heller ikke dekke manglende
tjenesteleveranse fra flyselskapet.

Thai tilbyr alternativt å ta imot en THAI reisekupong på samme verdi som
refusjonsverdien i stedet for å avvente til refusjonssøknaden blir behandlet.

Thai Airways har anført følgende: 

Refusjonssøknader bekreftes mottatt i BSP-link, men disse er fortsatt på vent. Dette
skyldes stor pågang av refusjoner. I tillegg erfarer Bangkok problemer mellom
kortinnløserne Elavon og den nye kortinnløseren Worldpay. Thai Airways håper disse
problemene snart vil være løst. Thai Airways beklager ulempene ventetiden medfører.

Nemnda bemerker

Slik nemnda oppfatter saksgangen ble avgangene mellom Oslo og Bangkok kansellert av
Thai Airways. Klager fikk beskjed om dette den 23. september 2020. Nemnda har sett i
sakens dokumenter at det var korrespondanse mellom klager og reisebyrået vedrørende
mulig avbestilling tidligere enn dette (i begynnelsen av september). Slik nemnda forstår
det hadde klager imidlertid fortsatt en bekreftet booking den 23. september 2020. EU-
forordning 261/2004 kommer med dette til anvendelse.

Ved kansellering kan en ha rett på standarderstatning, jf. EU-forordning 261/2004 artikkel
5, jf. artikkel 7. Klager har i denne saken ikke rett på standarderstatning fordi de fikk
beskjed om kanselleringen mer enn to uker før avreise, jf. EU-forordning 261/2004
artikkel 5 nummer 1 bokstav c) i). 

Ved kansellering fra flyselskapets side har passasjerene rett på refusjon av billettprisen
hvis de velger det, jf. EU-forordningen artikkel 5 jf. artikkel 8. Klager har fremsatt krav om
full refusjon av billettene. 

Det er flyselskapet som er ansvarssubjekt etter EU-forordning 261/2004. Nemnda
anbefaler med dette at Thai Airways refunderer flybillettene til klager.  Eventuelle egne
tilleggsgebyrer/ekstratjenester belastet av G Travel anbefales refundert av G Travel
dersom disse er refunderbare i henhold til vilkårene som klager godkjente ved inngåelse
av avtalen.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Thai Airways refunderer klagers flybilletter i
henhold til EU-forordning 261/2004 artikkel 8. G Travel anbefales å refundere eventuelt
refunderbare tilleggsgebyrer/ekstratjenester.