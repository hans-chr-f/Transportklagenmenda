Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.08.2018

Saksnummer
2018-00293

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85873 fra Oslo lufthavn (OSL) til Las
Palmas (LPA) 10. oktober 2017 kl. 18.50. Flyvningen ble kansellert, og klager ble booket
om til D88603 neste dag kl. 08.00. På grunn av kanselleringen har klager fremsatt krav
om standardkompensasjon i henhold til EU-forordning 261/2004 på 600 euro.

Tjenesteyterne har i det vesentlige anført
Norwegians flyvning D85873 fra Oslo til Las Palmas 10. oktober 2017 ble kansellert som
følge av restriksjoner i luftrommet over Frankrike, innført av franske flyveledere. Det
var streik som forårsaket restriksjonene, og streiken varte fra 9. oktober kl. 19.00 lokal
tid til 11. oktober 2017. Dette påvirket mange avganger til/fra Frankrike og over fransk
luftrom. 

Flymaskin EI-FVN hadde tidligere denne dagen operert flyvningen fra Las Palmas til Oslo
(D85872), og også denne avgangen hadde driftsforstyrrelser. 

Under en flyvelederstreik tildeles flytider, og disse kan endres. En naturlig konsekvens av
slike forsinkelser er at kabinpersonalet "går ut på tid". Omrokeringer av kabinpersonale
ble gjort for å unngå kanselleringer, og alt av reservemannskap ble kalt ut i arbeid. Det
var likevel ikke mulig å unngå driftsforstyrrelser. 

Norwegian anfører at det ikke var noen tiltak som ville medført at kanselleringen ble
unngått, da selskapet ikke har kontroll over tillatelser og luftromsrestriksjoner, og kan
derfor på ingen måte hefte når det bestemmes at flyvninger skal forsinket på grunn av
begrenset kapasitet over luftrom eller flyplass. 

Selskapet anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Norwegian
avviser på dette grunnlag klagers krav.

Nemnda bemerker

Norwegians flyvning D85873 fra Oslo til Las Palmas 10. oktober 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flyveledere eller flyplassansatte, i utgangspunktet faller utenfor flyselskapets
ansvarsområde. Forsinkelse eller kansellering som følge av slik streik gir etter nemndas
oppfatning i utgangspunktet ikke rett til erstatning etter EU-forordningen. 

Nemnda har godtgjort at kanselleringen skyldtes ekstraordinære omstendigheter.
Nemnda legger videre til grunn at forsinkelsen ikke kunne vært unngått selv om alle
rimelige tiltak ble truffet. Klager ble booket om til ny flyvning neste morgen, og nemnda
anser dette som et tilstrekkelig omrutingstilbud i denne saken.  Kanselleringen gir etter
dette ikke rett til standarderstatning, og nemnda anbefaler ikke at klager gis medhold i
sitt krav.

Vedtak

Transportklagenemnda - fly anbefaler ikke at klager gis medhold.