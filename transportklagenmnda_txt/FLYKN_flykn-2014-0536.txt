Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.04.2015

Saksnummer
536/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra New York til Oslo den 4. april 2014 kl. 21:35 med DY7002. Avgangen ble
mer enn 3 timer forsinket. Klager ble ikke informert om sine rettigheter.

Klager mener forsinkelsen på anses å ligge innenfor Norwegians kontroll, og krever
standarderstatning 600 euro i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY7002 ble forsinket 3 timer og 52 minutter grunnet crew rest, det vises til fremlagt log.

Klager bestilte sin reise den 26. mars 2014. Den 27. mars ble det sendt sms om at flyvningen
ville bli operert av innleid fly fra Euroatlantic. Klager fikk tilbud om å endre eller kansellere
reisen mot full refusjon, men han valgte å opprettholde reservasjonen.

Euroatlantic fikk problemer med å levere innleide flymaskin som følge av streik hos
flyselskapets tekniske samarbeidspartner, Lufthansa. Da dette ble kjent den 3. april lyktes det
Norwegian skaffe nytt fly hos Hifly. På grunn av korte frister måtte crewet hvile ved ankomst
New York, dette førte til forsinkelsen på 3 timer og 52 minutter.

I dette tilfellet klarte ikke leasing aktør å levere innleid fly i henhold til kontrakt. Norwegian ble
informert kort tid før avgang, og satte i gang alle tiltak for å unngå en forlenget forsinkelse
eller kansellering. Norwegian anser hendelsen til å ligge utenfor deres kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 52 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda legger på bakgrunn av de foreliggende opplysninger til grunn at Norwegian først
den 3. april ble kjent med at streiken i Lufthansa ville berøre flygningen med Euroatlantic fra
New York til Oslo påfølgende dag. Det er uklart for nemnda når Euroatlantic ble kjent med
streiken og dens betydning for flygningen. Nemnda legger imidlertid uansett til grunn at det
var streiken i Lufthansa som gjorde at Euroatlantic ikke kunne gjennomføre flygningen som
avtalt.

Nemnda er av den oppfatning at årsaken til forsinkelsen er å anse som en ekstraordinær
omstendighet. Norwegian leide inn et nytt fly fra Hifly. Dette førte til en forsinkelse på 3 timer
og 52 minutter. Etter nemndas vurdering har Norwegian i det foreliggende situasjon gjort
det som med rimelighet kan kreves for å unngå/redusere forsinkelsen, og nemnda er av den
oppfatning at forsinkelsen ikke gir rett til standarderstatning etter forordningen. Nemnda
bemerker at selv om man tar utgangspunkt i tidspunktet Euroatlantic måtte/burde innse at de
ikke kunne betjene flygningen, må det etter nemndas vurdering anses som et rimelig tiltak å
leie inn et nytt fly med under fire timers forsinkelse.

Norwegian hadde opprinnelig planlagt å benytte et av sine nye Dreamlinerfly på flygningen.
Flygningen ble gjennomført med en annen flytype enn Dreamlineren.

Nemnda behandlet på møte 27. januar 2014 flere klager over flygninger som var operert med
et innleid fly fra Hifly i stedet for Dreamliner som planlagt. Nemnda var av den oppfatning
at de som hadde kjøpt billetter med Dreamlineren før Norwegian besluttet ikke å benytte
Dreamlineren på flygningen, hadde rett til prisavslag.

Asker og Bærum tingrett kom i dom av 19. desember 2014 til motsatt resultat. Dommen er
anket.

Transportklagenemnda-fly utsetter behandlingen av kravet om prisavslag til det foreligger en
rettskraftig avgjørelse. Nemnda vil ta saken opp på nytt på eget initiativ.

Klager har anført at han ikke ble informert om sine rettigheter. Norwegian har ikke
kommentert dette, og nemnda legger klagers opplysninger til grunn. Norwegian har følgelig
ikke overholdt sin informasjonsplikt etter EU-forordningen artikkel 14.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning. Behandlingen av kravet om prisavslag utsettes.