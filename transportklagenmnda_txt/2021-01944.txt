Vedtak i Transportklagenemnda
- Kollektivreiser

Sammendrag

Krav om refusjon av ubenyttede billetter

Dato
14.03.2022

Saksnummer
2021-01944

Tjenesteytere
Fram

Klager har i det vesentlige anført

Klager forklarer at han bestilte billetter for to utenlandske jenter som skulle reise, men
som ikke selv kunne bestille via appen på mobilen. Jentene ba klager om hjelp og han
bestilte for dem. Klager var på dette tidspunktet i Oslo. 

Klager anfører at det ikke gikk frem før han betalte for billetten at den måtte brukes
innen 48 timer, slik at billetten var ugyldig før de reiste. Klager anfører at han deretter
bestilte en ny reise for dem i appen, men heller ikke denne gikk igjennom. Jentene kjøpte
derfor egne billetter på bussen hvor de betalte kontant. Klager betalte for billetter for
jentene to ganger, kr. 932 per gang. Billettene ble kjøpt 16. november og 20. november
2021. 

Klager kontaktet Fram per telefon og fikk beskjed om at billetter som ikke var aktivert
ville bli refundert etter et par dager. Klager anfører at han enda ikke har mottatt refusjon,
til tross for flere purringer. Klager mener det er uholdbart og ulogisk å kreve at de
reisende skal måtte medbringe klagers mobil på reisen, når de hadde både billett og QR-
koder de kunne vise frem. 

Klager forklarer at de reisende ikke var klar over at de måtte ta vare på billettene de
kjøpte ombord i bussen. Klager mener det virker urimelig å forlange dette i ettertid,
spesielt siden det ikke stod noen steder at de måtte ta vare på billettene i tilfelle det ble
disputter med Fram. Klager forholder seg til at det er han som har lagt ut for billettene
for dem, som Fram har informert om at de vil refundere dersom billettene ikke ble
aktivert. Fram har ikke refundert billettene, selv om billettene ikke ble aktivert. 

Klager mener at Fram bør bli straffet for å ikke opplyse bedre om at billettene må brukes
innen 48 timer. 

Klager viser til innsendt dokumentasjon i saken. 

Etter at klager har mottatt Fram sitt tilsvar i saken legger han til at Fram plutselig nevner
at det ikke er tillatt å kjøpe billetter på vegne av andre. Klager anfører at det ikke står noe
tydelig om dette i appen der billettene ble kjøpt. Appen er bare på norsk og vanskelig å
bruke for utlendinger som ikke snakker norsk. Klager forklarer at bussjåføren ikke nevnte
at de måtte ta vare på billettene, som klager må kunne forlange når Fram tviholder på
urimelige formaliteter. Klager presiserer at essensen er at han har betalt billetter i to
omganger som ikke ble aktivert, og således ikke benyttet ettersom appen ikke gjorde det
klart at billettene måtte brukes innen en tidsfrist før den var betalt. Klager forklarer at
han først ble gjort oppmerksom på at billettene måtte aktiveres innen 48 timer etter at
billettene var betalt og kontaktet Fram for refusjon av utlegget. 

Klager krever kr. 1864 refundert.

Tjenesteyterne har i det vesentlige anført
Fram viser til kommunikasjon med klager og vedlegg som viser at billetten kjøpt 16.
november 2021 har blitt automatisk refundert. 

Når det gjelder billetten kjøpt 20. november 2021 skriver klager at denne billetten ble
kjøpt på vegne av andre, noe som ikke er tillatt etter våre bruksvilkår for appen. Vi har
sagt oss villige til å refundere denne dersom vi får dokumentasjon i form av kvittering at
det ble kjøpt billett om bord i bussen på denne reisen. Dette har vi ikke mottatt selv om
vi har purret på denne flere ganger. Refusjon kan ikke gjøres uten at vi mottar denne. 

Fram har etter å ha mottatt klager sin kommentar i saken lagt ved skjermbilder som viser
nedtelling til frist for aktivering og bruksvilkår som er tilgjengelig i appen. 

Fram viser til vedlegg innsendt i saken.

Nemnda bemerker

Klager krever refusjon for ikke benyttet billett, på totalt kr. 1864, relatert til to kjøp á 932,
henholdsvis 16. og 20. november 2021. 

Fram har opplyst at de har refundert billettene kjøpt 16. november 2021, da disse ikke
ble aktivert, slik at klager har fått refundert 932 kroner for disse. Billettene kjøpt 20.
november 2021 ble aktivert, og Fram refunderer således ikke disse, det ikke er noen
mulighet til å kontrollere om billettene faktisk har vært benyttet eller ikke. Fram har
imidlertid tilbudt seg å refundere disse, mot at det fremlegges kvittering for kjøp av
billetter på bussen. 

Etter nemnda syn har Fram grunnlag for å kreve fremlagt kvittering, da dette vil
dokumentere om det er kjøpt billetter to ganger. Uten slik dokumentasjon er ikke dette
mulig å fastslå. Nemnda kan heller ikke se at Fram kan bebreides eller holdes ansvarlig
for at billettene ikke ble tatt vare på. Dette må være den reisendes ansvar dersom det
ønskes refusjon.

Vedtak

Transportklagenemnda finner ikke å kunne anbefale at klager gis medhold.