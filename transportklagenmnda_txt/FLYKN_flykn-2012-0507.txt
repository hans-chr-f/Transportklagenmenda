Vedtak i Transportklagenemnda - Fly

Sammendrag

Krav om refusjon av endringsgebyr.

Dato
11.02.2013

Saksnummer
507/12F

Tjenesteyter
Norwegian Air Shuttle ASA

Klager har i det vesentlige anført:

Klager bestilte en reise fra Oslo til Haugesund den 18. februar 2012 for to personer, pris totalt
kroner 1 048. Klager måtte senere endre avreisedatoen til den 20. februar, og logget seg på
Norwegians hjemmeside. Endringsgebyret til Norwegian er kroner 250 per person.

Hadde klager kansellert de gamle billettene, ikke endret, og kjøpt nye billetter til den 20.
februar, ville prisen for to personer blitt kroner 988. Klager ville da hatt en totalutgift på
kroner 2 036 for begge reisene.

Siden billettprisen Oslo - Haugesund var billigere den 20. februar, legger klager prisen
på reisen den 18. februar til grunn. Klager mener han kun skulle betalt kroner 500 i
endringsgebyr, og at de totale utgiftene skulle blitt kroner 1 548. Overraskelsen var derfor stor
når Norwegian belastet klager for kroner 2 588.

Klager krever refundert prisdifferansen, kroner 1 040.

Det vises for øvrig til klagers brev.

Norwegian har i det vesentlige anført:

Når man bestiller en reise hos Norwegian, krysser man av for å ha lest regler og vilkår. Der
står følgende: «Du kan endre både reisemål og dato. Hver endring koster NOK 250,- per
person per strekning. Endringer gjøres strekning mot strekning. ( ... ) Eventuell prisdifferanse
mellom opprinnelig og ny billettpris kommer i tillegg. Det gis ikke refusjon selv om man endrer
til en billett i lavere priskategori.»

Når man endrer en billett på Norwegians nettside vil man i løpet av prosessen få beskjed om å
sjekke at alle data som er lagt inn er korrekte.

Klager hadde opprinnelig booket en lavpris billett. Da klager skulle endre var det kun
ledig til en høyere prisklasse. Prisen på oppgraderingen ble kroner 2 048. I tillegg kom
kredittkortgebyr kroner 40, samt endringsgebyr kroner 500 for to personer. Total kroner 2
588. Denne prisen kom opp i skjermbildet før klager trykket på bekreft og betal.

Norwegian kan dessverre ikke imøtekomme klagers krav.

Nemnda bemerker:

I henhold til Norwegians vilkår kan man endre både navn, reisemål og reisetidspunkt. En
eventuell prisdifferanse mellom opprinnelig og ny billettpris kommer i tillegg. Det gis ikke
refusjon selv om man endrer til en billett i lavere priskategori. Det påløper et endringsgebyr
på 250 kroner per billett.

Nemnda legger på bakgrunn av de foreliggende opplysninger til grunn at klagers opprinnelige
billetter kostet til sammen 1048 kroner. De nye billettene var dyrere. Merkostnaden for disse
var 1040 kroner. Det må således bero på en misforståelse når klager anfører at kjøp av nye
billetter til den 20. februar ville kostet 988 for to personer.

Klager må betale denne merkostnaden samt endringsgebyr med 250 kroner per person.
Nemnda bemerker avslutningsvis at ved endring av billetter på Norwegians hjemmeside vil
prisen for endringen fremgå.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS