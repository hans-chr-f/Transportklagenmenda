Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
08.05.2018

Saksnummer
2017-02137

Tjenesteytere
Thai Airways

Klager har i det vesentlige anført

Klager og hans kone skulle reise fra Oslo til Hanoi den 3. juli 2017 via Bangkok med Thai
Airways. Formålet var deres bryllupsreise som de hadde spart til i to år. Klager hadde
sjekket på forhånd med den vietnamesiske ambassaden at det som norsk statsborger
var i orden å reise med nødpass til Vietnam. Da klager skulle sjekke inn avreisedagen ble
de nektet ombordstigning med den begrunnelse at nødpass ikke var tillatt. Det nyttet
ikke hva klager sa, Thai Airways' handlingagent på Gardermoen ville ikke la han reise.
Klager stiller seg kritisk til måten han ble behandlet på og snakket til.

Klager viser til fremlagt utskrift av e-post dialog med den vietnamesiske ambassaden
i Norge som bekrefter at nødpass er i orden dersom man har visum, og at man kan få
visum ved ankomst Vietnam.   

Klager krever refusjon av tapt bryllupsreise, tilsammen kroner 28 783.

Det vises for øvrig til klagers brev.

Tjenesteyterne har i det vesentlige anført
Klager ble nektet ombordstigning da det i henhold til TIM (Travel Information Manual)
som alle flyselskap må forholde seg til, ikke er tillatt å reise til Vietnam med nødpass som
norsk statsborger. Thai Airways viser til fremlagt utskrift fra sine reisevilkår, TIM for juli
2017, samt bekreftelse fra flyplassansvarlig. I TIM ser man at Norge ikke fremkommer i
listen over land som kan reise inn i Vietnam med nødpass.  

Det er passasjerenes ansvar å påse at riktige reisedokumenter fremlegges ved innsjekk.
Thai Airways er i likhet med alle andre flyselskap pålagt av landets myndigheter å utføre
pass- og visumkontroll ved avreise, og flyselskapene har mandat til å avvise passasjerer
som mangler gyldige reisedokumenter. Thai Airways kan ikke forholde seg til uformell e-
mail dialog eller lignende som fremlegges av passasjerene, og kan heller ikke "gamble"
med at en innreise kanskje kan gjennomføres, da dette kan få konsekvenser for den
ansatte, den reisende og for flyselskapet. Er det tvil, er flyselskapene i sin fulle rett til å
avvise passasjeren, slik både luftfartsloven og Thai Airways reisevilkår tilsier. 

I Thai Airways datasystemer ser det ut til at klager har valgt å reise til Bangkok, og så vidt
flyselskapet kan se er ikke dette opplyst av klager verken i klagen til Thai Airways eller til
nemnda. Dessverre er det ingen refusjonsrett på delvis benyttede billetter. 

Thai Airways kan dessverre ikke imøtekomme klagers krav.

Det vises for øvrig til Thai Airways brev.

Nemnda bemerker

Passasjerene plikter selv å sørge for å ha nødvendige reisedokumenter, herunder
gyldig pass. Ugyldig pass kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. Selskapet må vider besørge retur
av passasjeren. Da selskapet kontrollerte reisedokumentene på Gardermoen og fant at
klager kun hadde nødpass, var det korrekt å nekte ham ombordstigning. 

Før klager fikk fullført sin bestilling måtte han krysse av for å ha lest regler og vilkår. Her
kommer det frem at det er den reisendes ansvar å kontrollere at alle reisedokumenter er
korrekte og i tråd med reglementet. 

I forholdet mellom passasjeren og flyselskapet eller reiseselskapet, er det etter nemndas
vurdering passasjeren som har ansvaret for å ha gyldige reisedokumenter. I dette tilfellet
var klager gjennom selskapets regler og vilkår gjort oppmerksom på at nødpass ikke er
godkjent for reiser til Vietnam for norske statsborgere. 

Nemnda er av den oppfatning at Thai Airways ikke er ansvarlig for at klager ikke fikk
sjekket inn til Vietnam, 

Klager krever refusjon av bryllupsreisen da denne ikke ble noe av. Thai Airways hevder
klager har benyttet deler av sin flybillett fra Oslo til Bangkok, og at flyselskapet av den
grunn ikke kan refundere en delvis benyttet billett. Klager har fått muligheten til å
kommentere Thai Airways påstand, men har valgt å ikke gjøre det.

Nemnda finner etter dette ikke å kunne anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold.