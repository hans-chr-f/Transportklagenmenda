Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at billetten ikke kunne fremvises
på grunn av en appoppdatering. Tjenesteyter har ikke inngitt tilsvar.

Dato
30.06.2022

Saksnummer
2022-00211

Tjenesteytere
AtB AS

Klager har i det vesentlige anført

Klagers datter ble ilagt gebyr på bussen den 30. januar 2022, som følge av at hun ikke
kunne fremvise gyldig billett.

Klager har anført at datteren hadde månedsbillett, men ikke fikk vist frem billetten med
det samme, siden appen til AtB holdt på med å oppdatere seg på telefonen hennes.
Klager anfører at dette ble forklart og vist til kontrolløren, som så dette med egne øyne,
men han har ikke skrevet noe om dette i sin rapport. Klager anfører at kontrolløren også
fikk telefonnummeret til klager, slik at de kunne ha ringt ham for å få en bekreftelse,
siden det var han som hadde kjøpt billetten for datteren. Klager anfører at ved neste
holdeplass var appen oppe og gikk igjen, og billetten ble vist til kontrolløren, men da
var det for sent. Klager anfører at det heller ikke er skrevet noe om dette i rapporten fra
kontrolløren.

Klager anfører at de har kjøpt månedsbillett hos AtB for at det skal være enkelt og
datteren skal være sikker på at hun har billett til enhver tid. Klager anfører at de
forventer at billetten skal være enkel å bruke og være gjeldende i perioden den
er kjøpt for. Klager anfører at det at AtB har et billettsystem som baserer seg på
mobilnettdekning og at det aldri er problemer med appen, gjør at AtB må være mer
fleksible i tilknytning til gebyrer. Klager anfører at AtB trolig kan gå inn i systemet sitt og
se om billetten har vært delt i perioden, hvis det er det de er redde for. Klager anfører at
det føles meningsløst og urettferdig at det at AtBs app ikke vil åpne seg i tide medfører at
man blir ilagt gebyr uten å få mulighet for å bevise sin uskyld. Klager anfører at de hadde
betalt for billetten og forventer at det skal være mulig å gjennomføre reiser på en lovlig
måte med den uten at man blir ilagt gebyr.

Klager krever frafall av det ilagte gebyret.

Tjenesteyterne har i det vesentlige anført
AtB har på tross av anmodning og purring ikke inngitt tilsvar i saken.

Overfor klager har AtB oppgitt at kontrollørene ikke har bemerket at det var noen
feil med AtBs app den aktuelle dagen. Videre har AtB forklart at de har undersøkt
Mobilettsystemet for det aktuelle tidspunktet og ikke kan se at det var registrert noen feil
som ville ha medført de problemene som klager beskriver. AtB har også forklart at det
fremkommer av AtBs transportvedtekter at det er den reisende ansvar å påse at man har
en gyldig billett klar før påstigning og at denne kan
fremvises ved en eventuell kontroll.

Nemnda bemerker

Klagers datter ble ilagt gebyr på bussen den 30. januar 2022, fordi hun ikke kunne
fremvise gyldig billett under billettkontrollen.

Det følger av AtBs transportvedtekter punkt 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har anført at datteren hadde billett, men at denne ikke kunne fremvises under
kontrollen, siden appen var i ferd med å oppdatere seg. Videre har klager anført at
billetten ble fremvist etterpå, men at kontrolløren ikke tok hensyn til dette.

Nemndas flertall, nemndsleder og bransjerepresentantene, bemerker at det er den
reisendes ansvar å ha og kunne fremvise gyldig billett ved reise med kollektiv transport. I
dette tilfellet har AtB overfor klager forklart at de har undersøkt Mobilettsystemet og ikke
har registrert noen feil med appen i det aktuelle tidsrommet.

Flertallet bemerker at det er uheldig at AtB ikke har inngitt tilsvar i saken. Flertallet
bemerker imidlertid at AtB i svaret sitt til klager har forklart at det ikke var registrert noen
feil med appen på tidspunktet for den aktuelle reisen. Flertallet kan således ikke se at det
er grunnlag for å anbefale frafall av gebyret i dette tilfellet.

Nemndas mindretall, forbrukerrepresentantene, mener at gebyret må frafalles.
Mindretallet vedkjenner at den reisende er ansvarlig for å ha gyldig billett og at egen
mobiltelefon fungerer normalt. I dette tilfellet finner mindretallet det tilstrekkelig
sannsynliggjort at klagers datter hadde gyldig billett under reisen. Videre er mindretallets
oppfatning at klagers datter ikke kunne råde over oppdateringen av appen, og dermed
ikke kan klandres for at billetten ikke kunne framvises under kontrollen.

Til støtte for standpunktet viser mindretallet til KOLLKN-2019-522, hvor klager fikk
medhold i frafall av gebyr. Flertallet fant det sannsynliggjort at klageren hadde gyldig
billett og at det var tekniske problemer som forhindret henne fra å framvise denne.

Mindretallet påpeker i tillegg at klagers datter er 16 år, og at hennes unge alder må
kunne vektlegges som en formildende omstendighet i dette tilfellet.

Vedtak

Transportklagenemnda kan ikke anbefale at klager gis medhold. Dissens.