Vedtak i Transportklagenemnda - Fly

Sammendrag

Krav om refusjon av billetter. Kansellert flyvning.

Dato
17.11.2021

Saksnummer
2020-03244

Tjenesteytere
SAS

Klager har i det vesentlige anført

Klager med reisefølge (totalt fem passasjerer) skulle reise fra Oslo til New York 18.
mars 2020, men flyvningen ble kansellert og klager mottok en tekstmelding med link
for registrering av billettrefusjon. Den 29. august fikk klager beskjed om at de kun
fikk refundert skatter og avgifter med den begrunnelse at de kansellerte selv. Klager
fastholder at flyvningen var kansellert av SAS da de sendte refusjonskrav for billettene.

Klager krever full refusjon av billettene.

Tjenesteyterne har i det vesentlige anført
Klager har fremmet krav om full refusjon av billetter for en reise som skal ha funnet sted
den 18. mars 2020 med SK907 fra Oslo til New York. Klagers booking ble i henhold til SAS'
systemer kansellert av passasjeren selv via selskapets nettside 12. mars 2020. Flyvningen
ble offisielt kansellert av SAS den 13. mars 2020. Det vises til fremlagt bookinghistorie
samt kanselleringslogg.

Klager referer til en tekstmelding fra SAS som ble sendt klager 12. mars 2020. I
denne meldingen, som er vedlagt i klagen, står det at restriksjoner fra amerikanske
myndigheter i forbindelse med Covid-19, vil påvirke SAS' flyvninger til og fra USA. Det
henvises til en link på nettsiden hvor passasjeren kan gå inn å lese om muligheten for
å booke om reisen gebyrfritt. Det står ingen steder at SAS har kansellert den aktuelle
flyvningen til klager eller at det tilbys full refusjon dersom passasjeren velger å kansellere
reisen. På det tidspunktet klager selv kansellerte reisen var flyvningene heller ikke
innstilt. 

I og med at klager hadde kjøpt en ikke-refunderbar billett, bestrider SAS kravet om
refusjon med henvisning til selskapets generelle befordringsvilkår og billettregler art.
4.1.3 og 4.1.4 bokstav a som klager aksepterte ved billettkjøpet. Med henvisning til de
nevnte artikler plikter SAS å tilbakebetale skatter og avgifter, og har følgelig refundert
NOK 1641 i booking NOXE90. 

I tilfeller hvor passasjeren har kansellert sin billett foreligger ingen avtale eller gyldig
billett som kan kreves refundert av flyselskapet, heller ikke om SAS kansellerer en
flyvning i ettertid av passasjerens kansellering. Det faktum at flyselskapet enda ikke har
kansellert en flyavgang før kunden kansellerer påvirker passasjerrettighetene. Det er
dokumentert fra bookinghistorien at klager selv har kansellert sin reise før flyvningen var
offisielt kansellert. Det fremkommer også av meldingen fra SAS at klager ble henvist til en
link hvor klager kunne lese mer om muligheter for å endre reisen uten gebyr. 

SAS kan ikke imøtekomme klagers krav om full refusjon av flybilletter i denne saken.

Nemnda bemerker

Basert på dokumentasjonen i saken legger til grunn at klager avbestilte reisen den 12.
mars 2020. Dette var før SAS kansellerte den 13. mars 2020. Etter at klager kansellerte
billettene forelå det dermed ikke lenger noen bekreftet reservasjon på de aktuelle
flyvningene, slik at EU-forordning 261/2004 ikke kommer til anvendelse, jf. artikkel 3
nummer 2 bokstav a. Klager har derfor ingen krav etter EU-forordningen.

Nemnda har forståelse for at klager finner det urettferdig å ikke motta refusjon for en
reise som ikke lot seg gjennomføre på grunn av covid-19, og som flyselskapet rent faktisk
kansellerte i ettertid. I Kommisjonens veiledning pkt. 2.2 om covid-19 fremgår det at
flyforordningen ikke regulerer situasjonen der den reisende selv avlyser reisen, og at
det i disse tilfellene er de alminnelige billettvilkår og avtalelovens regler som gjelder. En
ikke-refunderbar billett gir derfor ikke grunnlag for refusjon i disse tilfellene uansett om
passasjeren har god grunn til å avlyse reisen, og uavhengig av om flyselskapet kort tid
kansellerte den samme reisen

SAS har forklart at de aktuelle billettene ikke er refunderbare, og at det kun gis refusjon
av refunderbare skatter og avgifter. SAS har bekreftet at disse er refundert for alle fem
passasjerene. 

Nemnda kan ikke anbefale at klager gis refusjon utover de refunderbare skattene og
avgiftene.

Nemnda vurdere deretter om SAS er ansvarlig for klager på erstatningsrettslig grunnlag.

Vilkårene for erstatning er:

a) ansvarsgrunnlag
b) et økonomisk tap
c) adekvat årsakssammenheng

Når det gjelder ansvarsgrunnlag er vurderingen i dette tilfellet om SAS har opptrådt
uaktsomt.

Nemnda har delt seg i et flertall og et mindretall.

Flertallet, lederen og bransjerepresentantene, mener at SAS ikke har opptrådt uaktsomt.
Klager mottok to SMSer den 12. mars 2020 med informasjon om at flyvninger til USA
kom til å bli påvirket, og klager ble tilbudt kostnadsfri endring av billetten. Det står ikke
i SMSen at avgangen er kansellert, eller at klager kan kansellere avgangen og motta full
refusjon. 

Mindretallet, forbrukerrepresentantene, mener at vilkårene for erstatning er oppfylt.

Selv om det ikke fremgår entydig av SMS-en fra SAS av 12. mars 2020 at klagers flyvning
er kansellert, finner mindretallet at SMS-en, lest i sammenheng og i lys av den kjente
situasjonen med et nyopprettet innreiseforbud til USA, etterlater et inntrykk av at klagers
reise ikke kan gjennomføres som planlagt og dermed er kansellert.

Det vises til ordlyden i SMSen «our flights to/from US will be affected». Videre henvises
klager til å lese mer om mulighetene for gratis ombooking på en nettside. SAS opplyser
ingenting om at klagers flyvning ikke er kansellert enda, og at klager kan avstå fra å
velge ombooking og at klager vil få full refusjon eller gratis omruting snarest mulig (og
muligens standardkompensasjon) dersom flyvningen senere blir kansellert av SAS.

I lys av situasjonen med innreiseforbud i USA som rammet klagers flyvning, burde SAS ha
gitt langt tydeligere og mer utfyllende informasjon om bl.a. status på flyvningen og hvilke
muligheter og rettigheter klager hadde.

Videre er informasjonen gitt på SMS. SMS er normalt reservert varsler av nokså høy
viktighet for den reisende, hvilket også kan peke i retning av at det her var snakk om
informasjon som hadde avgjørende betydning for klagers flyvning.

Etter mindretallets syn har SAS villedet klager, delvis ved å gi og delvis ved å utelate
informasjon som i sum var egnet til å villede klager med hensyn til hvilke rettigheter
og valgmuligheter klager hadde, og SAS har derigjennom påvirket klager til å foreta en
økonomisk beslutning som klager ellers ikke ville ha truffet om klager hadde fått den
informasjonen hun burde ha fått. SAS har således utvist uaktsomhet.

På ovennevnte bakgrunn finner mindretallet at klager skal stilles som om hun ikke hadde
kansellert, og anbefaler derfor at SAS erstatter hennes fulle billettutgifter. 

I tråd ved flertallets syn anbefaler nemnda at klager ikke gis medhold. 

Vedtaket er fattet med den dissens som fremgår over.

Vedtak

Transportklagenemnda anbefaler at klager ikke gis medhold i sitt krav.