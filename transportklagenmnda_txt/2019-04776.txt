Vedtak i Transportklagenemnda - Fly

Sammendrag

Krav om refusjon av taxiutgifter fra Gardermoen som følge av forsinkelse.

Dato
16.09.2020

Saksnummer
2019-04776

Tjenesteytere
Norwegian Air Shuttle

Klager har i det vesentlige anført

Klager reiste med DY1407 fra Nice til Oslo den 10. september 2019. Flyet skulle gå
fra Nice kl. 21.25 og lande i Oslo kl. 00.15. Det ble imidlertid forsinket og landet på
Gardermoen først kl. 02.35.

Klager anfører at Norwegians kundeservice ga beskjed på telefon om at de ville
dekke taxiutgiftene fra Gardermoen til Oslo. Klager anfører at det ikke var andre
transportmidler tilgjengelig så sent om natten.

Klager krever refusjon av 1189 kroner i taxiutgifter.

Tjenesteyterne har i det vesentlige anført
DY1407 var forsinket med to timer og 20 minutter ved ankomst i Oslo.

I henhold til EU-domstolens avgjørelse i saken C-402/07 (Sturgeon-dommen), er
flyselskapene unntatt fra plikten til å utbetale kompensasjon hvis forsinkelsen er
på under tre timer eller årsaken til forsinkelsen er ekstraordinære omstendigheter
utenfor flyselskapets kontroll. En omstendighet som er utenfor flyselskapets kontroll, er
hendelser som ikke er forårsaket av en handling eller unnlatelse av flyselskapet.

I dette tilfellet var forsinkelsen på under tre timer.

På bakgrunn av dette kan ikke Norwegian imøtekomme klagers krav om kompensasjon.

Nemnda bemerker

Nemnda legger til grunn at DY1407 ble mindre enn tre timer forsinket. Klager har derfor
ikke rett til standarderstatning etter EU-forordningen. Forordningen begrenser imidlertid
ikke den reisendes rett til erstatning på annet grunnlag, jf. artikkel 12.

Det fremgår av luftfartsloven § 10-20 at fraktføreren er ansvarlig for tap som følge av
forsinkelse med mindre det godtgjøres at alle forholdsregler som med rimelighet kan
kreves for å unngå tapet, er tatt, eller at dette ikke har vært mulig.

Norwegian har lagt frem kopi av logg som viser at forsinkelsen besto av en
drivstoffrelatert forsinkelse på 23 minutter og en rotasjonsforsinkelse på én time og
59 minutter. Det er imidlertid ikke oppgitt hva denne rotasjonsforsinkelsen skyldtes og
heller ikke om flyselskapet kunne ha påvirket dette. Nemnda kan dermed ikke se at det
er godtgjort at selskapet tok alle forholdsregler som kunne kreves for å unngå tapet, eller
at det ikke var mulig å ta slike forholdsregler i dette tilfellet.

På denne bakgrunn og i henhold til fast praksis mener nemnda at klager har krav på
refusjon av differansen mellom taxiutgiftene og hva det ville ha kostet å ta flytoget.
Klager har fremlagt kvittering som viser at taxituren fra Gardermoen kom på 1189
kroner. Fratrukket påregnelige utgifter til transport fra flyplassen på 190 kroner blir
beløpet 999 kroner. Nemnda anbefaler at Norwegian utbetaler 999 kroner til klager.

Vedtak

Transportklagenemnda-fly anbefaler at Norwegian refunderer 999 kroner til klager.