Vedtak i Transportklagenemnda - Fly

Sammendrag

Krav om erstatning grunnet kansellering.

Dato
12.06.2015

Saksnummer
1014/14F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Bergen til Berlin søndag den 20. juli 2014 kl. 19:10 med DY1160.
Avgangen ble kansellert og klager fikk kun tilbud om ombooking til neste ettermiddag via
Oslo. Klager ankom bestemmelsesstedet kl. 19:35 den 21. juli.

Klager stiller seg kritisk til at hun ikke ble tilbudt ombooking til annet selskap, og til at det ikke
ble satt inn et erstatningsfly.

Klager mener en teknisk feil ikke kan anses å være en ekstraordinær omstendighet. Hun
mener Norwegian ikke har gjort sitt ytterste for å redusere forsinkelsen som ble på nærmere
23 timer.

Klager krever standarderstatning i henhold til EU-forordning 261/2004. Videre krever hun
refusjon av utgifter til drosje, buss og mat i ventetiden, til sammen kroner 1 214.

Det vises for øvrig til klagers brev.

Norwegian har i det vesentlige anført:

DY1160 ble kansellert som følge av et uforutsett teknisk problem, det vises til fremlagt
dokumentasjon. Hendelsen var ekstraordinær og utenfor Norwegians kontroll.

Hendelsen oppstod sent om kvelden. Det var ikke ledige reservefly eller crew, og klager ble
booket om til neste ledige avgang dagen etter.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian har refundert klagers utgifter til mat og transport, kroner 1 214, men kan på
grunnlag av ovennevnte ikke imøtekomme hennes krav om standarderstatning.

Klager ble booket om fra Bergen til Oslo, og videre fra Oslo til Berlin den 21. juni 2014 med
Norwegian. Siden klager ikke ble tilbudt omruting med SAS eller andre flyselskap til dagen
etter, antar Norwegian at det ikke var ledig kapasitet på avganger med andre selskap.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

En samlet nemnd viser førøvrig til nemndas generelle uttalelse om tekniske feil av 26. januar
2015. Uttalelsen er vedlagt.

Kanselleringen skyldtes i dette tilfellet en hydraulikk lekkasje.

Saken er forelagt Luftfartstilsynet som ikke har noe å bemerke til Norwegians beskrivelse av
den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter EU-forordningen, og flertallet finner ikke å kunne anbefale at klager
gis medhold i sitt krav om standarderstatning.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Ved kansellering skal flyselskapet tilby måltider og forfriskninger som står i rimelig forhold
til ventetiden samt hotellinnkvartering der det er nødvendig. Selskapet skal også tilby gratis
transport mellom lufthavnen og innkvarteringsstedet (hotell eller annet), jf. forordningen
artikkel 5, jf. artikkel 9.

Norwegian avslo i første omgang klagers krav på erstatning av utgifter til transport mv. Dette
er rettet opp etter at klager brakte saken inn for nemnda. Nemnda er av den oppfatning at
Norwegians håndtering av dette kravet fremstår som utilfredsstillende. Norwegian synes å
vegre seg mot å imøtekomme et rettmessig krav.

Flyselskapet skal videre tilby omruting snarest mulig, på tilsvarende transportvilkår, til
bestemmelsesstedet, jf. forordningen artikkel 5. jf. artikkel 8. Klager ble omrutet med
Norwegian neste dag. Hun ankom bestemmelsesstedet over 23 timer forsinket. Klager har
redegjort for sin kontakt med Norwegians kundesenter på telefon fra flyplassen og om sine
undersøkelser vedrørende ledig kapasitet med SAS. Norwegian har anført at de antar at
det ikke var plass med SAS eller andre selskap. Dette er ikke nærmere underbygget. Det er
Norwegian som har bevisbyrden for at de har tilbudt omruting «snarest mulig». Nemnda er
av den oppfatning at Norwegian ikke har oppfylt denne bevisbyrde. Manglende oppfyllelse av
plikten til omruting snarest mulig gir imidlertid ikke rett til erstatning etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag, jf. forordningen artikkel 12.

Klager kom frem til Berlin om lag 23 timer forsinket. Norwegian er i henhold til luftfartsloven §
10-20 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010 (C-63/09) Walz-Clickair.

Nemndas flertall er av den oppfatning at Norwegian i dette tilfellet ikke hadde
mulighet til å unngå forsinkelsen. Forsinkelsen gir således i utgangspunktet ikke
rett til erstatning etter luftfartsloven. Mindretallet mener at forsinkelsen gir rett til
erstatning.

Forsinkelsen ble imidlertid på 23 timer. Det kan reises spørsmål om forsinkelsen kunne ha
blitt begrenset, og om klagerne således ble påført et unødig tap. Det er opp til Norwegian å
godtgjøre at tapet ikke kunne blitt begrenset selv om Norwegian hadde tatt alle forholdsregler
som med rimelighet kan kreves. En samlet nemnd er av den oppfatning at Norwegian ikke
har oppfylt dette beviskravet. Nemnda viser til at Norwegian ikke har godtgjort at klager ble
omrutet snares mulig, jf. ovenfor

Nemnda anbefaler at Norwegian utbetaler en erstatning på kr 1.500 per person.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning etter EU-forordningen. Nemnda anbefaler at Norwegian utbetaler en
erstatning på kr 1.500 per person.