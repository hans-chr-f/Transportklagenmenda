Vedtak i Transportklagenemnda
- Kollektivreiser

Sammendrag

Krav om frafall av gebyr - bruk av studentbillett
for studenter ved utenlandske universitet

Dato
03.04.2020

Saksnummer
2020-00398

Tjenesteytere
Ruter

Klager har i det vesentlige anført

Klager ble ilagt gebyr på T-banen fordi han ikke var berettiget til å benytte seg av
studentrabattert billett. Klager viser til at han er student ved University of Westminster
i London, og har nylig flyttet til Oslo for å gjennomføre et prosjekt innen foto. Da klager
kjøpte studentbillett hos Ruter var han ukjent med at rabatten kun var forbeholdt
studenter ved norske universitet. Han har ikke mottatt noen informasjon om dette da
han kjøpte billetten, eller når han har blitt stoppet i billettkontroller tidligere. 

Klager fastholder at han ikke kan holdes ansvarlig for manglende informasjon fra
selskapets side, og krever derfor at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 18. desember 2019 fordi han ikke var berettiget til å
reise med studentbillett. 

Under kontroll viste klager frem et reisekort som inneholdt en studentbillett for alle
soner til kr. 1145, men kunne ikke vise gyldig studentbevis. I ettertid har det vist seg at
klager ikke er berettiget til å benytte seg av studentrabattert billett, og at han egentlig
skal reise med voksenbillett til kr. 1909. 

Informasjon om billetter og priser er tilgjengelig på Ruters hjemmesider.
Servicepersonell ved kiosker kan ikke nekte reisende å kjøpe rabattert billett, da det er
adgang til å kjøpe billett for andre. 

Ruter kan på overnevnte grunnlag ikke se noen grunn til å endre standpunkt i denne
saken.

Nemnda bemerker

Klager ble ved kontroll på T-banen 18. desember 2019 ilagt gebyr fordi han ikke var
berettiget til å benytte studentbillett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner, og videre at
det må fremvises dokumentasjon på rett til rabattert billett. Klager hadde ikke slik
dokumentasjon med seg, jg. transportvilkårene punkt 3 e, og var heller ikke berettiget til
slik rabatt.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Vedtak

Transportklagenemnda Kollektivtransport finner ikke å kunne anbefale at klager gis
medhold.