Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2015

Saksnummer
0445/15F

Tjenesteyter
Small Planet Airlines

Klager har i det vesentlige anført:

Klager skulle reise fra Oslo til Falconara i Italia den 22. september 2014 kl. 12:00. Flyet ble
forsinket med omtrent syv timer.

Klager krever standarderstatning 400 euro.

Small Planet Airlines har ikke avgitt uttalelse til nemnda eller til klager.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe  vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Small Planet Airlines ved nemndas e-post av 30. april 2015 med frist til
16. juni 2015 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Small Planet Airlines har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med om lag syv timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Small Planet Airlines har ikke svart på klagen. Selskapet har følgelig ikke godtgjort at
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Forsinkelsen gir rett til en standarderstatning på 400 euro per
person. Nemnda anbefaler at Small Planet Airlines utbetaler erstatningen.

Vedtak:

Transportklagenemnda-fly anbefaler at Small Planet Airlines utbetaler 400 euro per person.

Vedtaket var enstemmig.