Vedtak i Pakkereisenemnda

Sammendrag

Krav om prisavslag grunnet uferdig hotell og støy fra oppussingsarbeider.

Dato
20.06.2019

Saksnummer
2019-01335

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering i en to-romsleilighet
med all inclusive på Hotel Riosol, Puerto Rico, Gran Canaria i perioden 16.02.2019 -
23.02.2019. Totalpris kr. 17.846.

Klager var ikke fornøyd med:
- Annet
- Støy
- All inclusive
- Manglende basseng

Da klager bestilte sto det på nettsiden, og klager fikk også bekreftet per telefon til Apollo,
at ombyggingen skulle være ferdig og heisen klar 31. januar 2019. Den 09. januar 2019
fikk klager e-post om at ombyggingen ikke ville bli ferdig til de skulle reise. Klager sendte
en e-post og ba om prisreduksjon eller ombooking til et annet hotell. De ble informert
om at det var mulig med ombooking, men at de selv måtte dekke mellomlegget siden de
måtte betale dagens markedspris på et eventuelt nytt hotell. Klager ringte Apollo og fikk
samme beskjed. For klager var det ikke aktuelt å betale kr. 2 - 3.000 for å bo på et hotell
med lavere klassifisering. Per telefon ble de lovet at støy fra ombyggingen ikke ville bli
plagsom. 

Den 18.02.2019 sendte klager sms til Apollos reiseledere om at de ble sjenerte av støy.
Tilbudet de fikk var å flytte lenger ned i leilighetskomplekset. Men siden en i reisefølget
har dårlige knær - noe de opplyste om på forhånd blant annet per telefon den 10. januar
- var det ingen løsning å flytte til en leilighet hvor adkomsten var via 170 trappetrinn uten
heis. Da klager bestilte reisen fremgikk det at hotellet skulle ha heis. 

Klager skriver at støyen gjorde det vanskelig å oppholde seg utendørs. I perioder var
også støyen innendørs påtrengende. Det ble jobbet mye med vinkelsliper og boring i
metall ikke langt fra klagers leilighet.

Når det gjelder maten, var servicen både under middagen og lunsjen dårlig. De opplevde
flere ganger at de måtte vente opptil 20 minutter for å få bestilt mat eller drikke.
Restauranten var under ombygging og klager ble henvist til "Poolbaren" og "snacks"
menyen til lunsj. Et måltid der kostet mellom 5 og 7 euro. Klager forventet ikke buffé
til lunsj siden det stod meny i beskrivelsen, men de forventet lunsj i en restaurant,
ikke i en bassengbar. Dette ble også påklaget den 18.02.2019. Klager fikk tilbud om
halvpensjon resten av oppholdet, noe de takket nei til fordi beløpet de ble tilbudt var så
lavt. Dessuten hadde de valgt et hotell med all inclusive fordi en i reisefølget ikke hadde
full mobilitet. 

Det vises for øvrig til korrespondanse fra klager.

Tjenesteyterne har i det vesentlige anført
Av rapporten fra reisemålet fremgår det at klager tok kontakt med Apollos reiseledere
via SMS den 18.02 og opplyste at de ikke var fornøyd med hotellets All Inclusive grunnet
at is og smoothier ikke inngikk, samt at de ikke var fornøyd med at lunsj ble servert i
poolbaren. Apollos reiseleder spurte om det var noe spesifikt klager ikke var fornøyd
med når det gjaldt maten til lunsjen, men fikk ikke klart svar på dette.

Videre oppfattet klager til tider byggestøy på hotellet som forstyrrende. Apollos
reiseledere svarte klager i løpet av kort tid via SMS, og opplyste da at is og smoothier
normalt ikke inngikk i All Inclusive og at de skulle undersøke med hotellet om det var
mulig å bytte til et annet rom. Det fremgår videre at klager samme kveld fikk informasjon
via SMS om at de kunne gå til resepsjonen for å avtale et eventuelt rombytte, da
hotellet ville få et rom ledig lenger ned på hotellanlegget neste dag. Det oppstod i den
forbindelse en misforståelse av Apollos reiseleder, i forbindelse med at en i reisefølge
ikke kunne gå mange trapper. Tilbudet om rombyttet stod dog ved lag dersom klager
skulle ønske å se på dette, de valgte imidlertid å takke nei til dette.

Omfanget av mat og drikke som inngår i All Inclusive kan variere fra hotell til hotell.
Det er normalt at lunsj i forbindelse med All Inclusive kan serveres i lunsj/pool barer.
Pastaretter, pommes frites, pizza, salat regnes ikke som snacks. Den 20.02 fikk klager
tilbud om å avbestille lunsjen og kun ha halvpensjon uten drikke på hotellet, dette valgte
de imidlertid å takke nei til.

Ved deres bestillingstidspunkt hadde Apollo mottatt rapporter fra hotellet om at
byggearbeidene ville være ferdigstilt før klagers avreise. Arbeidene ble forsinket, noe
Apollo sendte informasjon om per mail til klager den 09.09.2018. Fordi Apollo fikk
opplyst at byggearbeidet ikke ville påvirke deres gjester, måtte eventuell ombooking til et
annet hotell gjøres mot et endringsgebyr.

Apollo har kompensert med kr. 2.500 for ulempen med byggearbeidene.

Det vises for øvrig til korrespondanse fra Apollo.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. 

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen og
verdien av de berørte reisetjenestene.  

Arrangøren skal avhjelpe mangelen innen en rimelig frist fastsatt av den reisende, jfr. §
27. Prop. 54 (2017-2018) s. 119.  

Hotellet påbegynte sommeren 2018 bygging av en helt ny resepsjon, VIP-basseng og nye
heiser. I den forbindelse sendte arrangøren 9. januar 2019 ut informasjon til gjestene
om at ombyggingen tok lengre tid enn først antatt, og var beregnet ferdig 30.mars 2019.
Løftet om at ombyggingen skulle være ferdig før klagerens opphold var derfor feilaktig.

Klageren fikk ved henvendelse til arrangøren opplyst at byggearbeidet ikke ville
påvirke gjestene. Eventuell ombooking til et annet hotell måtte derfor gjøres mot et
endringsgebyr som var temmelig høyt fordi det ble beregnet markedspris for flytting til et
annet hotell.

Klageren ble plaget av byggestøy.  Hun ble tilbudt å bytte til et annet rom på hotellet,
men beliggenheten var slik at det ikke var aktuelt, grunnet problemer med dårlige knær
og mange trapper. Også heisen var omfattet av ombyggingsarbeidene og ikke ferdigstilt.

Klagen gjelder også manglende basseng. Det fremgår av arrangørens egen redegjørelse
at ombyggingen omfattet et basseng, som følgelig ikke var ferdigstilt.  

Videre er det klaget over innholdet i all inclusive. 

Klagen over mattilbudet finner nemnda etter omstendighetene ikke kan føre frem.
Det er opplyst at klageren var fornøyd for så vidt gjaldt frokost og middag.  Lunsjen ble
servert ved poolbaren der det var mulig å bestille småretter, f. eks. kylling, pommes frites
og salat, og det fant klageren ikke tilfredsstillende.  

Klageren ble tilbudt en endring til halvpensjon mot refusjon av kr. 587 per person.  Dette
syntes klageren ikke var tilstrekkelig. Nemnda finner at når full betaling for en ukes all
inclusive var kr. 1.370 per person, ligger det tilbudte refusjonsbeløpet på kr. 587 pr.
person på et rimelig nivå. Denne delen av leveransen led følgelig etter nemndas syn ikke
av en mangel.

Leveransen forøvrig led av mangler slik det fremgår ovenfor på grunn av ikke ferdigstilte
byggearbeider som omfattet heis, basseng og bygning. Hvor mye den enkelte plages av
byggestøy er individuelt.  Nemnda legger til grunn at klagerens rom lå i nærheten av der
hvor arbeidene foregikk, og at det ble arbeidet både med vinkelsliper og annet støyende
utstyr. Klager fikk ikke tilbud om kostnadsfri ombooking til et annet hotell. Det rommet
hun fikk tilbud om å flytte til på samme hotell kunne hun på grunn av beliggenheten ikke
benytte. Det er opplyst at det var mange trapper - 170 trinn - opp til rommet.

Nemnda anbefaler etter en samlet vurdering at klageren gis et prisavslag på 40 % av
reisens pris, avrundet til kr. 7.000.

Vedtak

Pakkereisenemnda anbefaler at klageren gis et prisavslag på 40 % av reisens pris,
avrundet til kr. 7.000.  Kr. 2.500 kommer til fradrag hvis beløpet er utbetalt.