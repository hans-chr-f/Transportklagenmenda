Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
09.03.2020

Saksnummer
2019-04267

Tjenesteytere
Skyss

Klager har i det vesentlige anført

Klager reiste med buss 27. juni 2019 da hun ble ilagt gebyr fordi hun ikke kunne vise
gyldig billett. Klager hevder hun kjøpte billett rett før hun gikk om bord i bussen. Da hun
satte seg ned i bussen ble hennes billett sjekket av en kontrollør. Ifølge vedkommende
fra Securitas var ikke klagers billett gyldig, uten at han ville forklare hvorfor. Klager og
kontrollørene havnet i en diskusjon, hvor det endte med at klager følte seg tvunget til å
gå av bussen samt signere gebyret. 

Klager opplevde hele situasjonen som traumatisk og mener at gebyret skal frafalles fordi
hun hadde gyldig billett.

Tjenesteyterne har i det vesentlige anført
Skyss opprettholder krav om betaling av det gitte gebyret med den begrunnelse at
det per i dag ikke har fremkommet noen nye opplysninger som Skyss ikke har svart ut
tidligere. 

Det følger av transportvilkårene til Skyss at billetter må være kjøpt før eller ved
påstigning. Ved bruk av reisekort må kortet valideres umiddelbart etter påstigning.
Reisende som ikke kan vise gyldig billett, kan ilegges tilleggsavgift jfr. punkt 4 i
transportvilkårene til Skyss. Skyss viser til vedlagt dokumentasjon fra kontrollen, hvor
kontrollør skriver at mobilbillett er kjøpt etter ombordstigning. 

Skyss ser også av dokumentasjon fremlagt til nemnda at kunden viser til en billett som
ikke stemmer overens med kontrollen. Billetten kunden viser til er fra 27. juni 2019, men
kontrollen var 10. mai 2019. 

Skyss kan på overnevnte grunnlag ikke imøtekomme klagers krav.

Nemnda bemerker

Klager ble under kontroll på bussen ilagt gebyr på det grunnlag at billetten var kjøpt for
sent.

Det følger av transportvedtektene til Skyss at den reisende skal løse billett før eller ved
påstigning, jf § 3. Videre følger det av § 4 at reisende som ved kontroll ikke kan vise gyldig
billett ilegges en tilleggsavgift. 

Klager hevder at hun hadde gyldig billett da kontrollen kom og at hun kjøpte billett like
før hun gikk på bussen. 

Nemnda har merket seg at klager i sin klage til nemnda oppgir at reisen fant sted den 27.
juni 2019. Hun har også lagt fram kopi av en billett kjøpt denne datoen. 

Skyss har lagt til grunn at hendelsen fant sted den 10. mai 2019. Denne datoen fremgår
av fakturaen for gebyret.  Det vises til at den første klagen ble sendt inn 13. juni 2019. Det
er ikke gitt opplysninger som kan tyde på at det dreier er mer enn en gebyrhendelse. 

I rapporten fra kontrollørene er notert at billetten er kjøpt etter ombordstigning. 

Nemnda bemerker at billett skal være kjøpt før ombordstigning. Det er ikke tilstrekkelig
at man kan vise gyldig billett ved kontroll. 

Nemnda legger til grunn at vilkårene for å ilegge gebyr var til stede. 

Nemnda kan ikke se at det foreligger grunnlag for å anbefale at tilleggsavgiften frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.