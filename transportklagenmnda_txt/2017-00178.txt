Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
27.03.2017

Saksnummer
2017-00178

Tjenesteytere
Ruter

Klager har i det vesentlige anført

12. januar 2017 tok klager trikken fra en holdeplass nær Blindern ombord i trikken var
det kontroll og klager ble ilagt gebyr. Dette er klagers første besøk i Oslo og han er
ukjent med Ruters billettsystem. Klager fant ingen billettmaskiner på holdeplassen og
forventet at han kunne kjøpe billett av trikkefører. Ombord i trikken så klager Ruter-
ansatte som han antok solgte billetter, og tok kontakt med de. Dette viste seg imidlertid å
være kontrollører. Kontrollørene forklarte klager at han måtte kjøpe billett før påstigning.
Klager beklaget at han ikke viste dette og ønsket å gå av på første holdeplass, men han
ble bedt om å vente. Klager oppfattet da at han skulle få hjelp til å kjøpe billett, men ble i
stedet ilagt gebyr. 

Klager reiser aldri uten billett og syns gebyret er urettferdig ilagt.

Tjenesteyterne har i det vesentlige anført
Ruter viser til sitt tidligere svar til klager hvor de understreker at det er passasjerens
ansvar å sørge for ha gyldig billett, samt ønsker å legge til billettkontrollørens
anmerkninger: "spansk id bor i Trondheim. Upålitelig person. Reiste sammen med flere
personer uten gyldig billettt. Flere av dem lot til å være ukjent med billettsystemet, flere
har utenlandsk id. Billettinspektøren ser at flere av dem også har norsk id med seg. "
Ifølge Ruters Transportvedtekter er passasjerene ansvarlig
for å ha gyldig billett / kort. Det betyr at passasjeren forplikter seg til å ha satt seg inn i
billettsystemet. Hvis man ikke kan vise gyldig billett / kort, vil man bli ilagt gebyr. 

Ruter ser ingen grunn til å endre sin beslutning i denne saken.

Nemnda bemerker

Klager ble påtruffet ved billettkontroll den 12. januar 2017 på trikken linje 17 uten gyldig
billett og ble ilagt gebyr.  

Det fremgår av Ruters transportvedtekt punkt 5 at den reisende plikter å ha gyldig
billett før ombordstigning eller før man passerer kontrollsoner. Av samme bestemmelse
fremgår at passasjerer som ved kontroll ikke kan fremvise gyldig billett, vil bli ilagt et
gebyr. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda bemerker at det er klagers ansvar å sette seg inn i billettsystemet. Det er ikke
uvanlig at billetter må være kjøpt på forhånd.
På Ruters trikker og busser - i motsetning til T-banetogene - er det imidlertid mulig å
kjøpe billett hos trikkefører eller bussjåføren. Den reisende må da gå inn forreste dør. De
andre dørene er merket med at man må ha gyldig billett. 

Nemnda legger til grunn at klager ikke har gått på foran i trikken.

Etter nemndas syn er det nødvendig å ha en streng praksis da det er vanskelig å skille
mellom de ulike årsaker til at passasjerer ikke har gyldig billett. 

Nemnda finner ikke grunnlag for å anbefale at gebyret frafalles i dette tilfellet.

Vedtak

Transportklagenemnda Kollektivtransport finner ikke å kunne anbefale at klager gis
medhold.