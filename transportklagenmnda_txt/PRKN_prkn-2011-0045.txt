Vedtak i Pakkereisenemnda

Sammendrag

Reise til Kreta, Platanias, hotell Melinas, 2. - 9. september
2010. Krav om refusjon av utgifter til bytte av hotell.

Dato
..

Saksnummer
45/11

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: 10.966

Saken gjelder:

Reise til Kreta, Platanias, hotell Melinas, 2. - 9. september 2010.

Krav om refusjon av utgifter til bytte av hotell.

Klager har i det vesentlige anført:

Sammen med reisekonsulenten ved Lillehammer Feriesenter fant klagerne frem til hotell
Melinas. Klagerne betalte over ti tusen kroner i grunnpris, og regnet med at det tilsvarte et bra
hotell. Klagerne ønsket ingen luksus, men et rent, rolig og trivelig mindre hotell.

Det ble derfor en gedigen nedtur da klagerne kom til Melinas. Helhetsinntrykket av hotellet
var: shabby, dårlig vedlikehold, til dels dårlig rengjøring og dårlig utstyrt.

Klagerne tok kontakt med Apollos servicesenter på telefon for å finne et annet bosted. Der
ble klagerne møtt med et raskt svar om at det ikke var mulig å bytte da det ikke fantes ledige
hotell pga høysesong.

Klagerne kontaktet da reisekonsulenten ved Lillehammer Feriesenter.

Etter at hun hadde ringt Apollos servicesenter fikk klagerne tilbakemelding om at de hadde
ledig på Porto Platanias, men dette ville koste flere hundre euro.

Klagerne mente dette var urimelig da de hadde betalt for reise og hotell fra før. Klagerne var
villige til å betale mellomlegg for å få en bedre plass å bo, men ikke full pris (i tillegg). Men
svaret var bestemt fra servicesenteret at klagerne måtte betale for nytt hotell.

Etter å ha sett på det foreslåtte hotell, bestemte klagerne seg for å flytte.

De ringte tilbake til servicesenteret, men fikk ikke svar. Klagerne sendte sms, men fikk heller
ikke svar på denne, til tross for at guiden hadde sagt at man garantert ville få svar innen to
timer. Klagerne kontaktet da reisekonsulenten i Lillehammer og fikk vite at det kun var to
ledige rom i Platanias.

Klagerne gikk til hotell Porto Platanias. I resepsjonen forklarte de problemet, og spurte om
Apollo hadde ringt. Svaret var nei. Klagerne fikk en pris på 140 euro per natt.

Klagerne ber om å få refundert sine ekstrautgifter, da hotellet de valgte ikke tilsvarte det som
var opplyst i katalogen. Apollo har avslått kravet da de ikke fikk anledning til å forbedre. Men
det var ikke mulig da klagerne ikke fikk kontakt. Manglene var også av det slag som ikke lar
seg fikse på kort tid.

Apollo har i det vesentlige anført:

Klagerne tok kontakt med Apollos reiseleder i Platanias med ønske om å bytte hotell fordi de
ikke var fornøyd med Melinas. Det ble ikke påpekt konkrete mangler eller noe spesielt ved
hotellet som gjorde at klagerne ønsket å bytte. Kun at klagerne ikke syntes det innfridde de
forventninger klagerne hadde til hotellet.

De mangler/problemene klagerne har vist til i ettertid var ikke av den art at den kvalifiserer
til kostnadsfri bytte av hotell. Mye kunne vært avhjulpet på hotellet. Klagerne byttet på
egenhånd til et 5 solers hotell mot 3+ som de hadde bestilt.

Apollo kan ikke finne at det er grunnlag for å refundere det klagerne betalte for det nye
hotellet i det Apollo ikke fikk anledning til å avhjelpe problemene på plass.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven  § 6-2. Turarrangør har etter
pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre/enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Nemnda legger til grunn at klagerne ikke tok opp de konkrete manglene med Apollo. Apollo
fikk følgelig ikke anledning til å avhjelpe disse manglene, ved utbedring, bytte av leilighet
innen hotellet eller bytte av hotell. Klagerne hadde vider på forhånd fått klar beskjed fra
Apollo om at de måtte betale utgiftene til nytt hotell selv.

Nemnda er av den oppfatning at klagerne i den foreliggende situasjon ikke kunne avhjelpe
problemet på egenhånd.

Klagerne kan etter nemndas vurdering ikke høres med at de ikke fikk tak i Apollo. Apollo
hadde gitt et foreløpig nei, og klagerne burde fortsatt dialogen med Apollo før de flyttet ut.
Nemnda finner følgelig ikke å kunne anbefale at klagerne gis medhold i sitt krav om at Apollo
skal dekke hele eller deler av klagernes ekstrautgifter.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Helga Hermansen, Star Tour AS

Eva Pettersen, Ving Norge AS