Vedtak i Transportklagenemnda - Fly

Sammendrag

Krav om erstatning av påførte utgifter på grunn av kansellering/innstilling
av returreise fra Thailand. Klager krever også standardkompensasjon

i følge EU forordningen 261/2004 på 600 Euro per person.

Dato
24.03.2010

Saksnummer
30/09F

Tjenesteyter
SAS

Krav om erstatning av påførte utgifter på grunn av kansellering/innstilling av returreise fra
Thailand. Klager krever også standardkompensasjon i følge EU forordningen 261/2004 på 600
Euro per person.

Klager har i det vesentlige anført:

Klager skulle reise med SAS den 28. november fra Bangkok til Haugesund via Stockholm og
Oslo. Flyturen ble kansellert grunnet politisk demonstrasjon på flyplassen i Bangkok.

Flyplassen i Bangkok ble stengt om kvelden den 25. november. Klager fikk ingen informasjon
fra SAS, og søkte selv informasjon på internett, samt at han ringte til SAS i Norge. Generelt
opplevde klager mangelfull og dårlig håndtering av hele situasjonen fra SAS sin side. Klager
ventet i 5 dager før de fikk fly fra Phuket til København den 3. desember kl 01.30.

Klager mener SAS ikke innen rimelig tid satte ressurser inn for å få sine passasjerer hjem, og
krever derfor standardkompensasjon på 600 Euro per person. SAS kunne mye tidligere satt
opp avganger hjem fra Phuket slik at de reisende ikke fikk slike store ekstrautgifter.

Klager krever videre å få refundert kostnader til kost, losji, telefonutgifter og tapt
arbeidsfortjeneste på til sammen NOK 14.520.

SAS har i det vesentlige anført:

Klagers hjemreise fra Bangkok 28. november 2008 ble kansellert som en følge av politisk uro i
Thailand

Den 25. november ble Bangkok flyplass stengt av sikkerhetsmessige årsaker p.g.a. politiske
uroligheter, og alle avganger og ankomster ble kansellert.

Som følge av kanselleringen av SK976/ 28. november var klager og hans kone en av de mange
passasjerer som dessverre opplevde ventetid i Bangkok før de kunne reise hjem.

SAS hadde ikke mulighet for på forhånd og forhindre denne situasjonen, og kanselleringen var
en ekstraordinær hendelse utenfor flyselskapet kontroll.

Klager er ikke berettiget til kompensasjon i henhold til art. 7 i EU forordning 261/2004. SAS har
dekket kr 3.000 for overnatting og bespisning.

Nemnda bemerker:

Klagers fly fra Bangkok til Stockholm den 28. november 2008 ble kansellert.

Kansellering gir rett til erstatning etter EU forordning 261/2004 med mindre flyselskapet
godtgjør at innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf forordningens artikkel 5 jf artikkel 7.

Kanselleringen skyldtes i dette tilfellet at flyplassen i Bangkok var stengt pga politiske
aksjoner. Nemnda er av den oppfatning at dette er en ekstraordinær omstendighet, og at
innstillingen ikke kunne vært unngått selv om alle rimelige tiltak var truffet. Kanselleringen gir
etter dette ikke rett til standarderstatning etter EU forordningen.

Ved innstilling av en flyvning har passasjeren bl.a. rett til refusjon av utgifter til billetter eller
omruting snarest mulig til bestemmelsesstedet. Passasjeren har også rett til måltider og
forfriskninger som står i rimelig forhold til ventetiden.

Dersom omruting ikke kan skje før neste dag eller senere, plikter flyselskapet å dekke utgifter
til hotell samt reise til og fra hotellet. Flyselskapet skal videre tilby å dekke utgifter til to
telefonsamtaler, teleks- eller telefonbeskjeder, eller  e-postmeldinger, jf forordningens artikkel
5 jf artikkel 8 og 9.

Klager har opplyst at de ble påført utgifter til overnatting med kr 3.200. De ble videre påført
utgifter til kost med kr 2.000. I tillegg ble de påført utgifter til telefon og internett med kr
1.400. Klagerne har i henhold til forordningen rett til å få erstattet sine utgifter til overnatting
og mat. Klagerne opplyser at hotellutgiftene kan dokumenteres. Matutgiftene kan ikke fullt
ut dokumenteres. Nemnda anbefaler at klager erstattes kr 3.200 for hotellutgifter, mot
dokumentasjon av original kvittering. Nemnda anbefaler videre at de gis en erstatning på kr
2.000 for matutgifter. Utgiftene til telefon/internett overstiger det forordningen gir anledning
til. Til fradrag i erstatningen går kr 3.000 som tidligere er utbetalt fra SAS.

Hjemreisen ble forsinket med 5 dager. Flyselskapet er i henhold til luftfartsloven og
internasjonale konvensjoner ansvarlig for tap som følge av forsinkelse, med mindre selskapet
godtgjør at det har tatt alle nødvendige forholdsregler som for å unngå skaden.

Klager har anført at SAS burde fått klagerne hjem fra andre flyplasser på et langt tidligere
tidspunkt. SAS har ikke kommentert dette.

Det burde SAS ha gjort. Nemnda er imidlertid kjent med at situasjonen i Thailand skapte svært
store problemer for flyselskapene. Nemnda er på denne bakgrunn av den oppfatning at SAS
i den foreliggende situasjon ikke klandres for ikke å ha lykkes med å få klagerne hjem på et
tidligere tidspunkt.

Vedtak:

Flyklagenemnda anbefaler at klagerne gis en erstatning på kr 5.200.

Til fradrag går kr 3.000 som tidligere er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør HSH