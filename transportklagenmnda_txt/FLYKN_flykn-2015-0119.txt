Vedtak i Transportklagenemnda - Fly

Sammendrag

Krav om standarderstatning grunnet forsinkelse, samt erstatning for ødelagt bagasje.

Dato
02.10.2015

Saksnummer
0119/15F

Tjenesteyter
Etihad Airways

Klager har i det vesentlige anført:

Klager reiste fra Brisbane til Oslo via Abu Dhabi og Brüssel den 10. januar 2015. EY55 fra Abu
Dhabi til Brüssel ble omtrent 2 timer forsinket slik at klager mistet sin videreforbindelse til
Oslo. Hun ble booket om og ankom Oslo 4 timer forsinket.

Klages koffert ankom først to dager etter hjemkomst, den 13. januar. Kofferten var skadet da
den ble levert klager på døren. Den var helt ny, kjøpt i Brisbane den 28. desember.

Klager krever standarderstatning 600 euro per person, samt erstatning for ødelagt koffert.

Det vises for øvrig til klagers brev.

Etihad Airways har i det vesentlige anført:

EY55 fra Abu Dhabi til Brüssel ble forsinket 1 time og 34 minutter grunnet operasjonelle
årsaker. Hendelsen er ikke kompensasjonsberettiget i henhold til EU-forordning 261/2004 da
hendelsen oppstod på en avgang fra et land utenfor EU.

Etihad Airways ønsker av godvilje å overføre 10 000 bonuspoeng hver til klagerne, som de kan
benytte på sin neste reise med Etihad Airways.

Det vises for øvrig til Etihad Airways brev.

Nemnda bemerker:

EU-forordning 261/2004 regulerer flypassasjerers rettigheter ved kanselleringer, forsinkelser
og nektet ombordstigning. Forsinkelse som medfører at passasjerene kommer frem til det
endelige bestemmelsesstedet mer enn tre timer etter det planlagte ankomsttidspunktet gir
rett til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Nemnda
viser til artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-
Condor av 19. november 2009 (C-402/07) og i sak Nelson m.fl. av 23. oktober 2012 (C-581/10).

EU-forordningen gjelder ikke for flygninger fra et land utenfor EU/EØS-området til EU/
EØS-området når flyselskapet ikke er et EU/EØS flyselskap, jf. forordningen artikkel 3 nr. 1.
Etihad Airways er hjemmehørende i de Forente arabiske emirater, og EU-forordningen får
ikke anvendelse i denne saken. Nemnda finner følgelig ikke å kunne anbefale at klager gis
medhold i sitt krav om standarderstatning.

Klager har opplyst at hennes koffert ble skadet under transporten med Etihad Airways.
Etihad Airways har ikke kommentert dette, og nemnda legger klagers opplysninger til grunn.
Nemnda anbefaler at Etihad Airways erstatter klagers tap.

Vedtak:

Transportklagenemnda-fly anbefaler at Etihad Airways erstatter klagers tap som følge av
skadet koffert. Nemnda finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.