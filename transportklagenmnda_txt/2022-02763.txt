Vedtak i Pakkereisenemnda

Sammendrag

Krav om refusjon av 50 % av reisens pris.

Dato
09.03.2023

Saksnummer
2022-02763

Tjenesteytere
Helsereiser

Klager har i det vesentlige anført

Klagen gjelder en pakkereise for 7 personer med innkvartering på L’Alfas Oasis, Albir,
Spania i perioden 03.09.2022 - 17.09.2022. Totalpris 140 000 kroner. De 7 deltagerne var
del av en gruppereise på 15 personer og 1 gruppeleder. 

Klager skriver at Invitasjonen til turen bød på et sted hvor alt var tilrettelagt for bl.a.
velvære, trening og sosialt samhold i flotte omgivelser og oppvarmet basseng med
bassengtrening. Stedet skulle by på minimarked, restaurant og aktiviteter. I tillegg ble
det muntlig formidlet at på stedet var det flere sykler som fritt kunne disponeres for å
komme seg til by/strand som lå ca. 2 km unna.

Men gruppen fra NRF Grimstad skriver at de kom til et sted som langt ifra kunne by
på de presenterte tilbud. Første overraskelse var at alle rom/leiligheter inneholdt
såpedispensere som alle var tomme. På fellestoalettet ved bassenget var det ikke
montert dispenser i det hele tatt. Først etter en uke kom det opp en dispenser på
fellestoalettet. På hotellrommene ble det ikke fylt på såpe og deltakerne ble forklart at
det etter hvert skulle komme opp noen andre dispensere. Klager har sendt bilde av såpe
som de fikk ved henvendelse til resepsjonen. 

Minimarkedet hadde hengelås på dørene under hele oppholdet, til tross for at det hele
tiden ble sagt at det skulle åpne om en uke. I resepsjonen var det en liten hylle med bl.a.
vin og vann. I løpet av klagers opphold kom det flere grupper til stedet, og behovet for
vann ble økende. Mandag 11. september gikk resepsjonen tom for vann og det var ikke
blitt fylt på med vann innen klager reiste 17. september. På grunn av stengt minimarked
ble det flere turer med taxi til nærmeste matbutikk for å få handlet litt mat og vann, noe
som ble en ekstra kostnad for deltagerne.

Klager skriver at deltagerne kanskje kunne ha brukt syklene til butikken, men de var i
en ubrukelig stand. De 5 syklene var eirede sykler med morkne og flate dekk. Noen var
også låst, og de ble forklart at man ikke fant nøklene. Deltagerne måtte benytte seg av
taxi for å komme til sjø og strand. Avstanden viste seg å være nærmere 4 km, ikke 2 km,
Deltakernes helse og varmen gjorde det farlig å spasere til og fra for flere i gruppen.

Klager skriver at de ikke kunne oppholde seg rundt det store bassenget ved restauranten
fordi det ikke fantes parasoller. Det var ikke forsvarlig å ligge der i 35-38 grader uten
mulighet for solskjerming. Klager etterspurte parasoller, men det ville ikke komme ble de
fortalt i resepsjonen. Dette bassenget holdt 28 grader. Klager skriver at de mener det ble
sagt at bassenget skulle holde 34 grader. 

Deltagerne ble oppfordret til å benytte seg av saltvannsbassenget hvor trær og pergola
kunne gi noe solskjerming. Men det viste seg at rengjøringsrutinene ikke var helt på plass
rundt dette bassenget. De måtte til slutt be om rens da bassenget ble fullt av grønne
alger. Denne opplevelsen gjorde ønsket om å oppsøke sjø og strand sterkere blant flere
av deltagerne. De fryktet bakterier og infeksjoner ved mye bruk av dette bassenget.

I restaurantene var menyene oversatt via google, noe som bød på problemer med å
forstå hva de serverte. Vertskapet snakket ikke engelsk, kun spansk. Middagen besto
i hovedsak av litt pommes frites og noe kjøtt. Det var en lite innbydende tallerken helt
uten noen form for grønnsaker eller salat. Til frokost kunne de velge mellom skinke, ost
eller syltetøy til brødet. I begynnelsen av oppholdet fikk de ikke noe frukt eller grønt.
Til slutt fikk de agurk og tomat etter å ha bedt om det. Gryn og frokostblandinger sto
nærmest til pynt, for det var ikke satt frem hverken melk eller yoghurt til dette. I løpet
av 14 dager fikk deltagerne tilbud om stekt egg 2 ganger og overkokte, svarte egg 1
gang. Etter å ha bedt om noe mer variasjon fikk de tilbud om halvråtten frukt ved
frokostbuffeen en av de aller siste dagene. I restauranten bar kopper og kar preg av
dårlig oppvask. Man måtte sette vekk flere kaffekopper med rester fra kaffe og leppestift
før man fant en som så ren nok ut til å kunne fylles med drikke. To av reisens deltakere
ble infisert under oppholdet, flere var «uggen» i magen under, og etter, oppholdet.
Klager påstår ikke at det skyldtes maten og hygienen på L’Alfas Oasis, men de kan ikke
skryte på seg god hygiene på hotellet.

Når det gjelder sikkerhet, nevner klager at kjøreporten ble stengt den siste uken.
Gruppen hadde behov for ambulanse to ganger i løpet av disse to ukene. Andre gangen
fikk de åpnet porten, men ambulansen kunne ikke kjøre helt inn grunnet kvister og
greiner som lå igjen etter gartnerens arbeid tidligere på dagen. 

Klager skriver at det innbydelsen står at stedet kunne by på aktiviteter. Deltagerne var
invitert til Boccia på plassen gjennom Helsereisers representant på stedet. Men Boccia-
banen var ubrukelig, og de måtte reise til den norske klubben i Albir for å få spilt boccia
(ekstra utgift). Minigolf-anlegget var heller ikke mye å skryte av. 

Klager har anført at oppholdet ikke svarte forventningene i forhold til den invitasjonen
de fikk før avreise og at oppholdet ble dyrere enn nødvendig. De 7 deltagerne ber derfor
om refusjon for å dekke en del av de ekstra kostnader de har hatt og fordi anlegget ikke
kunne innfri Helsereisers lovnader. 

Klager har anført at svaret de fikk fra Helsereiser inneholder direkte løgn da Helsereiser
skriver at klager fikk tilbud om skyss til butikken og sykkelutleie. Klager skriver at ingen
av de 7 deltakerne fikk dette tilbudet. Det stemmer ikke at Helsereisers representant på
stedet ikke var klar over at resepsjonen var tom for vann. Videre skriver klager at de syv
deltagerne ikke har blitt oppfordret til å klage hver for seg til Helsereiser. 

Klagers krav: 50 % av reisens pris og at Helsereiser innrømmer at hotellet/stedet ikke var
klart for besøk ved gruppens ankomst.  

Det vises for øvrig til korrespondanse fra klager.

Tjenesteyterne har i det vesentlige anført
I forkant av denne saken, mottok Helsereiser en klage på vegne av samtlige deltagere
som Helsereiser har behandlet. Helsereiser forstod det slik at denne besvarelsen ville bli
delt med alle deltagerne på turen, men er usikre på om det har skjedd. Da det så kom en
ny klage fra 7 deltagere, er Helsereisers besvarelse basert på omstendigheter som gjaldt
for samtlige deltagere på gruppereisen, ikke bare de 7 deltagerne fra Grimstad.

Helsereiser anser deltagerne som en helhet i en samlet gruppe med 15 deltagere og 1
gruppeleder. Da Helsereiser besvarte klagen, refererte de til aktiviteter og tilbud som
noen deltagere var med på. Det refereres til tilbud som ble gitt til gruppen, men som ikke
alle valgte å delta på, eller at informasjonen ikke nådde frem til alle.

Tidligere svar er basert på opplysninger gitt av hotellet, restauranten og Helsereisers
reiseleder. Dersom klager oppfatter dette som løgn, beklager Helsereiser dette. Dersom
noen i gruppen mener de ikke har fått – eller hørt om tilbud som Helsereiser har nevnt,
er også dette meget beklagelig. Samtlige deltagere var invitert på informasjonsmøtet
hvor de blant annet gikk gjennom planlagte aktiviteter.

Som det fremkommer i tidligere svar fra Helsereiser, er det spesifisert i invitasjonen til
turen at hotellet i perioden kun hadde et lite minimarked og det forelå ingen planer om
at butikken skulle være åpen i september. Det er uheldig at noen av hotellets ansatte har
sagt at butikken snarlig skulle åpne. I Helsereisers svar av 20. oktober hvor gruppen ber
om refusjon for de ekstra kostnader de har hatt, har Helsereiser bedt deltagerne om å
kontakte Helsereiser individuelt. Dette har ingen gjort.
Helsereiser refererer til sitt svar til gruppen sendt 20. oktober hvor de skriver:
«Vi kan ikke behandle deres ønske om refusjon samlet som en gruppe. De som mener
at de har krav på refusjon for å dekke en del av de ekstra kostnader dere har hatt – ref.
brevet fra dere alle, må sende oss oversikt over de utlegg som de mener at Helsereiser
AS skal refundere.»

Da Norsk Revmatikerforening Grimstad kontaktet Helsereiser AS for å arrangere tur for
sine medlemmer til L`Alfas Oasis, hadde ikke Helsereiser AS publisert reiser til L`Alfas
Oasis i sitt reisetilbud. Helsereiser hadde altså ingen promotering eller opplysninger
om stedet på sine nettsider. Norsk Revmatikerforbund eier eiendommen, og det er nye
spanske drivere, så mye er annerledes enn hva det var før, da NRF selv driftet stedet. De
nye driverne overtok driften i april 2022.

Gruppen fikk ikke tilsendt kopi av beskrivelse av hotellet. Helsereiser hadde ikke
programførte reiser dit da turen ble arrangert eller da medlemmene meldte seg på.
Helsereiser er usikker på om hotellet hadde noen nettsider og kan ikke bekrefte det med
sikkerhet. Hotellets hjemmeside fremgår under: L'Alfas Oasis (lalfasoasis.com). Gruppen
har kun fått invitasjonen, som nemnda har mottatt, hvor det står lite minimarked. Det
var minimarked ved resepsjonen mens gruppen var der, mens butikken som har større
utvalg var stengt.

En knapp uke før gruppen ankom, var Helsereisers representant selv tre døgn på
hotellet, og besluttet at de igjen ville promotere reiser dit. I midten av september,
lanserte Helsereiser reiser til L`Alfas Oasis, som beskrevet på deres hjemmesider.

Det vises for øvrig til korrespondanse fra Helsereiser.

Nemnda bemerker

Klagen gjelder en pakkereise for 7 personer med innkvartering på L’Alfas Oasis, Albir,
Spania i perioden 03.09.2022 - 17.09.2022. Totalpris 140 000 kroner. De 7 deltagerne var
del av en gruppereise på 15 personer og 1 gruppeleder. 

Det er klaget på en rekke forhold ved hotellet herunder manglende såpe, lite utvalg mat,
manglende parasoller, manglende minimarked, dårlig renhold i basseng, ubrukelige
sykler og dårlig aktivitetstilbud. 

Klagers krav: 50 % av reisens pris og at Helsereiser innrømmer at hotellet/stedet ikke var
klart for besøk ved gruppens ankomst.

Samlet sett utgjør forholdende avvik fra avtalen og klager bør tilkjennes et prisavslag.
Nemnda setter dette til 2 000 kroner per person som totalt sett tilsvarer 14 000 kroner.
Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.