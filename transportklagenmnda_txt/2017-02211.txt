Vedtak i Transportklagenemnda - Fly

Sammendrag

Krav om refusjon av ekstra utgifter i forbindelse med endret ankomststed.

Dato
20.06.2018

Saksnummer
2017-02211

Tjenesteytere
Norwegian

Klager har i det vesentlige anført

Klager med reisefølge hadde bestilt reise med Norwegians DY1602 25. juni 2017 fra
Oslo (OSL) til Genève (GVA). Flyvningen ble kansellert og passasjerene ble ombooket til
DY1402 25. juni 2017 fra Oslo (OSL) til Nice (NCE). 

Ettersom endelig ankomststed ble endret til Nice sjekket klager med følge inn på hotell i
påvente av tilbud om alternativ transport fra Norwegian. Etter tre dager venting besluttet
klager å leie bil for å kjøre videre til Genève. 

Klager krever derfor refusjon av hotell i Nice og utgifter til leiebil, drivstoff og bompenger,
til 1 180 euro.

Tjenesteyterne har i det vesentlige anført
Klager med reisefølge skulle reise med Norwegians DY1602 25.06.2017 fra Oslo (OSL)
til Genève (GVA). Flyvningen ble kansellert og passasjerene ble ombooket til DY1402
25.06.2017 fra Oslo (OSL) til Nice (NCE). 

Klager har allerede fått EU-kompensasjon pålydende 800 euro (7 577 kroner) 25. juni
2017, samt refusjon av kostnader for leiebil fra Nice til Genève til 115 euro. Klager krever
nå refusjon av ytterligere kostnader, herunder hotell i Nice, to dager med leiebil og
udokumenterte utgifter til bompenger og bensin. 

Etter at klager ble ombooket til DY1402 fra Oslo til Nice ankom klager Nice rundt kl. 11.00
25. juni 2017. Fra flyplassen Nice til Genève er det rundt 300 kilometer. Norwegian har
derfor valgt å imøtekomme utgifter for leiebil. Siden regningen for leiebilen på 3 250,62
kroner var for tre dager ble det en tredjedel av kostnaden refundert. 

Når det gjelder klagers krav om refusjon av tre netter på hotell i Nice pluss tre dager med
leiebil i Frankrike kan det ikke forventes at flyselskapet skal stå for disse utgiftene. Klager
valgte selv å ikke reise til Genève med en gang og således påta seg en høyere kostnad
enn normalt. 

Etter alminnelige erstatningsregler har passasjerer en tapsbegrensningsplikt. Det er på
det rene at det bør kunne forventes av flyselskapet at passasjerer kommer seg frem til
opprinnelig destinasjon så raskt som mulig. At klager velger å tilbringe noen dager i Nice
bør ikke heftes flyselskapet. Klager har benyttet seg av det dyreste alternativet og med
det pådratt seg en unødvendig kostnad. 

Norwegian viser videre til EU-forordning 261/2004 som fastslår at erstatning som
gis i henhold til forordningen kan trekkes fra erstatning som gis på annet grunnlag.
Passasjeren har krav på standarderstatning dersom vilkårene for dette er til stede.
Foreligger en rett til erstatning som ikke er regulert av forordningen skal denne
implementeres i standardkompensasjonen. 

Norwegian kan derfor ikke imøtekomme krav om refusjon av ytterligere utgifter.

Nemnda bemerker

Norwegian har tilkjent klager standarderstatning og leiebilutgifter for en dag.

Klager har i tillegg krevd dekket tre dager på hotell i Nice og leiebilutgifter i ytterligere to
dager. 

Nemnda mener at klager måtte ha anledning til å avvente situasjonen i Nice, da
Norwegian i utgangspunktet har en plikt til å frakte klager til endelig destinasjon.
Klager besluttet til slutt å kjøre bil til Genève. Det betyr ikke han dermed må dekke
utgiftene til hotell i Nice selv. Utgifter til minibar, strand etc., kan imidlertid ikke kreves
dekket.  Nemnda mener videre at leiebilutgifter i én dag er tilstrekkelig. Dette må anses
som utgifter etter EU-forordningen artikkel 8 og 9, som ikke skal komme til fradrag i
standarderstatningen.  

Erstatningen fastsettes til kroner 1 083 for leiebil og 254 euro for én hotellovernatting.

Vedtak

Transportklagenemnda - fly anbefaler at Norwegian utbetaler til klager kroner 1 083 i
utgifter til leiebil og 254 euro i hotellutgifter.