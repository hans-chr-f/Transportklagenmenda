Vedtak i Transportklagenemnda - Fly

Sammendrag

Krav om standarderstatning som følge av kansellering og refusjon av nye flybilletter.
Tordenvær, forsinkelser ved fylling av drivstoff og besetning som gikk ut på tid.

Dato
11.06.2020

Saksnummer
2019-04188

Tjenesteytere
Norwegian Air Shuttle

Klager har i det vesentlige anført

Torsdag 25. juli 2019 skulle klager reise med D82808 fra London til Oslo. Flyet skulle gå
fra London kl. 19.10. Flyvningen ble imidlertid kansellert.

Klager anfører at flyet ble stående mer enn fem timer på rullebanen før det ble
kansellert. Han anfører at han deretter ble henvist til serviceskranken på flyplassen, men
der var det anslått to timers ventetid. Klokken var da nærmere ett om natten. Klager
forsøkte å ringe Norwegian, men kom ikke gjennom. Klager anfører at det i en annen
skranke ble opplyst om at det ikke var mulig å få hotellovernatting. Klager anfører videre
at han ikke var blitt tilbudt mat om bord på flyet, kun snacks.

Klager sjekket Norwegians nettsted, hvor det fremgikk at det ikke var noe tilgjengelig
fly før søndag. Klager anfører at han var nødt til å være hjemme til fredag kveld. Han
søkte derfor etter alternativer på Finn.no, og der fant han en reise fra Bristol via
Barcelona til Oslo. Denne ble tilbudt av Kiwi.com og kostet i overkant av 6700 kroner,
men omstendighetene tatt i betraktning virket dette som et fornuftig valg. Kort tid etter
fikk han imidlertid en SMS om at det var satt opp en alternativ flyvning med Norwegian
kl. 06.40 neste morgen. Klokken var da nærmere to om natten. Han besluttet seg for å
benytte denne flyvningen hjem.

Klager krever standarderstatning i henhold til EU-forordning 261/2004 for kanselleringen
og refusjon av de nye flybillettene på 6711,45 kroner.

Tjenesteyterne har i det vesentlige anført
Flyvningen D82808, som skulle gjennomføres av flymaskinen EIFHY, ble kansellert
som følge av dårlige værforhold ved Gatwick lufthavn. Om ettermiddagen den 25. juli
2019 oppsto det tordenvær som ikke gikk over før dagen etter. Det ble utstedt et 13-
timers farevarsel på gult nivå, og værforholdene påvirket alle ankomster og avganger på
Gatwick lufthavn.

Det dårlige været påvirket også fyllingen av drivstoff. Som fremlagt dokumentasjon
viser, er det vanlig praksis å avbryte fylling av drivstoff når det er tordenvær.
Operations Control Center Manager har også bekreftet at flyvningene var underlagt
lufttrafikkrestriksjoner den 25. juli 2019. Når en flyvning kanselleres, lagres imidlertid ikke
informasjon om slot-tider i Norwegians systemer og ikke hos Eurocontrol.

Den lange ventetiden medførte at besetningen til slutt gikk ut på tid og måtte ha sin
lovpålagte hviletid.

Det ble satt opp en erstatningsflyvning med avgang kl. 06.40 neste dag. Dette var et
rimelig tiltak i henhold til EU-forordning 261/2004. Det var ingen andre tiltak Norwegian
kunne ha iverksatt for å forkorte forsinkelsen. Da forholdene påvirket alle fly og
flyselskaper, ville heller ikke omruting med andre flyselskaper eller wetlease ha vært et
alternativ i dette tilfellet.

I henhold til EU-domstolens avgjørelse i saken C-407/07 (Sturgeon) har passasjerene
rett til erstatning etter artikkel 7 i EU-forordning 261/2004 når de ankommer endelig
bestemmelsessted minst tre timer etter opprinnelig planlagt ankomsttid. Flyselskapet
er imidlertid unntatt plikten til å betale erstatning dersom årsaken til forsinkelsen er
ekstraordinære omstendigheter utenfor flyselskapets kontroll.

Norwegian anser at driftsforstyrrelsen i dette tilfellet var forårsaket av dårlige
værforhold, som var utenfor flyselskapets kontroll. På bakgrunn av dette kan ikke klagers
krav imøtekommes.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Norwegian har fremlagt dokumentasjon som viser at det var tordenvær ved Gatwick
lufthavn den aktuelle dagen. Det er opplyst om at dette førte til restriksjoner i
forbindelse med flyenes slot-tider. Videre førte det også til lengre køer for drivstoff enn
normalt. Forsinkelsen ble dermed etter hvert så stor at besetningen gikk ut på tid og
måtte ha sin lovpålagte hvile. Etter nemndas syn må dette anses som en ekstraordinær
omstendighet i forordningens forstand, som ikke kunne vært unngått selv om alle
rimelige tiltak var truffet. Det er derfor ikke grunnlag for krav om standarderstatning.

Klager har opplyst om at det var anslått at det ville ta to timer før han fikk hjelp i
serviceskranken på flyplassen, og at han ikke kom gjennom på telefon. Han valgte derfor

å kjøpe nye billetter via Kiwi.com. Kort tid etter at billettene var kjøpt, fikk han tilbud om
omruting fra Norwegian.

Kanselleringen skjedde i juli og således på et svært travelt tidspunkt. Nemnda bemerker
på generelt grunnlag at flyselskapet må gis noe tid til å organisere omruting. Det er i
utgangspunktet klagers eget ansvar dersom man velger å kjøpe egne billetter uten å
avvente situasjonen noe. Norwegian ga her et rimelig omrutingstilbud, som klager valgte
å benytte. Nemnda mener at klager i denne situasjonen selv må bære tilleggsutgiftene til
nye flybilletter.

Vedtak

Transportklagenemnda - fly anbefaler ikke at klager gis medhold.