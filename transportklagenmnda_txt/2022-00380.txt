Vedtak i Transportklagenemnda - Fly

Sammendrag

Krav om refusjon av billett grunnet kansellert flyvning.

Dato
04.11.2022

Saksnummer
2022-00380

Tjenesteytere
Norwegian Air Shuttle
Mytrip

Klager har i det vesentlige anført

Klager skulle reise med Norwegian fra Harstad til Dublin via Oslo den 27. februar 2022
(rutenummer DY365 og DY1362). Flybilletten var kjøpt via reisebyrået Mytrip.

Den 20. januar 2022 fikk klager beskjed om at flyvningen var kansellert. Det ble ikke
oppgitt noen grunn. 

Klager har fremsatt krav om erstatning/refusjon i henhold til EU-forordning 261/2004.
Klager har presisert i klageskjemaet at det er flyvning DY365. han krever refusjon av.

Klager bemerker at han ikke er fornøyd med Norwegian sitt tilsvar til nemnda. Det var
umulig å rekke videreforbindelsen fra Oslo til Dublin på søndag grunnet kanselleringen.
og varselet var ikke presist. Klager fikk heller ingen varsel om at han var booket om til
DY363.  Det kostet klager dyrt å komme tilbake til Oslo. Klager måtte også reise tidligere
fra Lofoten og overnatte i Oslo.  Det gikk ingen flyvninger på lørdagen eller søndagen
som ville gjort at klager rakk videreforbindelsen fra Oslo til Dublin (som fortsatt var
bekreftet). Klager mener Norwegian fortsatt plikter å refundere billettkostnaden for den
kansellerte flyvningen.

Klager kjøpte ny flybillett Leknes-Bodø-Oslo (466,28 EUR) og overnattet to netter på
hotell i Oslo (1790 NOK (183,25 EUR ble trukket fra klagers bank)).  Han benyttet så sin
opprinnelige Norwegian-flyvning (videreforbindelsen) fra Oslo til Dublin.

Tjenesteyterne har i det vesentlige anført
Norwegian har anført følgende: 

Klager ønsker en refusjon av billett til DY365. Denne flyvningen ble kansellert grunnet
covid-19. Klager ble ombooket til DY363 samme dag, men valgte å ikke reise med
denne flyvningen. Billettypen til klager var "Low fare". Denne billetten har ingen
avbestillingsbeskyttelse, ettersom de er ikke-refunderbare. Det vises til vedlegg med
informasjon om Norwegian sine ulike billettyper. Norwegian kan imidlertid refundere
skatter/avgifter og vil gjøre dette.

For å kunne refundere skatter og avgifter trenger Norwegian klager sine bankdetaljer,
samt noen andre detaljer (det vises til nærmere detaljer i Norwegian sitt tilsvarsbrev). 

Norwegian har videre vurdert om klager har rett på EU-kompensasjon i henhold til EU-
forordning 261/2004. I henhold til forordningens artikkel 5 1 c) kan passasjeren være
berettiget standarderstatning dersom deres flyvning blir kansellert, med mindre de
informeres om kanselleringen mer enn to uker før avgang.

Klager ble informert om kanselleringen den 20. januar 2022. Dette i henhold til
Norwegian sine systemer og informasjon oppgitt av klager selv. Basert på dette er ikke
passasjeren berettiget standardkompensasjon.

Mytrip har anført følgende:

Marco Polo Travel AS, Mytrip, avslår klagers krav på kompensasjon i henhold til EU-
forordning 261/2004, samt refusjon, da bookingen ikke er booket gjennom Marco Polo
Travel AS. Den nevnte reisen er booket via ie.mytrip.com tilhørende OY SRG Finland AB.
Kravet bør rettes dit. Forøvrig kan krav om kompenasjon etter EU-forordning 261/2004
kun rettes mot flyselskap.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker
før planlagt avgangstid. Klager har opplyst at han fikk beskjed om kanselleringen av
flyvningen mer enn to uker før avreise. Klager har derfor ikke krav på standarderstatning
jf. EU-forordning 261/04 artikkel 5. 

Ved kansellering har en valget mellom full refusjon eller omruting, jf. EU-forordning
261/2004 artikkel 8. 

Slik nemnda oppfatter det var klager sin intensjon å fortsatt reise. Klager har forklart
at han ikke fikk noen beskjed om omruting, og at han arrangerte dette på egenhånd.
Slik nemnda oppfatter det ble Norwegian-flyvningen fra Oslo til Dublin benyttet, men
klager kjøpte ny billett fra Harstad til Oslo for å rekke denne flyvningen.  Slik nemnda ser
det har klager før avreisen ikke tatt et konkret valg om enten full refusjon av hele reisen
eller omruting. Ettersom flyvningen fra Harstad til Oslo (DY365) ble kansellert og ikke
benyttet, mener nemnda at Norwegian bør refundere dette segmentet slik klager krever.
Nemnda kan ikke se at det er dokumentert noe sted at klager fikk eller aksepterte et
omrutingstilbud fra Norwegian.

Klager har krav på å få dekket sine utgifter til omruting med EUR 466,28 til ny flybillett
Leknes-Bodø-Oslo, samt hotellovernatting med kr 1 790. Han benyttet sin opprinnelige
flyvning til Dublin, og hadde ikke ekstrakostnader knyttet til dette. Eventuell refusjon av
opprinnelig billett kommer til fradrag.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norwegian dekker klagers tilleggskostnader med
EUR 466,28 (flybillett) og NOK 1 790 (hotell).