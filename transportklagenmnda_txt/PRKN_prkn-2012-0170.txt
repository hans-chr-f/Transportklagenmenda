Vedtak i Pakkereisenemnda

Sammendrag

Saken gjelder ødelagt innsjekket bagasje. Klager anfører at han hadde kjøpt på Mallorca
en ca. 75 cm høy Buddah-statue. Han spurte Star Tours representant på bussen og på

flyplassen hvordan den skulle sendes fordi den var knuselig. De sa at den skulle sendes
som spesialbagasje, På Gardermoen kom pakken på transportbåndet sammen med annen

bagasje og den var knust i mange deler. Den hadde kostet 217 euro som kreves dekket.

Dato
07.02.2013

Saksnummer
170/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 13.500,-

Saken gjelder:

Saken gjelder ødelagt innsjekket bagasje.

Klager anfører at han hadde kjøpt på Mallorca en ca. 75 cm høy Buddah-statue.

Han spurte Star Tours representant på bussen og på flyplassen hvordan den skulle sendes
fordi den var knuselig. De sa at den skulle sendes som spesialbagasje,

På Gardermoen kom pakken på transportbåndet sammen med annen bagasje og den var
knust i mange deler. Den hadde kostet 217 euro som kreves dekket.

Star Tour - og TUI fly Nordic - har avist kravet. De har vist til informasjon om at bagasje
som sjekkes inn skal være pakket for å tåle å bli lastet med annen bagasje og at ømtålig
gods ikke skal pakkes i den bagasje som sjekkes inn.

Nemnda bemerker:

Reklamasjonsnemnda har tidligere lagt til grunn at det er en del av turarrangørs plikt etter
pakkereiseloven å få kundens bagasje frem til bestemmelsesstedet både på utreise og
hjemreise. Hvis bagasje blir borte eller skadet på grunn av uforsvarlig behandling, kan det
etter omstendighetene medføre ansvar for turarrangør.

Luftfartsloven § 10-18 fastsetter at flyselskapet er ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset. Ved pakkereiser blir turarrangør ansvarlig etter denne bestemmelsen, jf.
pakkereiseloven § 6-5 annet ledd.

Klager fikk i dette tilfelle informasjon om at statuen måtte sjekkes inn som spesialbagasje.
Det innebærer ikke at bagasjen blir håndtert forsiktigere enn annen bagasje, men at den på
grunn av størrelse, vekt, utforming eller lignende blir sjekket inn separat for å lette den videre
bagasjehåndtering og hindre forsinkelse.

All bagasje som fraktes med fly, også spesialbagasje, utsettes for relativt store belastninger
under håndtering på flyplassen og ved lasting og lossing.

All innsjekket bagasje må derfor pakkes for å tåle slik håndtering.

Etter en samlet vurdering finner reklamasjonsnemnda det mest sannsynlig at statuen i
dette tilfelle ble ødelagt som følge av dens egen beskaffenhet og/eller at den ikke var pakket
tilstrekkelig godt inn.

Vedtak:

Reklamasjonsnemnda for pakkereiser kan ikke anbefale at det gis noen erstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Vigdis Fiske, Amisol AS