Vedtak i Transportklagenemnda - Fly

Sammendrag

Krav om full erstatning for skadet koffert - fradrag for slitasje og verdiforringelse

Dato
16.03.2022

Saksnummer
2021-01136

Tjenesteytere
SAS

Klager har i det vesentlige anført

Klager reiste med SAS med SK4416 den 9. mai 2021 fra Oslo til Tromsø. Klager anfører
at kofferten hennes ble ødelagt på reisen. Klager har i sin klage til SAS forklart at det er
håndtaket som ble ødelagt. Klager har fått en skaderapport fra koffertforhandler Morris
hvor det fremgår at klagers koffert ikke kan repareres. 

Klager forklarer at SAS har refundert kr. 1260 NOK. SAS har redusert beløpet med 60%
av summen klager opplyste at kofferten kostet, kr. 2500, fordi kofferten ble kjøpt for 6
år siden. Klager er ikke enig i dette og mener hun skal ha tilbakebetalt kr. 2500. Klager
forklarer at hun forventer ikke å gå i tap når hun skal kjøpe ny koffert og mener det
økonomiske tapet skal dekkes i sin helhet. Klager anfører at det var ingen svakhet med
kofferten som førte til at kofferthåndtaket ble ødelagt og hun ser derfor ingen grunn til å
korte ned erstatningen på kofferten.

Klager viser til innsendt dokumentasjon i saken. 

Klager krever at SAS skal dekke hele beløpet for en tilsvarende koffert som er ødelagt til
kr. 2500.

Tjenesteyterne har i det vesentlige anført
SAS har ikke inngitt tilsvar til Transportklagenemnda, til tross for gjentatte henvendelser.

Nemnda bemerker

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Nemnda legger til grunn at det oppsto skade på klagers bagasje da den ble transportert
av SAS på SK4416 den 9. mai 2021 fra Oslo til Tromsø. Det vises til fremlagt damage
report utskrevet på flyplassen. SAS har også akseptert at klager har et krav. Det er
størrelsen på erstatningen som er omtvistet. 

SAS har refundert 1260 kroner til klager. SAS har redusert klagers erstatningssum
med 60 % av oppgitt kjøpspris. Klager er ikke enig i dette og mener hun skal ha full
erstatning.  

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg en tilsvarende koffert.
Passasjeren skal imidlertid ikke tjene på skaden, og det gjøres derfor fradrag for slitasje
og verdiforringelse ellers på den skadede gjenstanden.

Klager har fremlagt en skaderapport fra koffertforhandler Morris hvor det fremgår
at en ny lignende koffert koster mellom kroner 2000-2300 og at kofferten ikke lar
seg reparere. Videre har klager fremlagt bilder av skaden. Klager har i sin klage til
SAS opplyst at kofferten ble kjøpt i 2015, slik at kofferten var 6 år gammel da skaden
skjedde. Basert på bekreftelse fra koffertforhandleren legger nemnda til grunn en
gjenanskaffelsesverdi på 2300 kroner. Fra utgangspunktet på 2300 kroner gjøres det, i
tråd med fast nemndspraksis, et skjønnsmessig fradrag for slitasje på 10 % per år, altså
et fradrag på 60 % i dette tilfellet, som utgjør 920 kroner i dette tilfellet. 

SAS har tilbudt klager 1260 kroner, og nemnda anbefaler derfor at SAS utbetaler 1260
kroner til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 1260 kroner i erstatning for den
ødelagte kofferten dersom beløpet ikke allerede er utbetalt.