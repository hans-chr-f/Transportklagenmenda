Vedtak i Pakkereisenemnda

Sammendrag

Krav om prisavslag grunnet støy og manglende aircondition.

Dato
14.11.2018

Saksnummer
2018-02620

Tjenesteytere
Norwegian Holidays

Klager har i det vesentlige anført

Klager bestilte en pakkereise for to personer med innkvartering på Hotel Gdansk,
Gdansk, Polen i perioden 16.07.2018 - 19.07.2018. Totalpris kr. 6.589.

Klager var ikke fornøyd med:
- Manglende aircondition
- Støy fra nærliggende byggearbeider

Det var full byggevirksomhet rett utenfor klagers hotellrom. 13 - 14 arbeidere jobbet
fra tidlig morgen til kveld med å reise et betongbygg som genererte mye støy. Dette ble
klager ikke informert om ved bestilling.

I tillegg var aircondition-anlegget på rommet ute av drift to av fire dager, noe som førte
til ubehagelig varme og lite nattesøvn. Klager snakket med de ansatte på hotellet flere
ganger, uten å få tilbud om et annet rom. Klager ble informert om at dette var et generelt
problem på hele den nye delen av hotellet. Klager forventet mye mer av et 5-stjerners
hotell.

Det vises for øvrig til korrespondanse fra klager.

Tjenesteyterne har i det vesentlige anført
Norwegian Holidays ble ikke kontaktet under oppholdet og hadde derfor ingen mulighet
for å kunne bistå med hjelp på plass.

Norwegian Holidays anfører at klager skulle ha tatt kontakt med Norwegian Holidays
som er arrangør for den kjøpte pakkereisen da han ikke fikk hjelp i hotellresepsjonen. 

Klager hadde kontaktinformasjonen til Norwegian Holidays på hotellkupongen. Dette
fremgår også av vilkårene som klager aksepterte i forbindelse med bestillingen, jfr.
"8.2.3 Reklamasjon Den reisende plikter å gi Norwegian Holidays beskjed innen rimelig
tid dersom han oppdager en mangel som vil gi ham rettigheter etter pakkereiseloven.
Oppdages mangelen etter at pakkereisen har tatt til, må kunden så vidt mulig reklamere
umiddelbart på stedet, slik at avhjelp vil være mulig. Uansett så må klage være fremsatt
senest 4 uker etter reisens avslutning. https://www.norwegianholidays.com/no/om-oss/
brukervilkar/"

Klagen ble sendt til feil adresse - tilhørende flyselskapet Norwegian Air Shuttle - den
22.07.2018. Norwegian Holidays mottok klagen den 06.09.2018 og svarte klager
samme dag. Reisen ble avsluttet den 19.07.2018. I henhold til fristen for å reklamere på
pakkereisen senest 4 uker etter hjemkomst, har klager ikke overholdt denne fristen. 

Norwegian Holidays kan ikke se at det foreligger grunnlag for prisavslag. 

Det vises for øvrig til korrespondanse fra Norwegian Holidays.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Klageren tok ikke saken opp med Norwegian Holidays etter at hotellet ikke kom frem
til en tilfredsstillende løsning. Arrangøren fikk følgelig ikke anledning til å avhjelpe
mangelen. Mangelen gir da normalt ikke rett til prisavslag.

Nemnda legger på bakgrunn av dokumentasjonen til grunn at klageren ikke har fulgt
klagereglene.  Både i medhold av Alminnelige vilkår for pakkereiser og arrangørens
egne klageregler, som er en del av avtalen, har klageren en aktivitetsplikt.  Grunnen til
dette er at arrangøren har en rett til å utbedre mangler før det eventuelt blir aktuelt å
vurdere prisavslag. Nemnda finner det sannsynlig at klageren ville ha fått byttet rom til
et som ikke var så eksponert for støy og med et fungerende aircondition-system hvis
arrangøren hadde fått anledning til å legge litt press på hotellet. Når klageren ikke har
gitt arrangøren anledning til å utbedre, vil en klage i ettertid som hovedregel ikke føre
frem. Det gjelder også i denne saken.

Saken behandles etter pakkereiseloven av 1995 og alminnelige vilkår av 1. januar 2015.
Reklamasjonsfristen er i utgangspunktet fire uker, men nemnda behandler saken fordi
det etter nemndas syn foreligger særlige grunner som gjør dette rimelig. Klagen er
fremsatt innen fristen, men på grunn av navneforveksling innen Norwegiansystemet
kom klagen frem til riktig adressat etter utløpet av fristen.

Nemnda finner ikke å kunne anbefale at det gis prisavslag i denne saken.

Vedtak

Pakkereisenemnda finner ikke å kunne anbefale at det gis prisavslag.