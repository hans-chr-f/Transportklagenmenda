Vedtak i Transportklagenemnda
- Kollektivreiser

Sammendrag

Krav om refusjon av ekspedisjonsgebyr ved refusjon av årskort.

Dato
09.11.2020

Saksnummer
2020-02753

Tjenesteytere
Ruter

Klager har i det vesentlige anført

Klager oppsøkte Ruter sitt kundeservice-kontor ved Jernbanetorget den 29. juli 2020 for
å få refundert sitt ikke-aktiverte årskort for 4 soner. Der fikk klager beskjed om at de ikke
tok imot kort på grunn av corona. Klager fikk videre opplyst at han kunne sende inn et
elektronisk skjema på Ruter sin nettside og at han da ville få refundert hele beløpet på kr
19 090 til sin bankkonto, uten noen form for administrasjonsgebyr. Det klager fikk fortalt
var i tråd med hans tidligere erfaringer ved refusjon av ikke-aktiviserte årskort.

Klager sendte inn det elektroniske skjema og fikk refundert årskortet, med et fratrekk
på kr 100 i administrasjonsgebyr. Klager viser til at det er vesentlig forskjell mellom hans
ikke-aktiverte årskort og andre kort som er blitt brukt og dermed krever omregning
for å finne riktig refusjonsbeløp. Klager viser til at det fremgår av Ruters hjemmeside
at refusjon av «Aktiverte og delvis benyttede billetter» og «Ubrukte eller ikke-aktiverte
billetter» er på to adskilte avsnitt. I tilknytning til førstnevnte må man betale kr 100 i
administrasjonsgebyr, mens man slipper å gjøre dette ved refusjon av ikke-aktiverte
billetter.

Klager viser videre til at dersom man sammenligner Ruter sin praksis med andre
sammenlignbare forretninger som har åpen retur innen fire uker, er det vanlig at man får
hele beløpet så lenge varen ikke er åpnet eller emballasje er intakt. Man trenger ikke å
betale kr 100 i gebyr for å levere varen tilbake. Klager viser for øvrig til at han har fått full
refusjon uten fratrekk av administrasjonsgebyr helt siden 2014. Ruter har også tidligere
hatt samme refusjons- og gebyrforskrifter. Klager har vedlagt dokumentasjon på årskort
kjøpt i henholdsvis 2016, 2017, og 2018 hvor han får fått full refusjon av ikke-aktiverte
årskort.

Klager krever at Ruter tilbakebetaler kr 100 som de har trukket i administrasjonsgebyr.

Tjenesteyterne har i det vesentlige anført
Ruter har vist til at klager henvendte seg til dem den 23. august 2020 vedrørende
refusjon av ubrukt 365-dagersbillett gyldig for alle soner kjøpt 20. desember 2019. Ruter
viser til at det fremgår av deres refusjonsregler at «Refusjonsbeløpet regnes fra den
dagen vi mottar forespørselen om refusjon fra deg. Husk at du må betale 100 kroner i
gebyr per ekspedisjon, og at vi ikke refunderer selve reisekortet, kun billetten du har i
kortet».

Ruter avviser klagers krav på refusjon av ekspedisjonsgebyr.

Nemnda bemerker

Klager krever refusjon av ekspedisjonsgebyr på kr 100 ved refusjon av ikke-aktivert
årskort.

Det følger av Ruters refusjonsregler at refusjonsbeløpet regnes ut fra den dagen Ruter
mottar forespørsel om refusjon. Det fremgår videre at det man må betale kr 100 i gebyr
per ekspedisjon og at det kun er billetten i kortet som refunderes.

Det spesifiseres ikke om ekspedisjonsgebyret kun knytter seg til aktiverte/delvis brukte
billetter eller ikke-aktiverte billetter. Nemndas forståelse av refusjonsreglene er at
ekspedisjonsgebyret gjelder alle typer refusjoner, noe som fremgår av de innledende
bestemmelser. At klager tidligere ikke har blitt trukket gebyr, endrer ikke på dette. 

Nemnda kan derfor ikke se at det er grunnlag for at klager skal få refundert
ekspedisjonsgebyret

Vedtak

Transportklagenemnda – Kollektiv finner ikke grunnlag for at klager skal gis medhold.