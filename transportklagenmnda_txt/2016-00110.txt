Vedtak i Transportklagenemnda - Fly

Sammendrag

Beregning av flygningens lengde i forbindelse med standarderstatning.

Dato
31.10.2016

Saksnummer
2016-00110

Tjenesteytere
Germanwings

Klager har i det vesentlige anført

Klager skulle reist fra Madrid til Oslo via Hamburg den 8. juli 2015 kl. 14:05. 

Da klager mellomlandet i Hamburg, ble det gitt beskjed om at flyvningen videre fra
Hamburg til Oslo var kansellert. Germanwings har utbetalt en standarderstatning på 250
euro per person. Klager mener at de har rett til en standarderstatning på 400 euro per
person. Han viser til at de kom mer enn tre timer forsinket frem til Oslo og at avstanden
mellom Madrid og Oslo som må legger til grunn. Han viser til nemndas avgjørelse i sak
0118/15 F.

Klager krever standarderstatning 400 euro per person. 

Tjenesteyterne har i det vesentlige anført
Som følge av at det oppstod hindringer på flyvningens «sub-segment
(delstrekning)» (HAM-OSL), vil kompensasjonen i henhold til gjeldende lovgivning være
avhengig av lengden på den andre etappen. 

Flyselskapet har derfor utbetalt en kompensasjon for den kansellerte flyvningen fra
Hamburg til Oslo, pålydende 250 euro per person.

Germanwings kan ikke imøtekomme klagers krav om standarderstatning pålydende 400
euro per person.

Nemnda bemerker

Kansellering gir rett til standarderstatning etter EU-forordning 261/2004 artikkel 5.
Det samme gjør forsinkelser som gjør at passasjeren kommer frem til det endelige
bestemmelsesstedet mer enn tre timer etter planlagt ankomsttid. Størrelsen på
kompensasjonen avhenger av flygningens lengde. Om avstandsberegningen heter det i
forordningen artikkel 7 nr. 1 annet ledd:

Avstanden skal beregnes på grunnlag av det siste bestemmelsesstedet der nektet
ombordstigning eller innstilt flygning førte til at passasjerens ankomst forsinkes i forhold
til planlagt ankomsttid.

Klager hadde en sammenhengende billett fra Madrid til Oslo via Hamburg. Flygningen
fra Madrid til Hamburg gikk uten problemer, og klager ankom Hamburg uten forsinkelse.
Flyet fra Hamburg til Oslo ble kansellert, og det gir rett til standarderstatning. Det var
hendelsen i Hamburg som førte til at klager kom forsinket til Oslo, og det er følgelig
avstanden fra Hamburg til Oslo som er styrende for standarderstatningens størrelse.
Avstanden er under 1 500 kilometer, og standarderstatningen er på 250 euro per person.

Nemnda kan følgelig ikke anbefale at klager gis medhold,

Til klagers henvisning til sak 0118/15F bemerker nemnda at kanselleringen i den saken
skjedde på første avgangssted som var Oslo. Dersom klager hadde kommet forsinket
frem til Brasil, ville avstanden Oslo – Brasil vært avgjørende for kompensasjonens
størrelse. Klager ble imidlertid omrutet slik at han rakk flyet fra Lisboa. Kanselleringen
fikk følgelig kun betydning for flygningen Oslo – Lisboa.

Vedtak

Transportklagenemnda-fly finner ikke å kunne anbefale at klager gis medhold.