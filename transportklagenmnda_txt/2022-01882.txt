Tjenesteyter følger ikke vedtaket i saken (31.01.2023)
Kommentar fra tjenesteyter:

Norwegian er uenige i grunnlaget for vurderingen av saken og dens støttedokumenter.

Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
20.01.2023

Saksnummer
2022-01882

Tjenesteytere
Norwegian Air Shuttle

Klager har i det vesentlige anført

Klager (fire personer) skulle reise fra Oslo til Gdansk den 26. juni 2022 kl 17.55 med
DY1054. Da klager var ankommet Gardermoen for avreise den 26. juni mottok han en
sms fra Norwegian om at flyvningen var kansellert. Klager ble booket om til samme
flyvning påfølgende dag. 

Klager krever standarderstatning i henhold til EU-forordning 261/2004, samt refusjon av
utgifter transport til og fra Gardermoen den 26. juni, drosje kr 999 + buss kr 637.

Tjenesteyterne har i det vesentlige anført
Flight DY1054 ble kansellert på grunn av en streik blant flyteknikere fra Norsk Flytekniker
Organisasjon (NFO). Streiken varte fra 18. til 28. juni 2022. 

Retten til standardisert kompensasjon/utgifter i forbindelse med en kansellering, er
regulert i EU-forordning 261/2004. Der står følgende:

‘’På samme måte som under Montrealkonvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige
tiltak var truffet. Slike omstendigheter kan særlig inntreffe ved politisk ustabilitet,
værforhold som gjør det umulig å gjennomføre vedkommende flyging, sikkerhetsrisiko,
uforutsette mangler ved flysikkerheten og streiker som påvirker driften til det utførende
luftfartsselskap.’’

EU forordningen 261/2004 slår altså fast at streik som påvirker driften til et flyselskap,
utgjør en ekstraordinær omstendighet.

Etter pilotstreiken i SAS i 2019, behandlet EU-domstolen en sak hvor de ble bedt om å
vurdere om streik i eget selskap ville utgjøre en ekstraordinær omstendighet og dermed
frita flyselskapene for kompensasjon/utgifter. Dommen slår fast at streik er en del av den
alminnelige aktiviteten av å drive flyselskap og således ikke ekstraordinær. Dette alene er
ikke tilstrekkelig for å pålegge flyselskapet å utbetale kompensasjon/utgifter, det må også
være et forhold innenfor flyselskapets kontroll for at passasjerene skal være berettiget til
kompensasjon/utgifter.

Dommen påpekte at SAS kunne ha påvirket utfallet av forhandlingene med sine piloter
og at det derfor ikke var utenfor deres faktiske kontroll. SAS ble derfor dømt til å betale
kompensasjon/utgifter. Streiken som ble iverksatt av Norsk Flytekniker Organisasjon
("NFO") etter brudd i forhandlingene med Næringslivets Hovedorganisasjon (NHO) var
av en annen karakter enn den som omtales i dommen fra EU domstolen. Norwegian
var ikke en direkte part og hadde således begrenset mulighet til å påvirke utfallet av
forhandlingene og dermed unngå streik. I realiteten så betyr det at selv om Norwegian
hadde ønsket å imøtekomme
kravene til sine teknikere, ville flyselskapet fortsatt ha blitt dratt inn i streiken. Man kan
ikke reservere seg fra å være bundet av en tariffavtale.

Dommen kan derfor ikke benyttes som relevant rettspraksis, og det er EU-forordning
261/2004 som er gjeldende lovverk for klagers krav.

Norwegian kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Norwegian har uttalt og underbygget med dokumentasjon at kanselleringen av DY1054
skyldtes streik hos flyteknikere. 

EU-forordningen nevner i sin fortale at streik kan være en slik ekstraordinær
omstendighet. Forordningen sier imidlertid ikke at enhver streik som rammer
flyselskapets drift, må anses å ligge utenfor dets kontroll. 

I 2019 mottok EU-domstolen en anmodning om prejudisiell avgjørelse fra Attunda
tingsrätt i Sverige vedrørende fortolkningen av EU-forordning 261/2004 artikkel 5 nr.
3 i forbindelse med en tvist mellom Airhelp Ltd og SAS. Flyselskapet hadde avslått
passasjerens krav om standarderstatning etter at hans flyvning var kansellert som følge
av pilotstreiken i SAS våren 2019, og anført at streiken måtte anses som en ekstraordinær
begivenhet utenfor selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Nemndas flertall - forbrukerrepresentantene og nemndas leder - er av den oppfatning
at streiken blant flyteknikere fra Norsk Flytekniker Organisasjon som varte fra 18. til 28.
juni 2022 faller innenfor flyselskapets ansvarsområde. De streikende var, slik flertallet
forstår det, ansatte i selskapet. Streiken var dermed innenfor selskapets kontroll. Klager
har etter dette rett til standarderstatning.

Nemndas mindretall - bransjerepresentantene - er uenig i dette og anser vilkårene for
ansvarsfritak for oppfylt.

Klager har videre fremsatt krav om refusjon av utgifter til transport til og fra Gardermoen
den 26. juni (buss kr 637 og drosje kr 999). 

Norwegian hevder klager ikke har fremlagt dokumentasjon på sine utgifter, og at
flyselskapet derfor ikke får vurdert kravet.
Klager har imidlertid fremlagt kvittering for både buss og drosje. 

Etter nemndas syn har klager krav på å få dekket utgifter til transport til og fra
Gardermoen den 26. juni, da dette var utgifter klager pådro seg som følge av at
informasjon om kanselleringen ble formidlet til klager like før flyavgang. Klager har
imidlertid tapsbegrensningsplikt. Det er uklart for nemnda hvorfor klager tok drosje og
ikke buss fra Gardermoen tilbake til Oslo. Nemnda anbefaler at Norwegian refunderer
tilsvarende beløp lik hva en bussbillett koster begge veier, 2 x kroner 637.

Vedtaket er truffet med dissens slik det fremgår over.

Vedtak

Transportklagenemnda anbefaler at klager gis medhold i sitt krav om standarderstatning
og at Norwegian betaler 250 euro per passasjer. Nemnda anbefaler videre at Norwegian
refunderer klagers krav til transport t/r Gardermoen med 2 x 637 NOK.