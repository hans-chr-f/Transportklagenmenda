Vedtak i Transportklagenemnda - Fly

Sammendrag

Krav om standarderstatning som følge av forsinkelse. Mistet
videreforbindelse med samme selskap. Selskapet har ikke inngitt tilsvar.

Dato
11.06.2020

Saksnummer
2019-04160

Tjenesteytere
Norwegian Air Shuttle

Klager har i det vesentlige anført

27. august 2019 skulle klager reiser med D82805 fra Oslo til London og deretter med
D82410 fra London til Tenerife. Klager skulle etter planen lande i London kl. 14.25, mens
flyet videre til Tenerife skulle gå kl. 15.25. Han skulle ankomme Tenerife kl. 19.45.

Flyvningen fra Oslo ble imidlertid forsinket. Klager anfører at avgangen først ble utsatt
med 25 minutter. Etter at de hadde gått om bord, ble flyet videre stående lenge før det
kunne lette. Klager anfører at årsaken til dette var mye trafikk over London på grunn
av at det var skoleferie. Klager anfører at han ankom London én time og fire minutter
forsinket, slik at han mistet flyvningen videre. Klager anfører at han ble omrutet til en ny
avgang dagen etter og ankom Tenerife kl. 18.50 den 28. august 2019.

Klager krever standarderstatning på 400 euro i henhold til EU-forordning 261/2004 som
følge av at han ankom endelig bestemmelsessted nesten ett døgn forsinket.

Tjenesteyterne har i det vesentlige anført
Norwegian har på tross av flere oppfordringer ikke avgitt uttalelse til nemnda.

Til klager har selskapet oppgitt at forsinkelsen skyldtes lufttrafikkrestriksjoner og at
klager således ikke har rett på standarderstatning etter EU-forordning 261/2004 i dette
tilfellet.

Nemnda bemerker

Norwegian har ikke inngitt tilsvar til nemnda. Nemnda treffer derfor vedtak basert på
opplysningene som er fremkommet tidligere i saken, jf. transportklagenemndforskiften §
5-3 tredje ledd.

Nemnda legger således til grunn at klagers flyvning D82805 fra Oslo til London ble
forsinket, slik at han ikke rakk flyvningen D82410 videre til Tenerife den 27. august 2019.
Nemnda legger videre til grunn at klager hadde en gjennomgående billett. Han ankom
endelig bestemmelsessted nesten ett døgn etter opprinnelig ankomsttid.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett til
kompensasjon. Dette gjelder også for tilfeller hvor forsinkelsen medfører at passasjeren
mister en videreforbindelse på en gjennomgående billett, og dermed blir forsinket
over tre timer til sitt endelige bestemmelsessted. Det gjelder imidlertid ikke dersom
flyselskapet godtgjør at forsinkelsen skyldes ekstraordinære omstendigheter som ikke
kunne vært unngått selv om alle rimelige tiltak var truffet. Det vises til EU-forordning
261/2004 artikkel 6 jf. artikkel 7 jf. artikkel 5 nummer 3 og EU-domstolens avgjørelser
i Sturgeon m.fl. mot Condor (C-402/07) og Nelson m.fl. mot Lufthansa (C-581/10 og
C-629/10).

Overfor klager har Norwegian oppgitt at årsaken til at D82805 fra Oslo til London
ble forsinket, var at det forelå lufttrafikkrestriksjoner. Selskapet har imidlertid ikke
dokumentert dette på noen måte overfor nemnda. Nemnda finner det dermed ikke
tilstrekkelig godtgjort at det i dette tilfellet forelå ekstraordinære omstendigheter som
ikke kunne vært unngått selv om alle rimelige tiltak var truffet. Klager har dermed rett på
standarderstatning.

Vedtak

Transportklagenemnda - fly anbefaler at Norwegian utbetaler 400 euro i
standarderstatning til klager.