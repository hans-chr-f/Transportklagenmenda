Vedtak i Pakkereisenemnda

Sammendrag

Krav om refusjon av bagasjetillegget på returreisen da
klager ikke ble informert om at bagasje ikke var inkludert.

Dato
11.11.2016

Saksnummer
76/16P

Tjenesteyter
Expedia

Saken gjelder:

Krav om refusjon av bagasjetillegget på returreisen da klager ikke ble informert om at bagasje
ikke var inkludert.

Klager har i det vesentlige anført:

Klager bestilte reise for to voksne og to barn med innkvartering i et Superior dobbelt rom på
L'Hotel du Collectionneur Arc de Triomphe, Paris i perioden 19.03.16 - 26.03.16.

Da klager gikk inn på linken til Expedia for å finne mer informasjon om Air France sine
betingelser, så stod det ingenting om bagasjen for returreisen, kun at bagasje var inkludert til
Paris.

Manglende informasjon er årsaken til klagen, klager mener det er et dårlig argument fra
Expedia å gjemme seg bak «liten skrift».

Klager krever å få refundert beløpet som de betalte for bagasjen på returreisen, 140 euro som
tilsvarer ca. kr 1.353.

Det vises for øvrig til klagers brev.

Expedia har i det vesentlige anført:

I den aktuelle bestillingen var bagasje ikke inkludert for returreisen.

Klager har vedlagt bestillingsbekreftelsen fra Expedia hvor de informerer om at flyselskapet
kan ta betalt for tilleggsavgifter for innsjekket bagasje eller andre valgfrie tjenester.

Ved bestilling godkjente klager Expedias generelle vilkår for bruk av nettstedet og de generelle
vilkårene og betingelsene for bestilling. Under pkt. 3.1.1. fremgår vilkårene for bagasje.

Expedia kan ikke se at det foreligger grunnlag for refusjon.

Det vises for øvrig til brev fra Expedia.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Klagerne reiste med et rutefly fra Oslo til Paris (Air France). Selskapet er et fullservice selskap.
Det står i vilkårene at passasjerer som reiser økonomiklasse vanligvis kan ta med seg 23 kg.
bagasje. Under overskriften «ekstra flytjenester» står det riktignok at flyselskapet kan ta betalt
tilleggsavgifter for innsjekket bagasje eller andre valgfrie tjenester. At det skulle være solgt
billetter hvor det kun var tillatt med håndbagasje på returreisen fremgår ikke av billettene. Det
strider også mot all fornuft at man skal kunne ta med bagasje til feriemålet, men ikke tilbake.

Etter nemndas syn fremgår det ikke at billettene denne saken gjelder er solgt på andre vilkår
enn de vanlige. Det tilfredsstiller ikke det klarhetskravet som etter nemndas syn må tolkes inn
i avtaler inngått med forbrukere, jfr. pakkereiseloven § 3-3. Arrangørens opplysningsplikt før
avtaleinngåelse vedrørende avtalevilkårene, svarer til modeller for moderne lovregler med
krav til etterrettelig og fullstendig markedsføring av varer og tjenester.

Nemnda bemerker at dette er den andre saken vedrørende samme forhold som er innklaget
til nemnda. Tilsvarende klage er ikke mottatt på andre arrangører.

Nemnda finner etter dette at klagerne har krav på å få sine utlegg i forbindelse med bagasje
dekket. Beløpet er oppgitt til 140 euro, eller Nok 1.353, og er ikke kommentert av Expedia.

Vedtak:

Pakkereisenemnda anbefaler at klagerne får refundert sine utgifter i forbindelse med bagasje,
totalt kr 1.353.

Vedtaket er enstemmig.