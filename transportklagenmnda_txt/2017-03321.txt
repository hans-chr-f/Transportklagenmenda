Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.08.2018

Saksnummer
2017-03321

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7202 fra Bangkok (BKK) til Oslo lufthavn
(OSL) 23. november kl. 09.00 lokal tid. Han hadde også videreforbindelse til Ålesund
(AES) kl. 17.55 samme dag. Flyvningen ble kansellert, og klager ble booket om til DY7953
24. november kl. 02.30 lokal tid, og DY410 til Ålesund samme dag kl. 15.05. Også denne
flyvningen fra Bangkok ble kansellert, og klager reiste til slutt med DY7202 26. november
kl. 10.45, og videre til Ålesund med DY418 kl. 21.00 samme dag. 

Klager har på denne bakgrunn fremsatt krav om standardkompensasjon i henhold
til EU-forordning 261/2004 på 600 euro pr. kansellering, totalt 1 200 euro for de to
kanselleringene.

Tjenesteyterne har i det vesentlige anført
Norwegians flyvning DY7202 fra Bangkok til Oslo 23. november 2017 ble kansellert. Det
ble satt opp ny flyvning 24. november, DY7953. 

Norwegian har allerede utbetalt standardkompensasjon på 600 euro pr. passasjer til
klager, samt refundert klages utgifter til forpleining (hotell og telefonkostnader). 

Klager har også fremsatt krav om erstatning for den nye flyvningen han ble booket
om til. I henhold til EU-kommisjonens tolkningsveiledning av EU-forordning 261/2004
fremgår det at flyvningene kan anses som én sammenhengende forsinkelse dersom
passasjeren blir tilbudt og godtar omruting snarest mulig på tilsvarende transportvilkår
til det endelige bestemmelsessted. I dette tilfellet ble klager booket om til Oslo ved
første tilgjengelige mulighet, og flyvningene er derfor å anse som én sammenhengende
forsinkelse ved ankomst. Klager har følgelig kun krav på én standardkompensasjon. 

Klager reiste til slutt med DY7202 fra Bangkok til Oslo 26. november. Flere tekstmeldinger
med viktig informasjon ble sendt til passasjerene. 

Klager møtte ikke opp til innsjekking på DY7953 23. november. Norwegians agent i
Bangkok har notert dette i klagers booking. Da han ikke møtte opp til innsjekking, ble
han heller ikke booket om til ny avgang 24. november, da også denne ble kansellert av
samme årsak. Norwegian fikk kontakt med klager 24. november, og han ble kostnadsfritt
booket om til ny avgang 26. november. Avgangene ble ikke forsinket, og begge billettene
ble benyttet. Klager har følgelig ikke krav på standardkompensasjon. 

Norwegian avviser på ovennevnte grunnlag klagers krav.

Nemnda bemerker

Norwegians flyvning DY7202 fra Bangkok til Oslo 23. november 2017 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Klager har mottatt standardkompensasjon for kansellering av DY7202, og har fremsatt
krav om erstatning for kansellering av DY7953. Klager møtte ikke opp til innsjekking til
denne flyvningen. Klagers reise 26. november 2017 ble ikke forsinket, og klager ankom
sin destinasjon til oppsatt rutetid. Det vises til fremlagt dokumentasjon fra Norwegian.
Klager har følgelig ikke krav på standardkompensasjon for denne reisen.

Vedtak

Transportklagenemnda - fly anbefaler ikke at klager gis medhold i sitt krav.