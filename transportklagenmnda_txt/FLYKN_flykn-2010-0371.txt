Vedtak i Transportklagenemnda - Fly

Sammendrag

Krav om kompensasjon for forsinkelse.

Dato
15.09.2011

Saksnummer
371/10F

Tjenesteyter
Lufthansa German Airlines

Krav om kompensasjon for forsinkelse.

Klager har i det vesentlige anført:

Klager skulle reise fra Oslo til Brisbane via Frankfurt og Singapore 23. juli 2010.

Flyet fra Oslo til Frankfurt ble noe forsinket, men til tross for dette var gaten fortsatt åpen da
klager ankom Frankfurt.

Da klager skulle scanne boardingpasset for å gå om bord på flyet fikk hun beskjed at hun
var booket om til dagen etter via Hong Kong. Klager fikk beskjed om å henvende seg i
billettskranken.

Lufthansa har her booket om klager for tidlig. Selv om flyet fra Oslo var forsinket hadde hun
rukket flyet videre til Singapore. På grunn av denne feilen måtte klager vente nesten et døgn
før hun kunne reise videre.

Klager krever standard kompensasjon EUR 600.

Lufthansa har i det vesentlige anført:

LH3135 fra Oslo til Frankfurt ble forsinket på grunn av restriksjoner i luftrommet, bestemt av
norske myndigheter. Denne hendelsen var utenfor Lufthansas kontroll.

Klager kom til gaten kl. 19.50, men den skulle ha vært stengt kl. 19.25, som følge av dette ble
hun booket om til dagen etter, og hun fikk hotell i Frankfurt.

Lufthansa har fullført kontrakten og kan dessverre ikke imøtekomme klagers krav om
kompensasjon.

Nemnda bemerker:

Nemnda legger på bakgrunn av de foreliggende opplysninger til grunn at klager ankom det
endelige bestemmelsesstedet om lag ett døgn forsinket.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009. Flertallet er kjent
med at enkelte flyselskap bestrider dommen, og at EU domstolen er bedt om å ta
stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Lufthansa har imidlertid ikke påberopt seg fritak for erstatningsplikten på dette grunnlag, noe
mindretallet føler seg bundet av. Mindretallet følger således flertallets videre vurdering.

Nemnda legger på bakgrunn av de foreliggende opplysninger til grunn av flygningen fra
Oslo ble forsinket grunnet restriksjoner i luftrommet. Dette er et forhold utenfor Lufthansas
kontroll.

Nemnda legger videre til grunn at klager ankom utgangen for flygningen til Singapore ca 25
minutter etter at innsjekk/ombordstigning til denne flygningen var stengt. Etter nemndas
vurdering hadde klager da ikke rett til å være med denne flygningen. Flyselskapet plikter å
håndtere innsjekking iht. oppsatt tidtabell, og kan av hensyn til andre passasjerer ikke holde
av plasser til for sent innkomne passasjerer.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS