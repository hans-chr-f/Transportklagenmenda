Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.12.2017

Saksnummer
2017-00647

Tjenesteytere
Widerøe

Klager har i det vesentlige anført

Klageren skulle reise fra Florø til Kristiansand via Bergen den 14. mars 2017 kl 19.15.
WF111 fra Florø til Bergen ble kansellert like før avgang. Klageren ble innlosjert på hotell
og booket om til dagen etter. 

Klageren mener at hard landing ikke er å anse som en ekstraordinær omstendighet.

Klageren krever standarderstatning 250 euro.

Tjenesteyterne har i det vesentlige anført
WF111 ble kansellert grunnet hard landing som følge av dårlige værforhold, det vises til
fremlagt dokumentasjon. 

Ved kansellering kan passasjerene velge enten å avbryte reisen mot full refusjon eller
ombooking. Klageren valgte sistnevnte. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll. 

Widerøe kan ikke imøtekomme klagerens brev.

Nemnda bemerker

Klagerens flygning med Widerøe fra Florø til Bergen 14.03.2017 kl 1905 (WF111) ble
kansellert fordi nesehjulet på flymaskinen som skulle brukes på flygningen, var blitt
skadet på grunn av hard landing i Florø. I følge Widerøe skyldtes den harde landingen,
dårlig vær. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Slik nemnda ser det skyldtes ikke innstillingen ekstraordinære omstendigheter som ikke
kunne vært unngått selv om alle rimelige tiltak var truffet:

Widerøe har fremlagt dokumentasjon som skal vise at det var dårlig vær 14.03.2017.
Dokumentasjonen ser imidlertid ut til å gjelde 14.05.2017. Widerøe har heller ikke
redegjort for hvorfor det påstått dårlige været medførte en hard landing. 

Det etter dette tale om en teknisk feil som følge av hard landing. Slike feil er som
utgangspunkt ikke en ekstraordinær omstendighet i forordningens forstand, med unntak
for de tilfeller hvor det foreligger en fabrikasjonsfeil ved flyet eller skaden er forårsaket
av en sabotasje- eller terrorhandling, jf EU-domstolens avgjørelse i saken van der Lans
(C-257/14) og FLYKN-2016-93. 

Siden det ikke er tale om sabotasje med mer her, har klageren etter nemndas syn rett til
standarderstatning med 250 euro.

Vedtak

Transportklagenemnda - fly anbefaler at Widerøe betaler standarderstatning til klageren
med 250 euro.