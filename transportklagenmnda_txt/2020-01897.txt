Vedtak i Transportklagenemnda - Fly

Sammendrag

Krav om refusjon av utgifter til oppgradering av
billett på auksjon hos Norwegian, Bid for Upgrade.

Dato
14.01.2021

Saksnummer
2020-01897

Tjenesteytere
Norwegian Air Shuttle

Klager har i det vesentlige anført

Klager hadde kjøpt en reise fra Oslo til New York via London Gatwick den 8. mai 2019.
Pris kroner 2 029. Klager fikk tilbud om å oppgradere billetten til å sitte i Premium-
kabinen på strekningen mellom London og New York. Premium innebar bedre sete og
benplass, gratis treretters måltid og drikke ombord, USB-lader og strømuttak, 2 kolli
innsjekket bagasje og 10 kg håndbagasje. 

Klager ønsket å legge inn et bud på kroner 3 905, og han oppfattet det slik at budet han
la inn var en ny totalpris for reisen. Det viste seg imidlertid at dette beløpet kom i tillegg
til allerede betalt beløp på kroner 2 029. 

Utreise Oslo-London-New York 8. mai 2019:
a) Opprinnelig pris utreise*: kr 2 029,-
* av dette Oslo-London kr 535,-
b) Bud avgitt på London-New York (faktisk avgitt, ikke intendert): kr 3 905,.
c) Totalt betalt for utreise Oslo-London-New York: kr 5 934,-
Refusjonkrav: kr 2005,-

Tjenesteyterne har i det vesentlige anført
Norwegian har ikke kommentert utreisen 8. mai, men har uttalt følgende på klagers
sak nummer 2020-01898 som dreier seg om returen fra Los Angeles til Oslo via London
Gatwick den 3. juni 2019:

Når man legger inn en bud på "Bid for Upgrade" aksepterer man samtidig Norwegians
regler og vilkår hvor det kommer frem at budet som gis av kunden legges til kostnaden
for billetten. Videre kommer det frem at det ikke er mulig å angre på et bud som er lagt
inn. 

Flight DI7096 fra Los Angeles til London Gatwick den 3. juni 2019 gikk etter ruteplanen,
og da klager befant seg ombord på flyvningen er det ikke mulighet for refusjon.

Norwegian kan ikke imøtekomme klagers krav.

Nemnda bemerker

Klager mottok tilbud på e-post om å oppgradere billetten fra Oslo til New York til
Premium-klasse. Budet kunne gis ved å skyve på en skala som indikerer hvor mye man er
villig til å betale. Siden skalaen ikke startet på null, men på cirka det samme som klager
hadde betalt for LowFare-billetten, antok klager at startpunktet på skalaen var prisen
som allerede var betalt for billetten. 

Klager har forklart at han ønsket å by 3905 kroner for oppgraderingen, og at han
oppfattet dette som totalprisen billetten og oppgraderingen. Det viste seg imidlertid at
Norwegian oppgraderte billetten for 3905 kroner. 

Nemnda har mottatt flere saker der kunder har misforstått "Bid for Upgrade"-tilbudet fra
Norwegian. 

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at Norwegian må bære risikoen
for at slike misforståelser kan oppstå. Det burde ha kommet uttrykkelig frem at
"budet" innebærer det man er villig til å betale ekstra for oppgraderingen i tillegg til det
man allerede har betalt for sin billett. Norwegian må sørge for at totalprisen på hele
bestillingen kommer klart frem i "rulleskalaen" for pris. Det er Norwegian som aktivt har
oppsøkt klager med tilbudet om oppgradering, og nemnda mener at det da må stilles
strenge krav til god informasjon om hva tilbudet innebærer. 

Mindretallet, bransjerepresentantene, mener klager burde ha forstått at budet gjaldt
per person og kom i tillegg til den opprinnelige prisen. I e-posten Norwegian har sendt
ut i forbindelse med at budet er mottatt, og som klager mottok den 29. mai, fremgår
det tydelig at budet er pålydende kr. 3685,- og at klager enten kan endre eller trekke
budet inntil 36 timer før avreise. Dersom klager skulle angre seg, eller av andre grunner
ikke lenger ønsker oppgraderingen, mener mindretallet at han har hatt god nok tid
til å trekke budet før avreise. Klager valgte å ikke gjøre dette, og reiste strekningen i
den oppgraderte klassen. Mindretallet mener derfor klager ikke har rett til å få tilbake
mellomlegget. 

Klager mente å by 1876 kroner for oppgraderingen. Ettersom klager faktisk reiste på
Premium-klasse mener nemnda at klager må betale 1876 kroner for oppgraderingen. 

Nemnda anbefaler derfor at Norwegian refunderer 2029 kroner, som er forskjellen
på faktisk betalt oppgradering på 3905 kroner og det klager mente å by som var 1876
kroner.

Vedtaket er fattet med den dissens som fremgår over.

Vedtak

Transportklagenemnda-fly anbefaler at Norwegian utbetaler 2029 kroner til klager.