Vedtak i Pakkereisenemnda

Sammendrag

Krav om refusjon for tapt ferie grunnet tidligere hjemreise pga. Covid-19.

Dato
23.04.2021

Saksnummer
2021-00328

Tjenesteytere
Escape Travel AS

Klager har i det vesentlige anført

Klagen gjelder for en person på rundreisen "Den store Sør-Amerika reisen" i perioden
11.03.2020 - 04.04.2020. Totalpris 71 230 kroner.

Rundreisen skulle gått til 6 land i Sør-Amerika. På grunn av Covid-19 pandemien, ble
reisen avbrutt etter kun 5 dager. Gruppen hadde da gjennomført kun 20 % av turen.
Årsaken til kansellering var at grensene i Peru ble stengt pga. Covid-19. 

Klager har fått opplyst følgende:
«Det er slik at når en pakkereise avbrytes på grunn av avlysninger underveis, eller behov
for evakuering, er det en mangel ved pakkereisen. Arrangøren har da plikt til å utbetale
et prisavslag til den reisende for den perioden pakkereisen var mangelfull».

Klagers forsikringsselskap Jbf forsikring har dekket klagers utlegg til boforhold under
karantenetiden og hjemreisebilletter, totalt 34 866 kroner. Imidlertid dekker ikke
forsikringsselskapet reiseavbrudd.

Klagers krav gjelder tilbakebetaling for den delen av den opprinnelige turen som ikke ble
gjennomført fra den 15.03.2020.

Det vises for øvrig til korrespondanse fra klager.

Tjenesteyterne har i det vesentlige anført
Escape anfører at e-post ble sendt den enkelte reisende den 13. mars 2020 med
informasjon og tilbud om å avbryte turen da mye var usikkert. Ingen i gruppen uttrykte
ønske om dette. Situasjonen eskalerte ytterligere, og Escape sendte ny informasjon i e-
post til reiseleder både lørdag 14. og søndag 15. mars som tok dette opp med deltakerne
muntlig for en eventuell rask reaksjon om noen hadde ombestemt seg. Escape ba om
skriftlig bekreftelse på disse. Her fremkom også hvor den enkelte var forsikret da Escape
på et tidspunkt rådet deltakerne til å kontakte sitt forsikringsselskap. Gruppen var
således blitt kjente med sine betingelser om turen skulle vise seg å få en brå stopp. 

Videre anfører Escape at tilbudet til den enkelte slik det framkom i e-post av 13. mars
2020 stod ved lag uavhengig av muntlig informasjon senere. Ingen av deltakerne ønsket
å avbryte reisen, og det ble uttrykt at gruppen hadde det bra.

Klager ble dermed underrettet om situasjonen og mulige scenarioer flere ganger før
Peru stengte ned, og gitt et valg om å komme hjem. Escape har ingen mulighet til å
bestemme at noen skal avslutte reisen da det er voksne mennesker som reiser med
Escape.

I samråd med sin agent handlet Escape raskt da det ble klart at Peru gikk i karantene.
Escape fikk gruppen ned til kysten ved å sette inn en ekstra transport og til en god resort/
hotell slik at de kunne ha mulighet for å bevege seg også utendørs innenfor resortens
område inntil det var mulig å komme hjem. Reisen var dermed avsluttet som sådan
da klager ankom resorten, og alt var på den reisendes regning fra samme tidspunkt.
Reiseleders rolle bortfalt noe da. Hun hadde ingenting hun kunne gjøre for å påvirke
situasjonen. Gruppen bestod av 9 voksne personer + reiseleder, alle i samme situasjon
og i karantene på en resort. Hotellet arrangerte aktiviteter for gruppen og i situasjonen
som hadde oppstått, hadde deltakerne gode fasiliteter.

Arbeidet med å få gruppen hjem foregikk herfra. Det Escape har kunnet rå over i denne
situasjonen, var å informere gruppen på en så god måte som mulig mens de ventet på
hjemreise og til de landet på Oslo Lufthavn

Escape har forhåndsbetalt både landarrangementene til leverandører i Sør-Amerika samt
flybilletter lenge før denne (senere avbrutte) reisen tok til. I tillegg ble det inkludert den
lange transporten fra Cuzco til Lima for at gruppen skulle komme seg i sikkerhet mens
de ennå befant seg i Peru og ikke risikere bli sittende fast i Cuzco eller i Bolivia. Dette ble
ansett som en bedre løsning for gruppen da ingen visste når det ville bli mulig å reise
hjem til Norge.

Escape anfører at det er deres plikt som reisearrangør å gjøre sitt ytterste for at en
gruppe på reise blir holdt godt orientert samt utføre det nødvendige arbeid med å prøve
å få en gruppe trygt hjem til Norge i en slik situasjon.

Escape kan ikke se at det foreligger grunnlag for refusjon.

Det vises for øvrig til korrespondanse fra Escape Travel AS.

Nemnda bemerker

Klagen gjelder for en person på rundreisen "Den store Sør-Amerika reisen" i perioden
11.03.2020 - 04.04.2020. Totalpris 71 230 kroner.

Rundreisen skulle gått til 6 land i Sør-Amerika. På grunn av Covid-19 pandemien, ble
reisen avbrutt etter kun 5 dager. Gruppen hadde da gjennomført kun 20 % av turen.
Årsaken til kansellering var at grensene i Peru ble stengt pga. Covid-19. 

I henhold til alminnelige vilkår punkt 6.2 kan arrangøren kansellere en reise uten
erstatningsansvar, dersom pakkereisen ikke kan gjennomføres på grunn av uunngåelige
og ekstraordinære omstendigheter og den reisende underrettes om avlysningen uten
ugrunnet opphold. Det er åpenbart at korona situasjonen som kom rundt 14.03.2020
er av en slik type hindring. Av samme punkt fremkommer det at arrangøren heller ikke
har erstatningsansvar dersom pakkereisen må avbrytes som følge av at slike hindringer
inntrer etter at pakkereisen er påbegynt. Dersom reisen forkortes ved at arrangøren eller
kunden avbryter den pga. slike forhold, vil kunden likevel ha krav på et forholdsmessig
prisavslag. Korona situasjonen er klart en hindring utenfor arrangørens kontroll og
forholdet medfører ikke erstatningsansvar etter pakkereiseloven § 32. 

Etter nemndas vurdering bør arrangøren utbetale et forholdsmessig prisavslag for det
klager ikke fikk i henhold til avtalen mellom partene. 

I motsetning til de tilsvarende sakene som Pakkereisenemnda har vurdert, har klager
i denne saken ikke fått kompensasjon for tapte feriedager fra sitt forsikringsselskap.
Forsikringsselskapet har dekket karantenehotell og hjemreise, men ikke kompensasjon
for den delen av turen som ikke ble gjennomført som forutsatt. 

Nemnda har delt seg i et flertall og et mindretall i forhold til prisavslagets størrelse.

Nemndas flertall, nemndsleder og forbrukernes representanter, anbefaler at tjenesteyter
utbetaler et prisavslag skjønnsmessig fastsatt til totalt 24 500 kroner.

Mindretallet, reisebransjens representanter, er av den oppfatning at prisavslagene i
de tilsvarende sakene med skjønnsmessig prisavslag, er gitt uten henvisning til det
som er utbetalt av forsikringsselskapet, og anser at det i denne saken må vurderes at
turarrangøren også her skal gi det samme prisavslaget. Mindretallet er videre av den
oppfatning at turarrangøren ikke kan belastes for at klager ikke har fått dekning fra sitt
forsikringsselskap.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager gis delvis medhold.

Vedtaket er fattet under dissens som fremgår ovenfor.