Vedtak i Transportklagenemnda - Fly

Sammendrag

Krav om refusjon av diverse utgifter og tapt arbeidsfortjeneste.
Teknisk feil ved bagasjebåndet på Oslo lufthavn.

Dato
19.12.2017

Saksnummer
2017-00477

Tjenesteytere
Norwegian
Avinor

Klager har i det vesentlige anført

Klager skulle reise med Norwegians flyvning DY766 fra Oslo lufthavn (OSL) til Trondheim
(TRD) 16. oktober 2016. 

Det hadde oppstått en feil med bagasjebåndene på Oslo lufthavn, og da det ikke
var mulig å få levert bagasjen, mistet klager sin flyvning. Klager kjøpte nye billetter
med SAS, og hadde dessuten utgifter til mat, hotellovernatting, parkering, samt tapt
arbeidsfortjeneste. 

På ovennevnte grunnlag har klager fremsatt krav på totalt kroner 8 287,85.

Tjenesteyterne har i det vesentlige anført
Klager hadde opprinnelig billett med DY766. Flyvningen gikk til oppsatt tid. 

I tidsrommet før avgangstid var det store problemer med bagasjebåndene på Oslo
lufthavn, noe som er flyplassens ansvar. De leverer en tjeneste til flyselskapene, og
selskapene forventer at dette fungerer som det skal. Flyselskapene kan ikke være
ansvarlig for flyplassens fasiliteter ikke fungerer. 

Norwegian avviser på ovennevnte bakgrunn hele klagers krav.

Nemnda bemerker

Klager skulle reise med Norwegians flyvning DY766 fra Oslo lufthavn (OSL) til Trondheim
(TRD) 16. oktober 2016, men kom ikke med flyvningen fordi hun ikke fikk levert bagasjen.
Hun måtte derfor kjøpe nye flybilletter, og ble også pådratt andre utgifter som følge av
dette.

Spørsmålet er om det foreligger ansvargrunnlag for Norwegian i dette tilfellet. Den
aktuelle bestemmelse er i så fall luftfartsloven § 10-20, som lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem."

Det er opplyst at årsaken til at klager ikke kom med flyvningen var store problemer med
bagasjebåndene på Oslo lufthavn ("baggage belt breakdown"). Nemnda kan ikke se at
dette er et forhold som Norwegian har hatt noen mulighet til å påvirke. Bagasjebåndene
er flyplassens ansvar, og nemnda kan ikke se at Norwegian her kunne ha tatt noen
forholdsregler for å unngå at klager mistet sin flyvning. 

Nemnda bemerker at flyet gikk uten klager, til tross for at hun var ute i tilstrekkelig god
tid. Nemnda kan ikke se at passasjeren her har fått oppfylt sin inngåtte transportkontrakt
med Norwegian. Nemnda mener derfor at Norwegian i dette tilfellet burde ha sørget for
at klager ble omrutet til sitt reisemål. Nemnda mener derfor at Norwegian må erstatte
klagers utgifter til SAS-billetter på kroner 4 198 for to personer. 

Når det gjelder øvrige krav fra klager, mener nemnda at
klager eventuelt må rette sitt krav mot OSL.

Vedtak

Transportklagenemnda - fly anbefaler at Norwegian dekker klagers utgifter til SAS-
billetter med kroner 4 198 kroner. Forøvrig anbefales ikke at klager gis medhold.