Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
1451/15F

Tjenesteyter
Lufthansa

Klager har i det vesentlige anført:

Klager skulle reist fra Stavanger til Wien via Frankfurt den 30. august 2015 med LH0877.
Flyvningen til Frankfurt ble kansellert på grunn av tekniske problemer. Klager ble booket om til
avgang 31. august kl. 06:35 med LH879 og ankom Wien kl. 11:15.

Klager fikk hotell og transport, men ikke informasjon om sine rettigheter.

Klager krever standarderstatning i henhold til EU-forordning 261/2004.

Det vises for øvrig til klagers brev.

Lufthansa har ikke avgitt uttalelse til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Lufthansa ved nemndas e-post av 7. desember 2015 med frist til 1. Februar
2016 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger til grunn at flygningen ble kansellert. Kansellering gir rett til erstatning med
mindre flyselskapet godtgjør at innstillingen skyldes ekstraordinære omstendigheter som ikke
kunne vært unngått selv om alle rimelige tiltak var truffet, jf. EU-forordning 261/2004 artikkel
5.

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning. Unntak kan tenkes ved fabrikasjonsfeil og ved
skader på flyet pga. sabotasje eller terrorhandlinger, jf. EU-domstolens avgjørelse av 17.
september 2015, Corina van der Lans - KLM (C-257/14).

Lufthansa har ikke avgitt uttalelse og har følgelig ikke godtgjort at kanselleringen skyldtes
en ekstraordinær omstendighet som ikke kunne vært unngått selv om alle rimelige tiltak
var truffet. Kanselleringen gir således rett til en standarderstatning på 400 euro. Nemnda
anbefaler at Lufthansa utbetaler erstatningen.

Klager har opplyst at han ikke ble informert om sine rettigheter. Nemnda legger til grunn at
Lufthansa ikke ar oppfylt sin informasjonsplikt etter forordningen artikkel 14.

Vedtak:

Transportklagenemnda-fly anbefaler at Lufthansa utbetaler en standarderstatning på 400
euro.

Vedtaket var enstemmig.