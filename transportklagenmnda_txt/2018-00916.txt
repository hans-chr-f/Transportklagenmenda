Vedtak i Transportklagenemnda - Fly

Sammendrag

Krav om refusjon av prisdifferanse ved endret rutetid.

Dato
25.09.2018

Saksnummer
2018-00916

Tjenesteytere
Norwegian

Klager har i det vesentlige anført

Klager hadde bestilt en reise for fem passasjerer med Norwegians flyvning D85324 fra
Alicante (ALC) til Oslo lufthavn (OSL) 3. november 2018 kl. 15.55. 26. mars 2018 mottok
klager informasjon om at flyvningen var endret til DY1791 samme dag kl. 19.30. 

På bestillingstidspunktet hadde klager vurdert å reise med DY1791, men han valgte
å bestille med D85324 fordi reisefølget ville komme hjem tidligere på dagen. Prisen
på bestillingstidspunktet var kroner 1 915 pr. person for D85324 og kroner 1 165 for
DY1791. Det var ankomsttidspunktet til Oslo lufthavn som var avgjørende for at klager
valgte den dyrere returbilletten. 

På bakgrunn av det ovennevnte har klager fremsatt krav om refusjon av mellomlegget
mellom opprinnelig og ny billett til kroner 750 pr. person, totalt kroner 3 750 for fem
passasjerer.

Tjenesteyterne har i det vesentlige anført
Klager hadde kjøpt billetter for fem passasjerer med Norwegians flyvning D85324 fra
Alicante til Oslo lufthavn 3. november 2018 kl. 15.55. Rutetiden ble endret 26. mars 2018,
og ny avgang var nå med DY1791 3. november 2018 kl. 19.30. Klager fikk informasjon om
ruteendringen pr. e-post. 

I henhold til Norwegians vilkår forbeholder selskapet seg retten til å foreta
ruteendringer. Den reisende har krav på refusjon av billetten dersom endringen er
på mer enn én time. Hovedårsaken til endringene var at selskapet ble tildelt andre
landingstider enn selskapet opprinnelig hadde søkt på ved flere av de største flyplassene
i Europa. Norwegian så seg dermed nødt til å foreta enkelte rutejusteringer på grunn av
dette. 

Klager mottok informasjon om ruteendringen i god tid før reisen, og mer en to uker
innen original rutetid. Passasjerene har derfor ikke rett til kompensasjon i henhold til EU-
forordning 261/2004. I dette tilfellet har ikke klager blitt påført noen ekstrakostnad eller
øvrige tap, og synes å ville benytte seg av reisen til tross for den inntrufne ruteendringen,
Reise (produkt og kabinklasse) kommer til å bli av samme kvalitet. Norwegian avviser på
ovennevnte grunnlag klagers krav.

Nemnda bemerker

Ved kjøp/bestilling av en flybillett inngås avtale om transport over en bestemt strekning
til en bestemt tid. Bestillingen gir begge parter plikter og rettigheter. Den reisende plikter
blant annet å betale avtalt beløp, og har som gjenytelse rett til transport på den aktuelle
strekning til den avtalte tid. Flyselskapet har rett til betaling og plikt til å transportere den
reisende som avtalt.

Ruteendring forekommer fra tid til annen. De fleste flyselskap, herunder Norwegian,
forbeholder seg retten til ruteendring i sine alminnelige vilkår. En ruteendring innebærer
en kansellering av en avtalt flyvning, jf. EU-forordning 261/2004 artikkel 2 bokstav l. 

Ruteendring som skjer mer enn to uker før planlagt avgangstid gir ikke rett til
standarderstatning, jf. forordningen artikkel 5 nr. 1 bokstav c nr. i). I denne saken skjedde
ruteendringen flere måneder før planlagt avgang. Passasjeren har dermed ikke krav på
standarderstatning, men kan velge mellom omruting på tilsvarende vilkår eller refusjon
av billetten. Forordningen begrenser imidlertid ikke den reisendes rett til erstatning på
annet grunnlag, jf. artikkel 12.

Ruteendringer vil kunne skape problemer og tap for den reisende. Etter nemndas
praksis må flyselskapene stå ansvarlige for påregnelig tap som følge av ruteendringer
enten de har forsøkt å begrense dette ansvaret i vilkårene sine eller ikke, jf. eksempelvis
FLYKN-2012-232 og FLYKN-2016-326.

Klager har i dette tilfellet ikke angitt noe tap. At flyet kom senere frem enn den
opprinnelige flyvningen, kan ikke anses som en mangel i kjøpsrettslig forstand. Klager
hadde mulighet til å be om refusjon av billetten, men valgte omruting.

Vedtak

Transportklagenemnda - fly anbefaler ikke at klager gis medhold.