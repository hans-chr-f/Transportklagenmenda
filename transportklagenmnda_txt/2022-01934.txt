Vedtak i Transportklagenemnda - Fly

Sammendrag

Refusjon av billetter og utgifter i forbindelse med kansellert avgang som
følge av flyteknikerstreik. Manglende PWD assistanse på flyplassene.

Dato
16.02.2023

Saksnummer
2022-01934

Tjenesteytere
Widerøe

Klager har i det vesentlige anført

Klager og hans ektefelle hadde billetter med SAS og Widerøe og skulle reise fra Oslo
via Trondheim til Brønnøysund den 24. juni 2022 og med retur den 27. juni 2022. Noen
dager før avreise kontaktet klager Widerøe fordi flere fly til Brønnøysund var kansellert
eller omdirigert de siste dagene. Klagers ektefelle kunne på grunn av sin helsesituasjon
ikke kjøre buss i 7 timer fra Trondheim dersom flyvningen fra Trondheim til Brønnøysund
ville bli kansellert, så klager ville forsikre seg om at de kunne dra på helgeturen som
planlagt. Widerøe svarte at det var brudd i forhandlingene mellom NHO og flyteknikerne
(NFO), så streik var en realitet. Widerøe planla imidlertid trafikk som normalt, men regnet
med at det kunne være noen driftsforstyrrelser. De oppfordret de reisende til å møte
opp som normalt på flyplassen for sine forestående reiser. De informerte videre om at
de ikke kunne informere mer konkret.

Dagen før avreise tok klager igjen kontakt med Widerøe for å få ombooket billettene til
en senere avgang på sommeren og uttrykte nok en gang at hans ektefelle ikke under
noen omstendighet ville tåle å bli satt på en buss fra Trondheim til Brønnøysund dersom
avgangen derfra ble kansellert eller om det samme ville skje på returreisen. Klager hadde
bestilt et hotellopphold og måtte få situasjonen avklart. Widerøe svarte at klager ikke
kunne booke om billettene på grunn av fare for streik. Streiken var lovlig og vanlige regler
for endring av billettene ville gjelde med mindre flyvningene ble kansellert på grunn av
streiken.

Klager viser til informasjon på Widerøes nettsider der følgende fremgår :"Vi tilbyr én
gebyrfri endring av reisedato på alle flybilletter kjøpt i perioden
04.01.2022 - 31.01.2022. Billettene må endres, og din nye reise må gjennomføres,
innen 31.oktober 2022." Klagers billetter ble kjøpt 7. januar 2022 og han foreslo overfor

Widerøe å utsett reisen til slutten av augst på grunn av den usikre situasjonen, men ble
altså feilaktig avvist av Widerøes kundeservice. 

Han viser til at hotellet de skulle bo på ga utsatt avbestillingsfirst til kl 9 avreisedagen,
så en viss fleksibilitet i en slik situasjon ville alle vært tjent med. De fikk imidlertid reist
til Brønnøysund den 24. juni, men på avreisedagen for returreisen den 27. juni fra
Brønnøysund, så fikk de en melding om at flyvningen med WF0712 fra Brønnøysund til
Trondheim var kansellert som følge av streiken. Det ble videre informert om at Widerøe
ikke kunne tilby en ny reiserute da det var uvisst når flyvningene kunne gjenopptas. De
ville få full refusjon av billettene og de fikk informasjon om at det ikke var mulig å svare
på e-posten, ei heller kunne flyselskapet nås per chat eller telefon på grunn av svært stor
pågang.

Klager og hans ektefelle la deretter en ny reiseplan ved å låne bil og bestille togbilletter.
Sent på kvelden den 27. juni, etter at de hadde dratt fra Brønnøysund, fikk de en e-post
fra Widerøe om at de hadde fått plass på en direktemaskin dagen etter kl. 13.15. Klager
som var frustrert og svært bekymret for sin ektefelles helsetilstand, takket nei da de
allerede hadde dratt og skulle kjøre bil til Steinkjær, ta lokaltog derfra til Trondheim og
videre med tog hjem til Hamar. Han fastholdt sitt krav om full refusjon av billettene.
Som svar på dette fikk han bekreftet at returreisen ville bli refundert og at eventuelle
merutgifter og prisdifferanse ville kunne refunderes. 

Klager finner Widerøes kundeservice svært lite fleksibel og løsningsorientert i en slik
situasjon. Manglende samarbeidsvilje, ansvarsfraskrivelse, internt rot og regelrett
utmattelsestaktikk har medført at klagers ektefelle ble svært dårlig etter hjemkomsten
som følge av påkjenningene. I medieoppslagene rundt denne streiken kom det tydelig
frem at Widerøe fraskrev seg ethvert ansvar i situasjonen og at de reisende fikk klare seg
selv. 

Klager hadde bestilt assistanse til sin ektefelle, som har problemer med å gå på grunn
av MS, samtidig som de bestilte billettene og fikk dette bekreftet for hele reisen den 7.
januar. Kun i Brønnøysund ble slik assistanse gitt. Verken på Værnes eller Gardermoen
ble det gitt assistanse.

Klager har mottatt refusjon av flybilletene for returreisen. Han krever i tillegg utgifter
til omlegging av reisen, hotellopphold i Trondheim, samt utgifter til mat og drikke
refundert med totalt ca. kr 4600 i henhold til fremlagte kvitteringer. I tillegg tapte klager
lønnsinntekt for én dag på grunn av forsinket hjemkomst. Av disse utgiftene har klager
mottatt kr. 2025 for hotell- og matutgifter. Gjenstående krav er derfor kr. 2575.

Tjenesteyterne har i det vesentlige anført
Widerøe har tross oppfordring ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Widerøe har tross oppfordring unnlatt å svare nemnda.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

Det er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå en kansellering og
minimere ulempene overfor passasjerene. Transportklagenemnda har i sin henvendelse
om tilsvar forklart flyselskapet hva som kreves av dokumentasjon ved uregelmessigheter
som medfører kansellering av en avgang. Widerøe har ikke dokumentert årsaken til at
WF0712 den 27. juni 2022 ble kansellert. Klager og hans ektefelle har derfor krav på
standarderstatning på 250 euro per person.

Ved kansellering har passasjeren videre rett til å få valget mellom refusjon av den
fulle billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8 nummer 1. Klager og hans ektefelle
fikk først beskjed om at flyselskapet ikke kunne tilby omruting. De la derfor en plan
for hjemreise selv, men fikk likevel tilbud om omruting som kom for sent frem da de
hadde reist fra Brønnøysund. Nemnda har forståelse for at det å tilby omruting var
vanskelig under flyteknikerstreiken. I dette tilfellet kunne imidlertid klager fått hjelp
med en ombooking av billettene til et reisetidspunkt senere på sommeren slik han selv
foreslo, og dermed unngått følgene av streiken som var på trappene.

Det følger av fast nemndspraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Som følge av at klager fikk beskjed om å ordne omruting av hjemreisen
selv, pådro han seg utgifter til drivstoff, togbilletter, taxi, overnatting og mat og drikke på
totalt kr 4600 for hjemreisen fra Brønnøysund til Hamar. Av disse har Widerøe refundert
utgiftene til hotell og mat med kr 2025. Resterende utgifter utgjør da kr. 2575.  Klager har
fått refusjon av de ubenyttede returbillettene med kr 2582 og dette beløpet skal komme
til fradrag da passasjeren ikke skal reise gratis. Nemnda anbefaler således ikke ytterligere
refusjon av klagers utgifter. 

Klager har anført at han fikk et tap i lønnsinntekt på grunn av sen hjemkomst, men
ikke fremlagt noen dokumentasjon for dette tapet. Standarderstatningen er etter fast
nemndspraksis ment å dekke både økonomisk og ikke-økonomisk tap. Klagers lønnstap
må derfor i dette tilfellet anses dekket av standarderstatningen. 

Klager har opplyst hans MS-syke kone ikke fikk assistanse på Oslo lufthavn og Trondheim
lufthavn. Opplysningen er ikke imøtegått av flyselskapet og nemnda legger klagers
opplysninger til grunn. Nemnda viser til at bevegelseshemmede passasjerer har rett
til assistanse fra luftfartsselskaper iht. kapittel 3 i forskrift FOR-2013-07-16-919 om
universell utforming av lufthavner mv., samt forordning (EF) nr. 1107/2006 artikkel 7
jf. artikkel 10, og er av den oppfatning at de nevnte lufthavner i dette tilfellet har brutt
forskriften. Det er Luftfartstilsynet som er ansvarlig for å håndheve forskriften, jf. § 3.
Kopi av nemndas vedtak sendes Luftfartstilsynet til orientering og eventuell oppfølging.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Widerøe utbetaler standarderstatning på 250 euro
per person, totalt 500 euro.