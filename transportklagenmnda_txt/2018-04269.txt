Vedtak i Transportklagenemnda
- Kollektivreiser

Sammendrag

For sent aktivering av billett.

Dato
06.02.2019

Saksnummer
2018-04269

Tjenesteytere
Ruter

Klager har i det vesentlige anført

Klager ble ilagt gebyr på bussen fra Telthusbakken fordi kontrolløren hevdet billetten ikke
var aktivert før ombordstigning. 

Klager understreker at Ruters tilsvar til denne saken ikke er korrekt. Billetten var aktivert
ved ombordstigning og nedtelling hadde akkurat begynt. Billetten ble således aktivert
før påstigning på bussen. Videre anfører klager at det ikke er korrekt gjengitt at hun
befant seg på bussen i det kontrollørene gikk på. Klager observerte kontrollørene på
bussholdeplassen, så hun visste at det ville være kontroll på bussen. 

På grunnlag av overnevnte fastholder klager sitt krav om at gebyret må frafalles.

Tjenesteyterne har i det vesentlige anført
Klager ble ilagt gebyr på bussen 21. november 2018 fordi hun ikke hadde aktivert sin
billett før ombordstigning. 

Billetten må være aktivert og nedtelling må ha startet før en går om bord. I denne saken
forholder Ruter seg til kontrollørenes observasjoner. De sier at klager befant seg om
bord i bussen når de gikk på ved Telthusbakken. Sanntiden viser at billetten ble kjøpt i
det bussen kjører fra Telthusbakken og kontrollen har startet. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble under kontroll på bussen ved holdeplass Telthusbakken ilagt gebyr som følge
av for sen aktivering av billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Kontrollen er registrert startet kl. 20.13 og nemnda legger til grunn at kontrollen startet
umiddelbart etter avgang fra Telthusbakken. Ifølge Ruters sanntidssystem ankom bussen
til Telthusbakken kl. 20.13.33 og gikk derfra kl. 20.13.57.

Klagers billett er registrert bestilt kl. 20.13.51.

I gebyrrapporten er det notert at hun var ombord da kontrollen startet. Klager bestrider
dette og hevder at hun gikk på bussen ved Telthusbakken. 

Nemndas flertall, nemndas leder og bransjerepresentantene, legger avgjørende vekt på
kontrollørens opplysninger om at klager var på bussen før den kom til Telthusbakken og
dermed kjøpte billett etter ombordstigning.

Vilkårene for å ilegge gebyr var dermed til stede. 

Nemndas flertall, nemndas leder og bransjerepresentantene, kan ikke se at det er
grunnlag for å anbefale at gebyret frafalles. 

Mindretallet, forbrukerrepresentantene, er av den oppfatning at det ikke kan legges
avgjørende vekt på opplysningen i gebyrrapporten. Etter mindretallets syn kan ikke
klagers forklaring på hendelsesforløpet utelukkes, jf. sanntidsloggen, og mindretallet
mener derfor at gebyret bør frafalles.

Vedtak fattes i samsvar med flertallets syn.

Vedtak

Transportklagenemnda Kollektivtransport finner ikke å kunne anbefale at klager gis
medhold.