Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
22.05.2015

Saksnummer
1018/14F

Tjenesteyter
Vueling

Klager har i det vesentlige anført:

Klager skulle reise fra Oslo til Barcelona den 4. juli kl. 16:10 med VY8539. Klager fikk ikke være
med denne avgangen, og han ble tilbudt ny reise dagen etter.

Klager skulle på weekend tur til Pyreneene, og hadde forhåndsbestilt videre transport, hotell
og drosje. Han så ingen vits i å reise dagen etter da hans transport til Pyreneene da var dratt.

Klager krever refusjon av utgifter til videre transport, hotell og drosje, til sammen kroner 4
485.

Det vises for øvrig til klagers brev.

Vueling har i det vesentlige anført:

Vueling beklager denne hendelsen og ønsker å tilby klager en standarderstatning på 400 euro.
Vueling kan ikke imøtekomme hans krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at klager ble nektet
ombordstigning grunnet overbooking. Dette gir rett til en standarderstatning på 400 euro, jf.
EU-forordning 261/2004 artikkel 4, jf. artikkel 7. Dersom standarderstatningen ikke er utbetalt,
anbefales det gjort.

Ved nektet ombordstigning skal flyselskapet gi passasjeren valget mellom omruting snarest
mulig eller refusjon av hele billettprisen. Velger passasjeren omruting, skal flyselskapet tilby
mat og hotell dersom der er nødvendig. Nemnda viser til EU-forordning artikkel 4 nr. 3, jf.
artikkel 7, 8 og 9.

Klager valgte å avbryte reisen. Han har rett refusjon av billettprisen, NOK 2 273. Øvrig
tap klager ble påført inngår i standarderstatningen, jf. forordningen artikkel 12. Nemnda
anbefaler at Vueling utbetaler NOK 2 273.

Vedtak:

Transportklagenemnda-fly anbefaler at Vueling utbetaler NOK 2 273 med tillegg av 400 euro
dersom dette ikke allerede er utbetalt.

Vedtaket var enstemmig.