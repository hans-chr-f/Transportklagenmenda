Vedtak i Transportklagenemnda - Sjø

Sammendrag

Krav om frafall av gebyr.

Dato
09.03.2023

Saksnummer
2022-03498

Tjenesteytere
Torghatten Nord

Klager har i det vesentlige anført

Klager reiste den 04. oktober 2022 fra Sandvikvåg til Halhjem. Den aktuelle dagen var det
et forferdelig vær med kraftig vind og voldsomt mye nedbør. Hvor vidt dette kan sette
AutoPASS leseren ut av spill eller på noen måte påvirke den slik at den ikke registrer slik
den skal vet ikke klager, men han legger til grunn at det er noe slikt som har skjedd i
dette tilfellet. Klager mener at han kjørte inn på fergeleiet slik det var ment.

Lovhjemmelen for billettering som det vises til. «https://lovdata.no/dokument/LTI/
lov/2020-05-26-55» er en midlertidig lov som opphørte å gjelde 01.01.2021 jfr. lovens §
8. Det foreligger således en formalfeil i det man hjemler tilleggs taksten i en lov som ikke
lenger er gyldig. Dette i seg selv gjør at grunnlaget for ileggelse bortfaller.

Klager krever å få slettet gebyret på kr. 2100.

Tjenesteyterne har i det vesentlige anført
Torghatten Nord anfører at kjøretøyet er manuelt belastet brikke - samtidig som tilleggs
taksten er ilagt. Det vises til vedlagt dokumentasjon hvor tidspunkt for når brikke og bot
er ilagt for å verifisere dette. Hadde vi ikke foretatt billettkontroll ville kjøretøyet ha reist
gratis.

Torghatten Nord AS opprettholder kravet.

Nemnda bemerker

Klager reiste den 4. oktober 2022 fra Sandvikvåg til Halhjem. Klager ble ilagt tilleggstakst
på kr. 2100,- som følge av manglende registrering av AutoPASS ved innkjøring på
fergeleiet. 

Klager har AutoPASS-brikke og har anført at han kjørte inn på riktig måte, og at det må
ha vært problemer med AutoPASS-leseren slik at bilen ikke ble registrert. Det vises til at
turen andre veien ble registrert. Det er videre anført at lovgrunnlaget for tilleggstaksten
er opphevet, slik at det ikke er grunnlag for ileggelse av tilleggstakst. Det er ikke bevist at
klager bevisst har forsøkt å unngå å betale. Klager krever at tilleggstaksten slettes. 

Torghatten Nord har anført at ved billettkontroll om bord ble AutoPASS-brikken belastet
manuelt, da det ikke var registrert noen passering på kjøretøyet, og det var da grunnlag
for tilleggstakst.  

Nemnda viser i utgangspunktet til tidligere avgjørelser om samme problematikk, og
bemerker at det er den reisende som er ansvarlig for å kjøre i riktig kjørefelt og bli
registrert gjennom AutoPASS. Unnlatelse av dette medfører tilleggsgebyr.

Det er riktig at Torghatten Nord i sitt svar til klager har vist til et opphevet
hjemmelsgrunnlag, da det er vist til midlertidig lov om billettering som følge av
utbruddet av covid-19. Denne loven ble opphevet 1. januar 2021, slik at denne
henvisningen er misvisende. Nemnda bemerker imidlertid at ordinær billettering
av passasjerer og kjøretøy på ferjene er regulert av forskrift om transport med ferje
§ 7, som åpner for elektronisk billettering og tilleggstakst. Det foreligger således
hjemmelsgrunnlag for AutoPASS-billettering og tilleggstakst. 

Nemnda bemerker videre at det ikke er et krav for tilleggstakst at passasjerene bevisst
har forsøkt å unngå å betale. Kjøretøyet til klager ble ikke registrert ved innkjøring på
fergeleiet, og det er grunnlag for tilleggstakst uavhengig av hva som var årsaken til dette.
Nemnda finner ikke at det er sannsynliggjort at det var noe feil med AutoPASS-leseren,
men at klager sannsynligvis har kjørt feil ved innkjøring til fergeleiet.  

Etter dette finner nemnda at det var grunnlag for tilleggstakst.

Vedtak

Transportklagenemnda sjø finner ikke å anbefale at klager gis medhold.