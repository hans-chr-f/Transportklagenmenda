Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
24.03.2022

Saksnummer
2021-01760

Tjenesteytere
SAS

Klager har i det vesentlige anført

Klager og hennes familie, totalt to voksne og to små barn, reiste med SAS fra Olbia
til Oslo den 31. juli 2021. Ved ankomst Oslo lufthavn viste det seg at flere deler av
barnevognen, som er en modell for to barn, var ødelagt. Barnevognen var pakket i
henhold til SAS' egne bagasjeregler. Klager meldte fra om skaden på flyplassen og fikk
utfylt en skademelding, såkalt Property Irregularity Report (PIR). Klager sendte inn en
klage til SAS den 3. august 2021 vedlagt all nødvendig dokumentasjon, inkludert bilder
av skadene. SAS svarte den 4. august at hun måtte kontakte en barnevognbutikk for å få
skadene vurdert og deretter sende kvitteringen inn til SAS.

Etter at klager hadde kontaktet en butikk som selger den aktuelle barnevogntypen, fikk
hun beskjed om at skadene ikke kunne repareres. Klager måtte kjøpe nytt understell
og setedeler til barnevognen og betalte kr. 19079 for dette. Hun sendte deretter
kvitteringen inn til SAS og ba om erstatning. Klager fikk ikke noe svar og har etter
gjentatte purringer både via chat, e-poster og også SAS kundeservice på Oslo lufthavn,
fremdeles ikke mottatt noe svar,

Klager opplyser at vognen var ca. 4 måneder gammel og krever at SAS erstatter
barnevognen med kr. 19079. Klager krever i tillegg forsinkelsesrenter på beløpet.

Tjenesteyterne har i det vesentlige anført
SAS har tross oppfordring ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Nemnda legger på bakgrunn av sakens opplysninger til grunn at klagers barnevogn ble
skadet under lufttransporten.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Barnevogner er svært vanlig å medbringe som bagasje, og
vanligvis skjer transporten uten at skade inntreffer. Flyselskapene bør ha et opplegg for
skånsom håndtering av disse.

Nemnda mener at det er sannsynlig at vognen ble skadet under flyreisen, og at et var
omfattende skader som måtte repareres. Det vises til fremlagte fotografier, fremlagt PIR-
rapport og kvitteringer. 

Ansvaret er begrenset til 1288 SDR (special drawing rights) per passasjer, jf. § 10-22 og
forskrift om fraktførers ansvar for skade ved lufttransport av passasjerer, reisegods og
gods § 1 tredje ledd. De ansvarsgrenser som er fastsatt i § 10-22, gjelder uansett hvilket
ansvarsgrunnlag som påberopes, jf. § 10-24. SDR-satsen i forskrift om fraktførers ansvar
for skade ved lufttransport av passasjerer, reisegods og gods § 1 tredje ledd er ikke
oppdatert, men Norge er forpliktet til å følge Montrealkonvensjonen og EUs forordning
om forsikringskrav til luftfartselskaper, hvor satsen er oppjustert til 1288 SDR. 

Nemnda anbefaler at SAS utbetaler 1288 SDR til klager, med fratrekk for allerede utbetalt
beløpt.  

Klager har krevd forsinkelsesrenter. Nemnda anbefaler at SAS betaler forsinkelsesrenter
på erstatningsbeløpet fra 3. september 2021, jf. forsinkelsesrenteloven § 2.

Vedtak

Transportklagenemnda anbefaler at SAS utbetaler 1288 SDR til klager med fratrekk for
allerede utbetalt beløp. I tillegg anbefaler nemnda at  SAS utbetaler forsinkelsesrenter fra
3. september 2021.