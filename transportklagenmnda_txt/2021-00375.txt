Vedtak i Transportklagenemnda
- Kollektivreiser

Sammendrag

Krav om refusjon av utgift til alternativ transport på grunn av innstilt buss
og krav om refusjon av tilleggstjenester på grunn av endret busstype

Dato
21.06.2021

Saksnummer
2021-00375

Tjenesteytere
Vy Buss AS

Klager har i det vesentlige anført

Klager skulle reise fra Fredrikstad via Oslo til Hareid. Klager forklarer at reisen besto av to
deler med gjennomgående billett. Han forklarer videre at klagen gjelder begge delene av
reisen, men at det er ulike forhold. 

Reisen Fredrikstad-Oslo ble innstilt og reisen Oslo-Hareid ble kjørt med en annen buss
enn annonsert og klager mottok ikke forhåndsbetalte tilleggstjenester. Klager ble
informert om innstillingen 8. desember 2020. 

Da strekningen Fredrikstad-Oslo ble innstilt fikk klager tilbud fra Vy Buss om en avgang
4 timer tidligere eller å kansellere billetten og motta en verdikode. Klager legger
til at denne informasjonen kun ble varslet på SMS og ikke på e-post der all annen
kommunikasjon om reisen hadde foregått. Den nye reiseruten som ble foreslått passet
ikke med klager sine planer og samme dag tok klager kontakt med Vy Buss for å avklare
bruk av alternativ transport og alternative reiseruter. Klager forklarer at grunnet svært
lang svartid hos Vy Buss måtte klager benytte seg av alternativ transport. Klager anfører
at han varslet Vy om dette allerede 12. desember 2020 og viste til punkt 4.2 i Vy Buss sine
reisevilkår. 

Den alternative transporten var det alternativet som ble anbefalt av reiseplanleggeren på
vy.no for reise på samme tidspunkt som den kansellerte bussen og ble også utført med
Vy-tog. Klager anfører at først etter reisen var gjennomført fikk han melding fra Vy om at
de ikke refunderer utgifter til alternativ transport ved kansellering. I stedet refunderte de
den ubrukte billetten for strekningen Fredrikstad-Oslo. Klager anfører at dette kun var en
delvis refusjon, da de ikke refunderte avbestillingsforsikringen. Avbestillingsforsikringen
tilsvarte 8% av hele kjøpesummen. 

På den andre strekningen Oslo-Hareid anfører klager at det ble satt opp en annen buss
en det som var annonsert da klager kjøpte billetten. Pluss-setet som klager hadde kjøpt
for oppgradering til bussens andre etasje var ikke tilgjengelig, da bussen kun hadde en
etasje med vanlige seter. Det var kun fritt setevalg på bussen. Klager anfører at i samtale
med bussjåføren så ble klager fortalt at dette var et planlagt bussbytte, da dette var siste
avgang før ruten ble innstilt og at alle dobbeltdekkerne med Pluss-seter skulle samles på
Østlandet. Klager legger til at ved en sjekk på Vy Buss sine nettsider etter avgang kom det
fortsatt opp at det skulle være dobbeltdekkerbuss på den aktuelle avgangen og at det
fortsatt var mulig å reservere Pluss-sete fra en senere holdeplass. 

Etter at klager har mottatt Vy Buss sitt tilsvar i saken legger klager til dokumentasjon
han mottok fra Vy på SMS 8. desember 2020 og 3. januar 2021. Klager bestrider at
varselet Vy Buss sendte på SMS 8. desember var i tråd med reisevilkårene § 4 punkt
5. I punkt 4.5 står det at den reisende skal få «valget mellom å fortsette reisen på
sammenlignbare vilkår uten ekstrakostnad så langt det er praktisk mulig, eller refusjon
av billettutgiften.» I varselet ble det tilbudt refusjon som verdikode. Det er ikke spesifisert
hvordan refusjonen skal utbetales i reisevilkårene, men i forordning 181/2011 artikkel 19
nr. 5 står det bl.a.: «Refusjonen skal utbetales
kontant med mindre passasjeren godtar en annen form for refusjon.» 

Videre legger klager til at hverken i SMS eller i senere mailkorrespondanse ble det tilbudt
refusjon på andre måter enn verdikode. Vy tilbød altså ikke refusjon av billettutgifter i
tråd med punkt 4.5 i reisevilkårene. Klager har heller ikke bedt om refusjon etter punkt
4.5, da han har bedt om refusjon etter punkt 4.2. Det at Vy
refunderer deler av billettutgiften for Fredrikstad-Oslo etter at klager måtte reise med
alternativ transport påvirker ikke klagers rett til refusjon etter punkt 4.2. Merk at den
mottatte refusjonen ikke inkluderer avbestillingsforsikringen på kr. 13 for strekningen. (8
% av kr. 159 = kr. 13). Klager bemerker at Vy Buss sitt tilsvar er første gang de referer til
sine reisevilkår i saken. 

Klager legger til når det gjelder refunderingen av setereservasjonen for strekningen
Oslo-Hareid er ikke avbestillingsforsikringen på kr. 7 inkludert. (8 % av kr. 89 = kr. 7).
Klager legger til at det stemmer at refusjon av setereservasjonen ikke er nevnt av klager i
mailkorrespondansen, da dette kravet ble sendt inn via kontaktskjema i tråd med punkt
6 i reisevilkårene. 

Klager krever refusjon av utgift til alternativ transport på strekningen Fredrikstad-Oslo og
refusjon av tilleggstjenester (setereservasjon med avbestillingsforsikring) på strekningen
Oslo-Hareid på totalt kr. 336.

Tjenesteyterne har i det vesentlige anført
Vy Buss forklarer at bookingen for strekningen Fredrikstad-Oslo ble kjøpt 20. oktober
2020 for avreise 3. januar 2021. Koronasituasjonen har medført endrede reisemønstre,
som igjen har medført innstilte avganger. Vy Buss har hele veien strebet etter å
opprettholde et tilbud. 

Vy Buss sendte ut varsling om ny avgangstid 8. desember 2020 kl. 10:15. I utsendt
varsling ba Vy Buss om å kontaktes dersom det ikke skulle være ønskelig å reise. I tråd
med Vy Buss reisevilkår § 4 punkt 5 tilbyr vi å reise på sammenlignbare vilkår (annen
bussavgang) eller refusjon av billettutgiften. I dette tilfellet var det ikke ønskelig å reise
med annen bussavgang, så billetten pålydende kr. 159 ble refundert i sin helhet. 

For strekningen Oslo-Hareid ble bussen dessverre endret fra dobbeltdekker til
en vanlig buss. Vy Buss beklager dette og vil derfor refundere pålydende kr. 89
for setereservasjonen. Beløpet vil bli tilbakeført til kundens konto i løpet av noen
virkedager. Vy Buss gjør oppmerksom på at dette ikke ble nevnt i dialog fra kunde i
mailkorrespondansen. 

Etter at Vy Buss har mottatt klagers kommentar til Vy Buss sitt tilsvar i saken legger Vy
Buss til at ved endring av avgangstid vil vi flytte til alternativt tidspunkt. Ofte ønsker
gjestene å gjøre om på reisen i forhold til dag og tidspunkt. En verdikode gir denne
fleksibiliteten. Ved forespørsel om refusjon i stedet for verdikode, blir dette innvilget.
Dette ble gjort i dette tilfellet. 

Videre legger Vy Buss til at følgende står i paragraf 4.5 "Dersom vi har grunn til å tro at
reisen blir kansellert eller forsinket med mer enn to timer, vil vi tilby deg valget mellom
å fortsette reisen på sammenlignbare vilkår uten ekstrakostnad så langt det er praktisk
mulig, eller refusjon av billettutgiften." I dette tilfellet har vi gitt tilbud om annen avgang.
Da dette ikke var ønskelig, ble det gitt refusjon av bussbillett Fredrikstad-Oslo.

Videre legger Vy Buss til at avbestillingsforsikringen for strekningen Fredrikstad-Oslo
pålydende kr. 13 vil bli refundert. Vy Buss gjør oppmerksom på at setereservasjon og
avbestillingsforsikring er av annen art enn grunnlaget til hvorfor denne henvendelsen
behandles i nemnd.

Nemnda bemerker

Klager krever refusjon av utgift til alternativ transport på strekningen Fredrikstad-
Oslo og refusjon av tilleggstjenester (setereservasjon med avbestillingsforsikring) på
strekningen Oslo-Hareid på totalt kr. 336. Kravet er knyttet til alternativ transport med
tog Fredrikstad-Oslo med kr. 240, og refusjon av setereservasjon på kr. 89 med tillegg av
avbestillingsforsikring.

Vy Buss har akseptert å tilbakebetale kr. 89 for setereservasjon, samt
avbestillingsforsikring på kr. 13 for strekningen Fredrikstad-Oslo. De har videre refundert
billetten på kr. 159 i sin helhet. 

Klager fikk valget mellom alternativ transport eller refusjon, i henhold til Vys
refusjonsregler ved kansellering. Etter nemndas syn er det ikke grunnlag for refusjon
utover det Vy har ytt og tilbudt. Dette er i tråd med Vys reisevilkår.

Vedtak

Transportklagenemnda finner ikke å kunne anbefale at klager gis medhold.