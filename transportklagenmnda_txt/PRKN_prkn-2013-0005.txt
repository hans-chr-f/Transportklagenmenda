Vedtak i Pakkereisenemnda

Sammendrag

Saken gjelder mangler i forhold til turprogram, Tanzania.

Dato
18.09.2013

Saksnummer
5/13P

Tjenesteyter
EcoExpeditions

Sakens dokumenter ble lagt frem.

Klager: X

Turarrangør: EcoExpeditions

Antall reisende: 2

Reisens pris: 64.380,-

Saken gjelder:

Saken gjelder mangler i forhold til turprogram, Tanzania.

Klager anfører at i turprogrammet for den dagen de skulle gå opp til Kilimanjaro, var
opplyst at de som følte seg i form til det, kunne ta en tur ned i krateret og ta en titt
på isbreene. Da klager tok dette opp med guiden, fikk han til svar at det ikke inngikk
i programmet og at de skulle tilbake til leiren. Påstanden om at klager ikke var i god
nok form, som er fremsatt i ettertid, er ikke riktig. På veien opp hadde de passert flere
grupper som hadde startet tidligere, og guiden sa på veien opp at de var en av de beste
gruppene han hadde hatt.

Turprogrammet inkluderte også besøk i Olduvai Gorge. Da klager tok dette opp med guiden,
visste han ikke noe om det. Det kan ikke forlanges at en deltager under utflukten skal ringe
turarrangør om slikt.

Klager krever et prisavslag på kr.6.000,- per person.

Eco Expeditions har anført at på alle fjellturer må deltagerne følge guidens anvisninger.
Guiden har ansvaret for sikkerheten og har lang erfaring i å vurdere deltagernes
kapasitet. Guidens vurdering var at det ikke var forsvarlig å tillate tur i krateret for
klager. Når det gjelder besøket i Olduvai Gorge, burde klager ha tatt dette opp med på
stedet ved å ringe til turarrangør eller deres representant.

Det ble ikke gjort, og da er det ikke grunnlag for kravet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turarrangør skal kunne benytte seg av sin rett til å avhjelpe mangler, er det
nødvendig at kunden melder fra om mangler så snart som mulig.

Det er i utgangspunktet vanskelig for nemnda å ha en sikker formening om klagers fysiske
tilstand gjorde det forsvarlig med en tur ned i krateret. Eco Expeditions har i brev av 4. januar
2013 anført at turen til topps og tilbake til leiren kan ta 12-15 timer, og at bare de sterkeste får
tillatelse til å ta ekstraturen som kan ta 3-4 timer i over 5700 meters høyde. Beslutningen om
ikke å tillate tur i krateret ble tatt, hevdes det, for å ivareta klagers sikkerhet. Programmet for
turen sier følgende: « De som føler seg i bra form, kan ta en tur ned i krateret ... ... .». Gruppen
med klageren hadde nådd toppen på 5 timer, mens programmet beskriver en tur på ca. 6
timer.

Gruppen hadde passert flere andre grupper underveis.

Nedturen ble dessuten forlenget med 10 km i forhold til opprinnelig plan.

Samlet sett gir dette et inntrykk av at klager må ha vært i akseptabelt god form. Nemnda
finner det ikke sannsynliggjort at det var klagers tilstand som gjorde at han ble avskåret fra en
tur i krateret.

Nemnda forstår det slik at Eco Expeditions er enig i at turen skulle ha inkludert et besøk i
Olduvai Gorge, men at kravet om kompensasjon for manglende besøk der må avslås fordi
klager ikke ringte og tok det opp på stedet.

Som nevnt foran er det riktig at det normalt er en forutsetning for å kunne kreve prisavslag på
grunn av mangler at det tas opp umiddelbart og på stedet.

På en safari, som her, finner nemnda det imidlertid helt urimelig å forlange at en deltager
skulle låne guidens telefon for å ringe til turarrangør i Norge eller deres stedlige representant
for å få safari-bilen til å kjøre. innom de steder den etter programmet skulle besøke. Her
må det være tilstrekkelig at det er tatt opp på stedet med guiden, som i denne relasjon må
betraktes som turarrangørs representant.

Etter en helhetsvurdering finner nemnda at det bør gis et prisavslag på kr.3.000,- per person.

Vedtak:

Reklamasjonsnemnda anbefaler at det gis et samlet prisavslag på kr.6.000,-.

Vedtaket var enstemmig.