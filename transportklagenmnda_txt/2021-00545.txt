Vedtak i Transportklagenemnda - Fly

Sammendrag

Krav om refusjon av billett og standarderstatning etter
kansellert reise som følge av covid-19 pandemien

Dato
12.10.2021

Saksnummer
2021-00545

Tjenesteytere
Norwegian Air Shuttle

Klager har i det vesentlige anført

Klager hadde billetter for seks personer med Norwegian for en reise fra Oslo til Reykjavik
med DY1170 den 30. april 2020. Returreisen skulle være 3. mai 2020 med DY1171.
Flyreisen kunne ikke gjennomføres grunnet covid-19 pandemien. 

Klager anfører at han fikk en melding fra Norwegian den 16. april 2020 om at flyturene
var kansellert. Årsaken til kanselleringen var coronarestriksjoner. Klager forklarer at
i beskjeden fra Norwegian fremgikk det at dersom klager og reisefølget ikke ønsket
å gjennomføre reisen på et senere tidspunkt, så ba Norwegian dem om å kansellere.
Klager forklarer at dette ble gjort for utreisen etter at Norwegian kansellerte. DY1170
stod oppført som kansellert, mens DY1171 stod fortsatt oppsatt. Klager anfører at
returreisen ikke ble kansellert av ham. Videre anfører klager at det stod 'cancelled' på
Norwegian sin hjemmeside da han kansellerte. 

Klager anfører at det fremgikk på Norwegian sin hjemmeside at flyvningen var kansellert.
Videre har klager anført at Norwegian ba om at de som ikke ønsket å flytte flyvningen
til et senere tidspunkt skulle kansellere. Klager forklarer at han oppfattet det slik at
Norwegian ønsket å få oversikt over de personer som ønsket å reise på et eventuelt
senere tidspunkt, for å kunne tilpasse flyvninger til de som likevel ønsket å reise. Videre
forklarer klager at han og reisefølget ønsket ikke dette, så de fulgte oppfordringen fra
Norwegian.

Norwegian avslo søknaden om refusjon i januar 2021 og begrunnet dette med at klager
hadde kansellert bookingen før flyet ble kansellert av Norwegian. 

Klager krever hele billettprisen refundert med kr. 15 534 og erstatning i henhold til EU-
forordning 261/2004 om flypassasjerers rettigheter.

Tjenesteyterne har i det vesentlige anført
Norwegian har til tross for gjentatte henvendelser og oppfordring ikke inngitt tilsvar til
nemnda. 

Til klager har Norwegian svart at de ikke kan gi refusjon for den ubrukte billetten da
klager valgte å kansellere bookingen frivillig før flyet ble kansellert av Norwegian.

Nemnda bemerker

Norwegian har tross oppfordring unnlatt å svare nemnda. Nemnda kan likevel treffe
vedtak på grunnlag av de opplysninger som er fremkommet tidligere i saken, jf.
transportklagenemndforskriften § 5-3, tredje ledd. 

Klager har i denne saken ikke rett på standarderstatning fordi klager fikk beskjed om
kanselleringen mer enn to uker før avreise, jf. EU-forordning 261/2004 artikkel 5 nummer
1 bokstav c) i).  

Det er uklart for Nemnda om flyvningen ble kansellert av flyselskapet, eller om klager
selv avbestilte reisen/ikke reiste. Klager har opplyst at det fremgikk på Norwegian sin
hjemmeside at flyvningen var kansellert. Ettersom Norwegian ikke har innlevert svar
til nemnda, legger nemnda klagers opplysninger til grunn i saken. Ved kansellering
fra flyselskapets side har passasjerene rett på refusjon hvis de velger det, jf. EU-
forordningen artikkel 5 jf. artikkel 8. Klager har i denne saken krevd refusjon.

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian Air Shuttle refunderer til klager i henhold
til rekonstruksjonsplanen for selskapet.