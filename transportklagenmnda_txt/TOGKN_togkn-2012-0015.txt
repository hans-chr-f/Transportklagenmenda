Vedtak i Transportklagenemnda
- Kollektivreiser

Sammendrag

Klage på gebyr for ugyldig billett.

Dato
04.07.2013

Saksnummer
15/12 J

Tjenesteyter
NSB

Klage på gebyr for ugyldig billett.

Klager har i det vesentlige anført:

Klager har kjøpt månedskort for Oslo og Akershus i over tre år. Høsten 2011 var klager mye
i Nittedal og kjøpte derfor sin månedsbillett på 7-eleven butikken på Rotnes. Da hun kjøpte
denne ba hun om ungdoms månedsbillett for Oslo og Akershus. Klager betalte kr 370 for
denne mot kr 400 som var prisen hun hadde betalt tidligere for samme type kort. Hun stusset
ikke videre over dette siden det var midt i den perioden det var en omlegging av pris- og
sonestrukturen for kollektivreiser i Oslo og Akershus. Klager antok at ungdomsbilletten var
blitt billigere og som tilhenger av kollektivtransport syntes hun dette var positivt. Hun kjøpte
samme type billett på samme sted også i november.

Den 05.12.11 løp hun for å rekke toget som gikk fra Oslo til Gardermoen. Hun satte seg
på den første vognen som var ubetjent da hun antok at hun hadde gyldig billett ettersom
hun hadde kjøpt billett for Oslo og Akershus. Da kontrolløren sjekket kortet hennes ble
hun informert om at hun var utenfor sone og ble ilagt et gebyr på kr 900 for ugyldig billett.
Kontrolløren sa at klager ville ha sett at billetten var ugyldig dersom hun hadde tatt den på
en valideringsmaskin på plattformen, noe klager ikke gjorde da hun løp for å rekke toget og
dessuten antok at hun hadde gyldig billett.

I ettertid har klager sjekket pris opp mot hva hun ba om da hun kjøpte billetten på 7-eleven på
Rotnes og konkluderer med at informasjonen hun fikk var altfor dårlig i forhold til antall soner
og ungdomskort for Oslo og Akershus. Klager mener det er feil at hun som bruker kollektiv
transport hver dag og alltid passer på å ha gyldig billett, skal ilegges et så høyt gebyr. Hun har
vært i god tro, orientert seg som forbruker så godt hun kunne og satt seg på toget med det
som skulle være gyldig billett.

Klager ber om at gebyret slettes, alternativt at gebyret settes kraftig ned.

NSB har i det vesentlige anført:

Det fremgår av NSBs transportvilkår § 4 C at passasjerer som ved kontroll ikke har stemplet
eller på annen måte gyldig billett, vil bli ilagt et gebyr fastsatt av Samferdselsdepartementet.
NSB anser det som kundens ansvar å påse at man har en gyldig billett når man benytter de
ubetjente vognene. Ved å benytte kortleser/billettautomat på stasjonen kan den reisende få
oversikt over gyldighetstid og område for billetten.

Det er vanskelig for NSB å fastslå om passasjerer uten gyldig billett har til hensikt å «snike»
eller bare har glemt å validere billetten eller sjekke gyldighetsområdet for sonen som er påført
billetten. Klager ble påtruffet i sone 3 øst på toget med Ruter periodekort som kun var gyldig
for sone 1 og 2 øst.

Dersom klager mener at Ruters kommisjonær 7 Eleven har gjort en feil i forbindelse med
salget av Ruter periodebilletten, er dette noe klager eventuelt må ta opp med Ruter eller
kommisjonæren.

NSB finner ikke grunnlag for å ettergi gebyret.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr.

Klager hadde månedskort for ungdom gyldig for sone 1 og 2 øst. På reise fra Oslo til
Gardermoen gikk klager på toget uten å validere kortet. Hun antok at hun hadde gyldig billett
ettersom hun hadde kjøpt den samme type billett som hun pleier å kjøpe. Klager ble tatt i
kontroll og fikk gebyr for ugyldig billett da hun reiste i sone 3 og var utenfor det antall soner
som hennes billett var gyldig for.

Selv om grunnen til at klager ikke hadde gyldig billett skyldtes at hun trodde hun hadde kjøpt
et ungdomskort som gjaldt for hele Oslo og Akershus, endrer dette ikke det faktum at klager
ikke kunne fremvise gyldig billett under billettkontrollen. Klager har reist kollektivt i Oslo og
Akershus i lengre tid og har kjøpt månedskort i over tre år. Nemnda er av den oppfatning at
klager derfor burde være godt kjent med at når man kjøper månedskort vil pris og gyldighet
avhenge av antall soner man velger. Da klager kjøpte sin billett på 7-eleven på Rotnes ba hun
om månedskort for ungdom for Oslo og Akershus. Med elektronisk reisekort legger nemnda
til grunn at klager har fått sitt reisekort fylt opp med tilsvarende antall soner som hun tidligere
hadde kjøpt ettersom hun ikke presiserte antall soner hun ville ha da hun kjøpte billetten på
7-eleven. Ut fra fakta i sakens dokumenter legger nemnda til grunn at klager ikke vanligvis
reiser til Gardermoen og benytter reisekortet på denne strekningen. Nemnda mener derfor at
klager burde ha sjekket om billetten var gyldig for strekningen fra Oslo til Gardermoen før hun
gikk om bord i en ubetjent vogn. Dersom hun hadde tatt seg tid til dette eller alternativt gått
om bord i en betjent vogn der konduktøren kunne sjekket kortet og eventuelt solgt henne en
tilleggsbillett, hadde klager sluppet gebyret hun nå har fått.

Nemnda finner etter dette at NSBs kontrollører kunne ilegge klager et gebyr i henhold til
transportvilkårene.

Det er passasjerens ansvar å ha gyldig billett. Hva som er gyldig billett må det i
utgangspunktet være passasjerens ansvar å sjekke før man går om bord i toget.

Nemnda har forståelse for at det kan oppfattes som en streng reaksjonsform å bli ilagt
gebyr når man er i god tro med hensyn til billettens gyldighet. På den annen side er det på
det rene at klager rent faktisk ikke hadde gyldig billett. Det følger av NSBs transportvilkår at
NSB i et slikt tilfelle har rett til å ilegge gebyr. Det må være opp til NSB eventuelt å vurdere
om man vil frafalle gebyret av rimelighetsgrunner. Gebyrets størrelse er godkjent av
Samferdselsdepartementet og nemnda finner derfor ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett slettes
eller settes ned.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.