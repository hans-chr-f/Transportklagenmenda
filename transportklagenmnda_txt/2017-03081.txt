Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.09.2018

Saksnummer
2017-03081

Tjenesteytere
Widerøe

Klager har i det vesentlige anført

Klager skulle reise fra København til Sørkjosen via Oslo og Tromsø den 17. juli 2017.
WF946 fra Tromsø til Sørkjosen ble kansellert like før avgang. Klager ble booket om og
ankom endelig bestemmelsessted mer enn fire timer forsinket. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
WF946 ble kansellert som følge av dårlige værforhold i Sørkjosen, dårlig sikt. Minimum
skydekke for å lande i Sørkjosen er 1660 fot, skydekket på dette tidspunktet var på
400 fot. Det vises til fremlagt dokumentasjon. Passasjerene ble fraktet med buss på
strekningen. 

Ved kansellering kan passasjeren enten velge å avbryte reisen mot refusjon, eller
ombooking. Klager valgte sistnevnte. 

Hendelsen er ikke kompensasjonsberettiget da årsaken var ekstraordinære
omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at flymaskinen som skulle operere klagerens flygning ble
innstilt grunnet lavt skydekke og dårlig sikt som gjorde det umulig å lande i Sørkjosen. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.