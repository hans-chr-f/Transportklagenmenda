Vedtak i Transportklagenemnda - Fly

Sammendrag

Krav om standardkompensasjon og refusjon ekstra utgifter.

Dato
25.08.2023

Saksnummer
2022-03584

Tjenesteytere
KLM

Klager har i det vesentlige anført

Klager skulle reise den 15. juli 2022 med Delta Airlines og KLM fra Nashville via Atlanta
og Amsterdam til Bergen. Avgang med KL5483, operert av Delta Airlines, fra Nashville
ble forsinket. Klager ble booket om til ny reise fra Atlanta neste dag. Klager fikk utdelt en
voucher til hotellovernatting, men det viste seg at ingen av de oppførte hotellene hadde
ledig kapasitet. Klager fikk beskjed av Delta Airlines om selv å bestille hotell, og søke om
refusjon fra den som stod ansvarlig for turen på billetten i etterkant. Hotellet i Atlanta
kostet 243 USD.

Klager hadde forhåndsbetalt bussbillett fra Bergen til Haugesund den 16. juli, men måtte
kjøpe ny billett med avreise 17. juli. Klager måtte ta taxi fra flyplass til buss stasjon, og
ikke bybane som planlagt. Klager fikk ekstra utgifter til mat og drikke på flyplassen.

Klager krever standardkompensasjon og refusjon av sine utgifter som følge av
forsinkelsen.

Tjenesteyterne har i det vesentlige anført
KLM har ikke inngitt tilsvar til nemnda.

Til klager har KLM anført følgende:

Delta Airlines er et ikke EU-/EØS basert flyselskap. Retten til kompensasjon i henhold
til EU-forordning 261/2004 gjelder ikke ved avgang fra en flyplass som ikke ligger i EU-/
EØS område. Ettersom dette gjaldt flyvning fra Nashville, Tennessee (USA), faller retten til
kompensasjon i henhold til EU-forordning 261/2004 bort.

Nemnda bemerker

EU-forordning 261/2004 gir passasjerer rettigheter ved forsinkelser, nektet
ombordstigning og kanselleringer. Forordningen får anvendelse for flygninger innen
EU-/EØS-området, flygninger fra EU-/EØS-området til en tredjestat og flygninger fra en
tredjestat til EU/EØS-området hvis det «transporterende luftfartsselskap for flygningen
er et EF-luftfartsselskap», jf. artikkel 3 punkt 1 bokstav b. Nemnda mener at selv om
forsinkelsen oppstod en innenriksflyvning i USA, så kommer forordningen til anvendelse.
Nemnda viser til at klager hadde gjennomgående billetter, og billettene er code share og
utstedt av KLM, som er et flyselskap hjemmehørende i EU. Nemnda tar ikke stilling til om
det er avgjørende at flyvningen er code share.

KLM har ikke forklart eller godtgjort at kanselleringen i dette tilfellet skyldtes
forhold utenfor selskapets kontroll. Nemnda mener derfor at klager har rett på
standarderstatning etter EU-forordning art 6 med 600 EURO. Klager har i tillegg rett på
erstatning for sine dokumenterte utgifter knyttet til overnatting i Atlanta (243 USD) og
utgifter til mat på flyplassen (35,59 USD, 5,85 EUR). 

Nemndas flertall - leder og bransjerepresentantene - mener at klager ikke har krav
på erstatning for den forhåndsbetalte bussbilletten den 16. juli, da dette ikke er en
påregnelig utgift for flyselskapet. Nemnda mener at klager heller ikke har krav på
erstatning for ekstra utgifter til transport fra flyplassen i Bergen den 17. juli da dette
heller ikke kan anses påregnelig ved ankomst på dette tidspunktet. Mindretallet
- forbrukerrepresentantene - mener at klager i utgangspunktet også har krav på
dekning for den forhåndsbetalte bussbilletten, men at et slikt tap er dekket av
standarderstatningen. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra syv dager etter at klager har krevd
refusjon.

Vedtak

Transportklagenemnda anbefaler at KLM utbetaler standarderstatning med 600 EURO,
samt erstatning for utgifter til overnatting i Atlanta (243 USD) og utgifter til mat på
flyplassen (35,59 USD og 5,85 EUR)