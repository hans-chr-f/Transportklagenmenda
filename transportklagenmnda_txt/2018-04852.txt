Vedtak i Transportklagenemnda - Fly

Sammendrag

Krav om standardkompensasjon og dekning av ekstrautgifter.

Dato
14.01.2020

Saksnummer
2018-04852

Tjenesteytere
Lufthansa German Airlines
SAS
Tripmonster / Tripmate

Klager har i det vesentlige anført

Klager med reisefølge (tilsammen fire personer) krever kompensasjon og erstatning av
utgifter pga kanselleringer i forbindelse med reise til Italia i juli 2018.

Oppsummert skjedde følgende:

1) Kansellering og flytting av utreisen fra Stavanger.
2) Kansellering av Lufthansas fly fra Napoli til München på hjemreisen.
3) Kansellering av SAS sitt fly fra Roma til Oslo på hjemreisen.

Angående punkt 1 ble flyet kansellert femten dager før avreise. Reisen ble fremskyndet
ett døgn. Dette medførte frikjøp av arbeidstid da ferien ikke var startet. Klager fikk også
utgifter til ett ekstra døgn på hotell. Det ble brukt flere timers arbeid over flere dager
med å skaffe overnatting. 

Angående punkt 2 ble LH1927 fra Napoli den 28. juli kansellert. Ny flyrute ble med Alitalia
dagen etter fra Napoli til Roma. De skulle deretter videre til München, København og
Stavanger.

Angående punkt 3 ble SK4714 fra Roma til Oslo den 29. juli kansellert.

Klager forsøkte å foreslå nye reiseruter både i Transferdesk, SAS desk og SAS
kundeservice, men kom ikke gjennom med dette. De mottok ingen hjelp. Klager
arrangerte derfor ny reiserute på egenhånd via Barcelona. Klager telte at det var mange
ledige seter på disse flyvningene.

Klager sparte med dette inn utgifter til to overnattinger og to døgns kompensasjon.
Han har vedlagt liste over utlegg til mat og flybilletter. Det kreves totalt 35420,80 kroner
for nye flybilletter med bagasje, utgift til ekstra natt i Sorrento (3133 kroner), drosje fra
Sorrento til Napoli (160 euro) og mat (113,65 euro og 21 kroner). 

I tillegg kreves det standarderstatning på 400 euro pr person først for kansellering av
utreise, deretter fra Roma til München, og sist fra Roma til Oslo. 

For ytterligere detaljer og informasjon vedrørende hendelsesforløp vises det til klagers
brev.

Tjenesteyterne har i det vesentlige anført
Tripmonster har anført følgende: 

Den 3. juni 2018 booket klager med reisefølge flybilletter via Tripmonster sine
hjemmesider: Utreise fra Stavanger den 21. juli med hjemreise fra Napoli den 28. juli.

Ved kjøpet måtte klager lese og godkjenne Tripmonster sine reisevilkår.

Den 4. juli kontaktet Tripmonster klager via e-post, da SAS hadde sendt klagers booking i
kø på grunn av en ruteendring på utreisen den 21. juli. SAS gav klager to alternativer, noe
Tripmonster informerte klager om. Det ble tilbudt ny utreise enten den 20. juli eller 22.
juli. Klager valgte det første alternativet. Nye billetter ble sendt i e-post til klager den 6.
juli.

Den 30. juli ble Tripmonster kontaktet av klager og meddelt at både utreisen og returen
ble endret/innstilt. Da flyselskapet gjorde disse endringene i forbindelse med reisen fikk
ikke Tripmonster beskjed. Tripmonster kan se at SAS har gjort endringer og sendt nye
elektroniske billetter som erstattet billettene som Tripmonster tidligere hadde utferdiget.

Når flyselskapene utfører endringer så sent som 24 timer innen avreise eller nærmere
avreise, informerer de ikke billettformidlerne. Det er da flyselskapets ansvar å få den
reisende på plass. Når innsjekk starter, fratas reisebyråene kontrollen over billettene.

Tripmonster agerer som formidlere for ulike leverandører, og er ikke ansvarlige for
ruteendringer, innstilte fly eller andre hendelser som oppstår under reisen. Dette står
fremgår av Tripmonster sine reisevilkår. 

Tripmonster henviser klager til flyselskapene. 

Flyselskapet SAS har anført følgende: 

Klager hadde billetter for reise den 21. juli fra Stavanger til Napoli med retur den 28. juli.
Billettene ble kjøpt via Tripmonster den 3. juni.

Utreisen var en kombinasjon av SAS og Lufthansa. Flyvningene fra Oslo via Frankfurt
til Napoli var booket codeshare med Lufthansa som opererende flyselskap. Det er det
opererende flyselskapet som har ansvaret ved kanselleringer.

SK4024 den 21. juli gikk som planlagt. Den ble heller ikke kansellert i bestillingen av SAS.
SK3621 operert av LH863 og SK3398 operert av LH336 ble imidlertid kansellert den 3. juli.
I følge PNR-historien ble SK3621/LH863 Oslo Frankfurt endret til avgang den 22. juli med
SK3645/LH865 klokken 06.50 Oslo-Frankfurt og SK3645/LH336 Frankfurt-Napoli.  SAS har
ingen informasjon om årsaken til dette.

Den 5. juli endret Tripmonster bestillingen til avreise den 22. juli med SK1496/SK673
Stavanger-Arlanda-Frankfurt og Frankfurt-Napoli med SK3398/LH336.

Den 6. juli ble utreisen endret til avreise den 20. juli med SK1877/SK1635 og SK3398/
LH336 Stavanger-København-Frankfurt-Napoli.

Vi kan ikke se at SAS kan klandres for ruteendringen på utreisen.

På returen den 28. juli ble klagers avgang fra Napoli til München kansellert. Reisefølget
ble omrutet til reise den 29. juli med Alitalia fra Napoli til Roma og SAS fra Roma til Oslo
med forbindelse videre til Stavanger. SK4714 den 29. juli ble kansellert på grunn av
mangel på mannskap. Klager har krav på 400 euro per person for denne kanselleringen.
Beløpet vil bli overført til klagers konto.
Flyselskapene prøver alltid å tilby strandende passasjerer første ledige avgang dersom
det er mulig. I sommerferien er det stort sett fulle fly til de fleste feriedestinasjoner, og
det kan være vanskelig å finne plasser. Flyselskapet vil i slike tilfeller dekke hotell og mat i
ventetiden.

Klager ble ombooket til første ledige avgang fra Roma til Stavanger den 31. juli med
LH1843/LH2444/SK1876 Roma - München - København - Stavanger. Klager har ikke meldt
fra at dette alternativet ikke skulle brukes, og denne reisen ble derfor "no show" med fire
plasser.

At det er ledige plasser på en flyavgang betyr ikke at disse setene er tilgjengelige for salg.
Det kan skyldes at transitt-passasjerer ikke har rukket sin videreforbindelse på grunn av
forsinkelse på innkommende fly. Det er også mange som ikke avbestiller sine billetter
dersom de endrer reiseplaner, og dette blir i etterkant registrert som "no show". 

SAS har nå utbetalt 35 420,20 kroner til klagers konto. Dette skal dekke klagers flybilletter
for hjemreisen fra Roma. SAS kan ikke se at de skal dekke klagers hotellopphold fra
20.-28. juli. 

Flyselskapet Lufthansa har anført følgende: 

Lufthansa har utbetalt 400 euro per passasjer for LH1927 den 28. juli (Totalt 15264
kroner). 

Når det gjelder ruteendringen på SK3398 den 21. juli og SK4714 29. juli er det SAS som
opererende flyselskap som er ansvarlig.

Lufthansa vil dekke evt. kostnader til hotell, transport og mat grunnet kanselleringen
av LH1927, men har behov for kvitteringer. Lufthansa finner ikke at klager har lagt frem
kvitteringer for hotell mellom 28. og 29. juli og kan derfor ikke foreta noen utbetaling.

Når det gjelder nye flybilletter er det også SAS som her er ansvarlig, da disse ble kjøpt
etter hendelsen med SK4714.

Nemnda bemerker

Klager har mottatt standarderstatning for kanselleringen av SK4714 (400 euro x4). Han
har også mottatt standarderstatning for kanselleringen av LH1927 (400 euro x4). SAS har
videre dekket klagers utgifter til nye flybilletter på hjemreisen (35 420,20 kroner). 

Kravene som skal vurderes av nemnda er etter dette om klager har krav på
standarderstatning for ruteendringene på utreisen, samt utgifter til ekstra natt på hotell,
drosje fra Sorrento til Napoli og mat. 

Ruteendring forekommer hos de fleste flyselskap fra tid til annen. En ruteendring som
her, anses som en kansellering. Kansellering gir grunnlag for standardkompensasjon
etter artiklene 5 og 7 med mindre flyselskapet kan bevise at passasjeren har fått
informasjon om endringen minst 2 uker før planlagt avgangstid. 
I denne saken er det ikke uenighet om at klager ble informert om ruteendringen over to
uker før avreise. Kanselleringen på utreisen gir således ikke krav på standarderstatning
etter EU-forordningen.

Klager har anført at han pådro seg utgifter til mat, hotell og transport. Dersom klager
kan fremlegge dokumentasjon på dette til flyselskapet, og det er tale om utgifter til
forpleining i ventetiden pga. kanselleringene, har selskapet sagt seg villig til å dekke
dette. 

Klager har krevet å få dekket en ekstra hotellnatt da utreisen ble fremskyndet med en
dag. Ruteendringene skjedde med flyvninger operert av Lufthansa (Codeshare). 

Ved en kansellering har passasjeren valget mellom refusjon av hele flybillettprisen eller
omruting under sammenliknbare transportbetingelser, jf. EU-forordning 261/2004
artikkel. 5 og 8.

Klager aksepterte omruting med utreise én dag tidligere enn planlagt. Klager ble omrutet
kostnadsfritt i henhold til forordningen. 

Nemnda finner ikke utgiften til en ekstra natt på hotell dekningsmessig etter EU-
forordning 261/2004 artikkel 9, og viser til at det ikke var tale om overnatting i påvente av
omlegging av reisen.

Vedtak

Transportklagenemnda - fly anbefaler ikke at klager gis medhold.