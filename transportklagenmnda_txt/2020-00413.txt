Vedtak i Transportklagenemnda - Fly

Sammendrag

Krav om standarderstatning ved ruteendring.
Uenighet om klager fikk beskjed om ruteendringen.

Dato
20.10.2020

Saksnummer
2020-00413

Tjenesteytere
Norwegian Air Shuttle

Klager har i det vesentlige anført

Et reisefølge på seks personer skulle reise med Norwegian D86075 fra Bergen til Las
Palmas den 18. desember 2019 kl. 14.15. Da reisefølget ankom flyplassen, fikk de
beskjed om at flyvningen var endret til den 18. desember kl. 08.20, og at de dermed var
for sent ute.

Klager forklarer at han ikke fikk beskjed om ruteendringen verken på SMS, e-post eller
telefon. Klager har imidlertid lagt frem en e-post sendt fra Norwegian 18. desember
2019 kl. 12.50 som informerer om ruteendringen, men dette ble mottatt etter at flyet
hadde gått. Denne ble sendt etter at Norwegian på Flesland var gjort oppmerksom på
manglende informasjon. Klager har også vedlagt skjermbilde av SMS-logg som skal vise
at han ikke mottok SMS fra Norwegian den aktuelle dagen. Reisefølget ble booket om
fra Bergen via Oslo og København til Las Palmas med ankomst dagen etter opprinnelig
ankomsttid.

Klager krever standarderstatning for seks personer på 600 euro, til sammen 3600 euro.

Tjenesteyterne har i det vesentlige anført
Norwegian foretok en ruteendring fra D86075 den 18. desember kl. 14.15 til ny avgang
med D85879 kl. 16.30 samme dag. Denne flyvningen ble kansellert, og reisefølget ble den
10. september 2019 booket om til flyvning DY1838 den 18. desember kl. 08.20.

Det følger av Norwegians avtalevilkår 6.2.1 at alle passasjerer må oppgi en e-postadresse
og et mobilnummer ved bestilling av billetter. Det opplyses om viktigheten av at
opplysningene er riktige, da Norwegian bruker informasjonen ved behov for kontakt med
passasjerene.

Norwegian opplyser at de den 10. september 2019 sendte e-post til e-postadressen
som var oppgitt ved bestilling. Norwegian viser også til at de har sendt påminnelse på
SMS den 24. september 2019 og på e-post den 8. oktober 2019. Norwegian har fremlagt
kopi av e-post til klager den 10. september 2019 og oversikt over sendt SMS den 24.
september 2019 og sendt e-post den 8. oktober 2019. Norwegian anfører at dersom
ruteendringen ikke passet for klager, måtte han ta kontakt for omruting eller refusjon av
billettene.

Det følger av forordning 261/2004 artikkel 5 punkt 1 bokstav c at passasjerer har krav på
standarderstatning ved kanselleringer, med mindre de blir informert om kanselleringen
innen to uker før avgang, jf. underpunkt (i). Norwegian hevder at klager fikk beskjed den
10. september 2019 og at passasjerene følgelig ikke har rett på standarderstatning.

På dette grunnlag avvises klagers krav om standarderstatning.

Nemnda bemerker

Klagers flyvning den 18. desember 2019 kl. 14.15 ble endret, slik at ny avgang ble den 18.
desember 2019 kl. 08.20.

Det fremgår av forordning 2004/261 artikkel 5 nr. 1 bokstav c i) at dersom flyselskapet
opplyser om innstilling av en flyvning minst to uker før planlagt avgangstid, har
passasjeren ikke krav på standarderstatning.

Norwegian har fremlagt dokumentasjon på at det ble sendt en e-post til klager den 10.
september 2019, en påminnelse på SMS den 24. september 2019 og en ny e-post den 10.
oktober 2019. Dette var mer enn to uker før avreise.

Klager hevder at han ikke mottok noen e-post eller SMS før etter at flyvningen var gått
den 18. desember 2019. Klager har fremlagt en e-post fra Norwegian som er sendt
18. desember 2019 kl. 12.50, det vil si etter ny avgangstid. Klager har også fremlagt
meldingslogg, der det ikke fremgår noen meldinger fra Norwegian i det aktuelle
tidsrommet. Norwegian har ikke kommentert dette.

Nemnda mener at klager i dette tilfellet har sannsynliggjort at det ikke er mottatt
tilstrekkelig informasjon om ruteendringen. Klager har derfor krav på standarderstatning
etter forordningen. Nemnda bemerker at riktig størrelse på standarderstatningen er 400
euro per person. Nemnda anbefaler at flyselskapet utbetaler standarderstatning med
400 euro per person.

Vedtak

Transportklagenemnda - fly anbefaler at flyselskapet betaler standarderstatning med 400
euro per person.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.