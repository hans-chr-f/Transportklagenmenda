Vedtak i Transportklagenemnda - Fly

Sammendrag

Krav om standardkompensasjon ved forsinkelse

Dato
21.03.2019

Saksnummer
2018-01058

Tjenesteytere
Emirates

Klager har i det vesentlige anført

Klager med reisefølge på fire passasjerer skulle reise fra Oslo (OSL) til Denpasar, Bali
(DPS) via Dubai (DXB) 20. desember 2017. 

Flyvningen fra Oslo ble forsinket og klager med reisefølge ble booket om til nytt fly fra
Dubai. Dette resulterte i at de ankom Bali syv og en halv time senere enn forventet
ankomst. 

Klagers representant har fremsatt krav om standardkompensasjon til 600 euro pr.
passasjer, totalt 3 000 euro.

Tjenesteyterne har i det vesentlige anført
Emirates har ikke imøtekommet nemndas anmodning om tilsvar i denne saken.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager med reisefølge ankom Bali over syv timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Emirates har ikke gitt noen redegjørelse eller fremlagt dokumentasjon for at forsinkelsen
skyldtes ekstraordinære omstendigheter som ikke kunne vært unngått. Forsinkelsen gir
etter dette rett til standarderstatning på 600 euro pr. person, totalt 3 000 euro.

Vedtak

Transportklagenemnda - fly anbefaler at Emirates utbetaler til klager 3 000 euro i
standardkompensasjon.