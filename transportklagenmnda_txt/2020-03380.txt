Vedtak i Transportklagenemnda - Fly

Sammendrag

Krav om refusjon av flybilletter.

Dato
11.05.2021

Saksnummer
2020-03380

Tjenesteytere
Pakistan International Airlines
Supersaver

Klager har i det vesentlige anført

Den 18. februar bestilte klager billetter hos Supersaver t/r Oslo - Islamabad med Pakistan
International Airlines for reise 18. juli - 5. august 2020, med flightnummer PK772 og
PK751. 

Flyvningene ble kansellerte grunnet covid-19 pandemien. 

Klager krever full refusjon av billettene, kroner 9 616.

Tjenesteyterne har i det vesentlige anført
Pakistan International Airlines har ikke avgitt uttalelse til nemnda.

Supersaver har i det vesentlige anført:

Supersaver viser til fremlagt PNR-historie hvor det kommer frem at Pakistan
International Airlines kansellerte klagers flyvninger den 17. juli 2020. 

Pakistan International Airlines tillater ikke full refusjon i dette tilfellet. Supersaver må
forholde seg til flyselskapenes regler og vilkår. Reglene på klagers billett viser at billetten
kan refunderes mot et gebyr på kroner 1 400 i gebyr fra flyselskapet. I tillegg kommer et
servicegebyr fra Supersaver på kroner 375.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 17. juli,
mindre enn to uker før avgang. 

Pakistan International Airlines har selv etter flere henvendelser ikke avgitt uttalelse til
nemnda. Flyselskapet har ikke godtgjort at kanselleringen ikke kunne vært unngått selv
om alle rimelige tiltak var truffet. Nemnda anbefaler etter dette at Pakistan International
Airlines betaler 600 euro til klager. 

Det følger av EU-forordning 261/2004 at ved kansellering er det transporterende
luftfartsselskapet som skal tilby omruting eller eventuelt refusjon av flybilletter, selv
om billetten er kjøpt hos et reisebyrå. Flyselskapet er etter forordningen ansvarlig
overfor passasjeren direkte. Nemnda mener derfor at Pakistan International Airlines må
refundere klagers billettutgifter på kroner 9 616 til klager.  

Nemnda anbefaler at Pakistan International Airlines utbetaler 600 euro i
standarderstatning til klager, og refunderer klagers ubenyttede billetter.

Vedtak

Transportklagenemnda anbefaler at Pakistan International Airlines betaler
standarderstatning med 600 euro til klager, samt refunderer hans ubenyttede flybillett.