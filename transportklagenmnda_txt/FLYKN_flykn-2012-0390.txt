Vedtak i Transportklagenemnda - Fly

Sammendrag

Krav om refusjon av billett grunnet nektet ombordstigning.

Dato
15.05.2013

Saksnummer
390/12F

Tjenesteyter
Air Berlin

Krav om refusjon av billett grunnet nektet ombordstigning.

Klager har i det vesentlige anført:

Klager bestilte enveis billett fra Haugesund til Bangkok via Oslo for reise 10. desember 2011.
Klager bor vekselsvis i Norge og Thailand, og har alltid kjøpt enveis billett mellom landene.
På Gardermoen ble klager nektet ombordstigning med begrunnelse av at han ikke hadde
returbillett. Klager vet meget godt at Thailandske myndigheter ikke krever returbillett, og
stiller seg derfor svært undrende til denne hendelsen.

Klager krever refusjon av utgifter til hotell, samt refusjon av ubenyttet billett, kroner 5 472.

Air Berlin har ikke avgitt uttalelse til nemnda. Air Berlin har heller ikke svart klager.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas brev av 12. juli 2012 med frist til 23. august 2012
for eventuelle bemerkninger. I brevet opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Klager har anført at han uberettiget ble nektet ombordstigning. I mangel
av andre opplysninger legger nemnda klagers opplysninger til grunn, jf.
transportklagenemndforskriften § 5-3 tredje ledd.

Nektet ombordstigning gir rett til standarderstatning på 600 euro etter EU-forordning
261-2004 artikkel 4.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Air Berlins uberettigede avvisning av klager påførte klager utgifter på NOK 5 472 til nye
billetter. Nemnda anbefaler at Air Berlin erstatter klagers tap.

I henhold til EU forordningens artikkel 12 skal gitt standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
utbetalt standarderstatningen til fradrag. I dette tilfellet er standarderstatning ikke utbetalt.
Det innebærer at klager har rett til en erstatning på totalt NOK 5 472.

Vedtak:

Transportklagenemnda - fly anbefaler at Air Berlin erstatter klagers tap på NOK 5472.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS