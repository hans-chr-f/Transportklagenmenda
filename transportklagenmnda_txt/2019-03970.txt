Vedtak i Transportklagenemnda - Fly

Sammendrag

Krav om standarderstatning og refusjon av matutgifter som
følge av forsinkelse. Systemfeil i det franske ATC-systemet.

Dato
11.06.2020

Saksnummer
2019-03970

Tjenesteytere
Norwegian Air Shuttle

Klager har i det vesentlige anført

1. september 2019 skulle klager og en medpassasjer reise med D85021 fra Oslo til
Malaga. Opprinnelig avgang fra Oslo var kl. 11.35, og ankomsttiden i Malaga var kl. 15.40.
Flyet ble imidlertid forsinket og landet i Malaga først kl. 19.15.

Klager krever standarderstatning på 400 euro per person, totalt 800 euro, i henhold til
EU-forordning 261/2004, i tillegg til refusjon av 282 kroner i matutgifter som følge av
forsinkelsen.

Tjenesteyterne har i det vesentlige anført
Flyvningen D85021, med avgang 1. september 2019, som skulle utføres av flymaskinen
EI-FVU, ble tre timer og 47 timer forsinket grunnet en systemfeil i det franske sentrale
kommunikasjonssystemet for flyveledertjenesten. Systemfeilen førte til forsinkelser
i trafikkflytledelsen på totalt 140 543 minutter over hele Europa. Dette fremgår av
Eurocontrols månedlige driftsrapport for 2019. Som følge av omstendighetene ble
den første flyvningen som skulle gjennomføres med EI-FVU den aktuelle dagen, tildelt
flere nye avgangstider, noe som førte til en lengre forsinkelse ved ankomst på endelig
bestemmelsessted, og større følgeforsinkelser samme dag.

Det vises til fremlagt dokumentasjon i forbindelse med de nye avgangstidene.
Flyselskapene har ikke noen kontroll over tildelingen av avgangstider eller restriksjonene
i luftrommet. Det er Eurocontrol som tildeler/utsteder disse.

Passasjerene kan ha krav på standarderstatning ved forsinkelser på over tre timer, jf. EU-
domstolens avgjørelse i saken C-402/07 (Sturgeon). Passasjerene har derimot ikke krav
på standarderstatning dersom forsinkelsen er grunnet ekstraordinære omstendigheter
som ikke kunne unngås selv om alle rimelige tiltak ble iverksatt.

Som det fremgår av fremlagt dokumentasjon, var det en større systemfeil ved
luftromskontrollsystemet i Frankrike på samme tid som det ble bestemt at EI-FVU
måtte avvente nye avgangstider. Det er derfor rimelig å legge til grunn at det var
systemkollapsen som forårsaket forsinkelsen. Norwegian vil på dette grunnlag
anføre at hendelsen lå utenfor flyselskapets kontroll. Restriksjoner i luftrommet, i
dette tilfellet som en konsekvens av en større systemfeil, er noe som ligger utenfor
Norwegians kontrollsfære, og det må dermed utvilsomt betegnes som en ekstraordinær
omstendighet.

Det var ingen rimelige tiltak Norwegian kunne ha iverksatt for å forhindre forsinkelsen i
forbindelse med D85021. Flyselskapene har ingen kontroll over eller innvirkning på ATC-
systemene og kan heller ikke på noe vis påvirke eller unngå restriksjoner i luftrommet.
Systemfeilen påvirket lufttrafikken i hele Europa, og den reduserte kapasiteten over
Frankrike førte til store forsinkelser for flere flyselskaper.

Det er normalt å planlegge flere ruter med samme flymaskin og besetning. Det er i tillegg
lagt opp til at det skal være besetning i standby ved hver base. Det kan derimot ikke
forventes at et flyselskap skal ha tilgjengelig kapasitet i form av fly, besetning, piloter
eller ingeniører ved alle flyplasser, eller ha forberedt wetlease til alle destinasjoner
for å unngå forsinkelser og kanselleringer. Dette ville ha medført urimelig høye
driftskostnader, som igjen ville ha ført til høyere priser på flybillettene. Dette er også
understreket av en tysk domstol (X ZR 121/13). I vurderingen av hvilke tiltak som
innen rimelighetens grenser kan kreves, skal det tas i betraktning hva som er teknisk
og økonomisk tålelig for flyselskapet, og hvorvidt mulige tiltak er forholdsmessige i
situasjonen. Dette kommer frem av avgjørelsen av EU-domstolen i saken C-315/15
(Pešková).

De aktuelle tiltakene Norwegian har til rådighet i en slik situasjon, er omrokering av egne
fly og wetlease. Begge alternativene er tidkrevende. Wetlease fordrer en forutgående
kontraktsinngåelse med leasingselskapet. Det må i alle tilfeller også påregnes tid for at
erstatningsflyet med besetning skal komme seg til flyplassen hvor det opprinnelige flyet
skulle ha tatt av fra. Dette gjelder også ved omrokering av egne fly. Norwegian har ikke
tomme reservefly som står klare til bruk ved slike hendelser. Det kan ikke forventes at
Norwegian har ledige fly alle steder det flys til. Omrokering av fly ville dessuten kun ha
vært mulig hvis det ikke forelå restriksjoner over Frankrike. Det er således lite trolig at
wetlease ville ha redusert forsinkelsen i dette tilfellet.

Norwegian har etter dette foretatt alle mulige rimelige tiltak i etterkant av en
ekstraordinær omstendighet, noe som er i tråd med EU-forordning 261/2004. Norwegian
mener at forsinkelsen skyldtes ekstraordinære omstendigheter som ikke kunne
unngås med alle rimelige tiltak. På bakgrunn av dette kan ikke klagers krav om
standarderstatning imøtekommes i dette tilfellet.

Klager krever også refusjon av 282 kroner i matutgifter. Norwegian vil refundere disse
utgiftene.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen i dette tilfellet skyldtes en feil i kommunikasjonssystemet for
flyveledertjenesten i Frankrike. Restriksjonene påvirket flyvninger over hele Europa og
førte til forsinkelser for flere flyselskaper den aktuelle dagen. Norwegian har fremlagt
dokumentasjon som viser at den forutgående flyvningen, som skulle utføres av samme
flymaskin, ble over to timer forsinket som følge av utsatte avgangstider, og denne
forsinkelsen forplantet seg videre på flyvningen D85021.

Restriksjoner og flytider fra flyveledertjenesten er ikke et forhold som flyselskapene kan
påvirke. Nemnda mener at det foreligger en ekstraordinær omstendighet i forordningens
forstand. Forsinkelsen kunne ikke vært unngått selv om alle rimelige tiltak var truffet.

Klager gis ikke medhold i kravet om standarderstatning.

Vedtak

Transportklagenemnda - fly anbefaler ikke at klager gis medhold i kravet om
standarderstatning.