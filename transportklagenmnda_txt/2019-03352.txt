Vedtak i Transportklagenemnda - Fly

Sammendrag

Erstatning for forsinket ankomst på grunn av overbooking

Dato
21.04.2020

Saksnummer
2019-03352

Tjenesteytere
KLM
Copa Airlines

Klager har i det vesentlige anført

Klager og hans familie (to voksne og tre barn) hadde billetter med KLM  den 26. juni
2019 fra Stavanger via Amsterdam og Panama City til Guatemala. Billettene var utstedt
av KLM med KLMs rutenummer på alle strekningene. De to første flyvningene gikk
med KLM mens den siste flyvningen fra Panama City til Guatemala skulle flys av Copa
Airlines. Reisen gikk som planlagt fem til Panama City, men her fikk de informasjon om
at Copa Airlines hadde satt inn et mindre fly en opprinnelig planlagt og at de derfor var
overbooket. Klager og hans familie fikk ikke plass på flyvningen og heller ikke plass på
neste flyvning et par timer senere- De måtte derfor overnatte og reise videre dagen
etter. De ventet i rundt fire timer på flyplassen i påvente av hotellrom og nye billetter
og ankom Guatemala med en forsinkelse på ca. 14 timer. Flyselskapet tilbød dem en
kompensasjon på 300 dollar pr. person i verdikuponger, men da dette ikke er anvendelig
for klager og hans familie som bor i Norge, ba klager om erstatning i kontanter i stedet.
Dette avslo Copa Airlines med henvisning til at dette ikke er i tråd med selskapets policy.

Klager sendte også en klage til KLM, men ble henvist til å kontakte Copa Airlines siden
det var dette selskapet som opererte strekningen. Klager mener KLM  også må være
ansvarlig siden det var de som solgte billettene. 

Klager krever erstatning på 600 euro pr. person i henhold til EU-forordning 261/2004.

Tjenesteyterne har i det vesentlige anført
Copa Airlines har inngitt tilsvar til nemnda og fastholder det de har anført i sitt svar
til klager. Copa Airlines overbooker, på lik linje med de fleste flyselskap, en del av sine
flyvninger da det alltid er noen passasjerer som ikke dukker opp til sine reserverte
plasser. Flybransjen har i lengre tid foreslått at passasjerer må ha en forpliktelse til
å avbestille sin reise dersom de ikke skal fly. Så lenge en slik plikt ikke foreligger, må
flyselskapene forsøke å fylle så mange seter som mulig på en flyvning. Det gjøres ved å
overbooke visse flyvninger, basert på statistikk over hvor mange passasjerer som ikke
møter opp på hver enkelt avgang. 

Ved overbooking vil Copa Airlines alltid først spørre om det er noen passasjerer som
frivillig vil gi fra seg sin plass. Dersom det ikke er frivillige, vil man nekte ombordstigning
til de som mest sannsynlig har sjekket inn sist. Det er beklagelig at Copa Airlines ikke
hadde plasser til klager og hans familie på den reserverte flyvningen. De har fått
erstatning i form av reisekuponger og kan på bakgrunn av selskapets policy dessverre
ikke tilby kontant erstatning i stedet slik klager har bedt om. 

KLM har anført følgende:
Klager og hans reisefølge hadde reservasjoner på KLMs flyvninger KL1198 fra Stavanger
til Amsterdam, KL757 fra Amsterdam til Panama City og KL3023 fra Panama City til
Guatemala den 26. juni 2019. Flyvningen med KL3023 var en såkalt "code share flight"
der Copa Airlines skulle operere flyvningen med sitt rutenummer CM390. I henhold til
KLMs reservasjonssystemer ble klager og hans reisefølge fjernet fra denne flyvningen
om kvelden den 26. juni kl. 19.21 lokal tid, antagelig fordi flyet var overbooket eller fordi
klager og hans reisefølge var for sene til utgangen.

I henhold til EU-forordning 261/2004 er det opererende flyselskap ansvarlig og krav om
erstatning må derfor rettes til Copa Airlines. KLM viser videre til EU-domstolens dom
C-502/18 CS m.fl. mot Ceské aerolinie av 11. juli 2019, ikke vil få anvendelse i denne
saken om overbooking da Copa Airlines flyvning CM390 den 26. juni verken var kansellert
eller forsinket, men gikk på rutetid. 

KLM kan ikke imøtekomme klagers krav om erstatning for overbooking i henhold til EU-
forordning 261/2004 da det var Copa Airlines som opererte strekningen.

Nemnda bemerker

Klagers billetter var utstedt på et KLM dokument med KLMs rutenummer på
flyvningene. Flygningen som ble overbooket skulle opereres av Copa Airlines. Det
er det «transporterende luftfartsselskap» som er ansvarlig etter EU-forordning
261/2004. I henhold til artikkel 2 bokstav b, er et «transporterende luftfartsselskap» et
«lufttransportforetak som utfører eller har til hensikt å utføre en flygning i henhold til
en avtale med en passasjer eller på vegne av en annen person, juridisk eller fysisk, som
har avtale med denne passasjeren». Klager hadde kjøpte billetten gjennom et reisebyrå,
og det fremkommer av billetten at flygningene er operert av KLM og Copa Airlines i et
såkalt "code share" samarbeid, det vil si at flyselskapene samarbeider om reiseruten og
selger denne som en gjennomgående reise merket med rutenumrene til det flyselskapet
som har utstedt billetten, selv om en eller flere av strekningene faktisk flys av et annet
selskap. 

Forordningen får anvendelse på flygninger innen EU-/ EØS-området, flygninger fra EU-/
EØS-området til en tredjestat og flygninger fra en tredjestat hvis det "transporterende
luftfartsselskap for flygningen er et EF-luftfartsselskap", jf artikkel 3 punkt 1 bokstav b.
Copa Airlines er et ikke-europeisk flyselskap og forordningen får i utgangspunktet ikke
anvendelse på en flyvning fra en tredjestat, Panama, til en annen tredjestat, Guatemala. 

Spørsmålet blir om klagers krav om standarderstatning i henhold til EU-forordning
261/2004 kan rettes mot KLM. EU-domstolen avsa en dom den 11. juli 2019 i
sak C-508/18 CS m.fl. mot Ceské aerolinie. I denne saken hadde passasjerene
gjennomgående billetter fra Praha via Abu Dhabi til Bangkok. Første flyvning var med
det tsjekkiske flyselskapet Ceské aerolinie fra Praha til Abu Dhabi, og denne flyvningen
gikk som planlagt. Neste flyvning fra Abu Dhabi til Bangkok med Etihad Airways ankom
Bangkok med en forsinkelse på 8 timer og 8 minutter. Domstolen slo fast at en reise med
flere korresponderende flyvninger i et code share samarbeid utgjør én enkelt reservasjon
- en helhet - når det gjelder passasjerens rettigheter i henhold til forordningen. Som
en følge av dette vil det flyselskapet som har utstedt billetten og som har utført den
første flyvningen ut av Europa, være ansvarlig selv om den forsinkede ankomsten til
endelig destinasjon i henhold til billetten skyldtes en mangelfull gjennomføring av en
flyvning som skulle utføres av et annet flyselskap som er hjemmehørende i et tredjeland.
Passasjerene kunne etter dette rette sitt krav om standarderstatning til Ceské aerolinie
for forsinket ankomst til Bangkok. Domstolen påpeker at det flyselskap som utbetaler
erstatning til passasjerene selv må sørge for å rette krav om regress til det selskapet som
skulle gjennomføre flyvningen og var ansvarlig for forsinkelsen.

Nemnda er etter dette av den oppfatning at klager kan rette sitt krav om
standarderstatning i henhold til EU-forordning 261/2004 til KLM som har utstedt
billettene til klager og hans reisefølge som en sammenhengende reise i code share
samarbeid med Copa Airlines. 

Nemnda anbefaler at KLM utbetaler standarderstatning med 600 euro pr. person, totalt
3000 euro.

Saken er behandlet av én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda anbefaler at KLM utbetaler standarderstatning med 600 euro pr.
person, totalt 3000 euro.