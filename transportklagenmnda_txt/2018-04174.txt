Vedtak i Transportklagenemnda
- Kollektivreiser

Sammendrag

Billett kjøpt for sent

Dato
18.01.2019

Saksnummer
2018-04174

Tjenesteytere
Ruter

Klager har i det vesentlige anført

Klager ble ilagt gebyr fordi hun hadde kjøpt billett for sent. 

Klager kjøpte billett via RuterBillett appen og betalte med Vipps. Mens klager og
reisefølget løp til T-banen hang appen seg, noe klager oppdaget i det hun hoppet om
bord i T-banen. Klager bestilte raskt en ny billett og kjøpet gikk gjennom imellom to
stasjoner. På neste stasjon var det kontroll, og klager fikk spørsmål om hvor hun gikk
på T-banen og ble ilagt gebyr fordi billetten var betalt et halvt minutt "for sent". Klager
mener at hun ikke kan lastes for at det var noe feil med RuterBillett appen, spesielt ikke
når reisefølget reiste gratis fordi billettleseren på Ensjø var i ustand. 

Klager ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen ved Tøyen stasjon fordi hun hadde kjøpt billett for sent. 

Ifølge Ruters transportvilkår må en ha gyldig billett før passering av kontrollsone på
T-banestasjonen, det er ikke tillatt å ferdes innenfor denne kontrollsonen uten gyldig
billett. Denne sonen er godt merket både i gulvet og med lysskilt i taket. 

Ruter hadde ingen feil i Ruters mobilapplikasjon den dagen. Klager innrømmer også selv
at hun kjøpte billetten etter at hun var kommet om bord. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen 14. november 2018 ilagt gebyr som følge av for sent
kjøp av billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Av gebyrrapporten fremgår at billettkontrollen startet etter Tøyen t-bane stasjon kl.
17.15. 

Nemnda legger til grunn klagers forklaring om at hun kom på t-banen på Ensjø. Klager
har erkjent at hun kjøpt billett etter at hun kom ombord, men viser til at dette skyldtes at
ruter appen sviktet. 

Det er ikke sannsynliggjort at det var noe galt med appen. For øvrig viser nemnda til at
klager overfor kontrollørene opplyste at hun alltid kjøpte billett etter at hun hadde satt
seg. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.