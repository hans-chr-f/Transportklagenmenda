Vedtak i Transportklagenemnda - Fly

Sammendrag

Krav om erstatning av utgifter til nye returbilletter.

Dato
30.06.2011

Saksnummer
431/10F

Tjenesteyter
Travelstart

Krav om erstatning av utgifter til nye returbilletter.

Klager har i det vesentlige anført:

Klager bestilte billett for reise tur retur Oslo - Barcelona 22. juli - 7. august 2010 hos
Travelstart.

Senere bestemte klager seg for å reise tidligere til Spania, men han ønsket likevel å benytte
seg av returbilletten. Det viste seg at dette ikke var mulig, så da klager skulle sjekke inn i
Barcelona var returen kansellert.

Klager understreker at det ikke var mulig å lese reisevilkårene i bestillingsøyeblikket, han
trodde derfor at returbilletten kunne brukes selv om ikke utreisen ble benyttet.  27. juli
2010 sendte klager en e-post til Travelstart hvor han opplyste at det ikke var mulig å lese
reisevilkårene, og ba om å få tilsendt en link til vilkårene. Klager fikk ikke svar på denne
henvendelsen.

Da klager stod fast i Barcelona gjorde han et bestillingsforsøk på Travelstart sine nettsider
frem til betaling, men heller ikke denne gangen gikk det an å lese reisevilkårene.

Travelstart sier klager har fått refundert NOK 2012, men dette beløpet har han ikke mottatt.

Klager krever erstattet utgifter til nye billetter Barcelona - Oslo med Norwegian.

Travelstart har i det vesentlige anført:

Den 1. februar 2010 overtok Svenska Resegruppen (SRG) varemerket Travelstart.no. Før denne
tid ble virksomheten drevet fra Sverige av den tidligere eieren. Da klager bestilte sin reise før
SRG overtok virksomheten, mener SRG at klagen må avvises.

Ved kjøp av billett hos Travelstart må man krysse av for å ha lest og akseptert reisevilkårene.
Her står det tydelig at man ikke kan benytte seg av kun returbilletten, og at dersom man
hopper over en strekning vil resten av billetten automatisk bli kansellert av flyselskapet, her
Czech Airlines.

Klager kontaktet Travelstart per e-post den 14. juli og spurte om det var mulig kun å benytte
seg av returbilletten. Han fikk samme dag skriftlig svar om at det ikke var mulig. Det vises til
utskrift av e-post.

Travelstart har refundert klager NOK 2012, men kan ikke gi noen kompensasjon utover dette.

Nemnda bemerker:

Nemnda har tidligere søkt å avklare forholdet mellom Travelstart.no og SRG/nåværende
Travelstart.no. Nemnda har ikke lyktes i dette da Travelstart.no/SRG etter nemndas vurdering
ikke har besvart nemndas konkrete spørsmål. Nemnda beklager dette.

Nemnda finner det på bakgrunn av de foreliggende opplysninger ikke mulig å ta stilling til
klagers erstatningskrav. Saken blir derfor å avvise fra videre nemndsbehandling, jf. forskrift
for klagenemnd for flypassasjerer § 6-2 d) der det heter at nemnda kan avvise en klage
dersom saken reiser bevisspørsmål som vanskelig kan klarlegges under saksbehandlingen
eller av andre grunner ikke egner seg for nemndsbehandling.

Vedtak:

Saken avvises.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Janne G. Soløy, Widerøe's Flyveselskap

Olav Grøttland, SAS