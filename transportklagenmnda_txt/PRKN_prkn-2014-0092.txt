Vedtak i Pakkereisenemnda

Sammendrag

Krav om prisavslag for å ha fått hotellrom i stedet for leiligheter med kjøkkenfasiliteter.

Dato
07.10.2014

Saksnummer
92/14P

Tjenesteyter
Ving Norge AS

Saken gjelder:

Krav om prisavslag for å ha fått hotellrom i stedet for leiligheter med kjøkkenfasiliteter.

Klager har i det vesentlige anført:

Klager og hans familie hadde bestilt en ukes reise til Gran Canaria og skulle ha to  1 roms
leiligheter med kjøkkenfasiliteter på hotell Riviera Marian i Playa del Cura.

Ved ankomst fikk de to hotellrom uten noen form for kjøkken. I kommunikasjonen med Ving
etter at de sendte dem en klage viser Ving til at de hadde bestilt all inclusive og hadde vel da
ikke behov for kjøkkenfasiliteter. Dessuten hadde de fått låne kaffetrakter og microbølgeovn
til begge rommene om de hadde bedt om det mens de var der. Klager tilbakeviser dette og
mener at de skulle hatt leiligheter som bestilt uavhengig av at de hadde kjøpt all inclusive som
tilleggspakke. Ving har tilbudt kr 2.000 i prisavslag etter at klager sendte inn en klage etter
hjemkomst.

Klager krever kr 5.000 i prisavslag for å ha fått hotellrom i stedet for leiligheter med
kjøkkenfasiliteter.

Ving har i det vesentlige anført:

Klagesaken var ikke ferdigbehandlet fra Vings side da den ble oversendt nemnda.

Klageren og hans familie fikk tildelt en type rom som Ving ikke har i sin kontrakt med hotellet.
Ving viser til rapport fra Vings representanter på reisemålet der det fremgår at hotellet hadde
gitt klager og hans familie større rom enn de hadde bestilt, men at disse var uten kjøkken, noe
som hotellet trodde var ok siden de hadde bestilt all inclusive.

Ving har tilbudt klager kr 4.000 i prisavslag og finner ikke grunnlag for ytterligere avslag i
prisen.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Partene i denne saken er enige om at det som ble levert lider av en mangel. Klageren fikk ikke
den type rom som var bestilt og betalt for. Ving erkjenner dette og har tilbudt et prisavslag på
kr 4.000. Klageren krever kr 5.000 i prisavslag.

Prisforskjellen på de rommene som var bestilt og de rommene som klageren ble tildelt
fremgår ikke av saksdokumentene. For nemnda er det da vanskelig å ta standpunkt til hvilket
beløp som best dekker opp for mangelen. Nemnda har imidlertid merket seg at klageren
opprinnelig foreslo et prisavslag på kr 4.000, og finner etter omstendighetene at dette er et
passende beløp.

Vedtak:

Reklamasjonsnemnda for pakkereiser finner at klageren bør få et prisavslag på kr 4.000.