Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.03.2015

Saksnummer
945/14F

Tjenesteyter
Finnair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Helsinki den 28. august 2014 kl. 13:15 med AY2656.

Avgangen ble 19 timer forsinket.

Klager krever standarderstatning 250 euro i henhold til EU-forordning 261/2004.

Finnair har til klager i det vesentlige anført:

AY2656 ble forsinket som følge av teknisk feil. Hendelsen er ikke kompensasjonsberettiget
i henhold til EU-forordning 261/2004, da årsaken ble forårsaket av ekstraordinære
omstendigheter utenfor Finnairs kontroll.

Finnair ønsker å refundere klagers utgifter i ventetiden mot kvitteringer, samt gi henne et
reisegavekort til en verdi av 100 euro. Finnair kan ikke imøtekomme klagers krav utover dette.

Det vises for øvrig til Finnairs brev.

Finnair har til nemnda i det vesentlige anført:

Da flyvningen ble operert av Flybe, bes klager henvende seg direkte til dette flyselskapet.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag 19 timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser  i sak Sturgeon-Condor av
19. november 2009 (C-402/07) og i sak Nelson m.fl. av 23. oktober 2012 (C-581/10).

Det følger av forordningen at det er det «transporterende luftfartsselskap» som er
ansvarlig. I henhold til artikkel 2 bokstav b, er et «transporterende luftfartsselskap», et
«lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har en
avtale med denne passasjeren».

Klager hadde bestilt billetter hos Finnair, og Finnair hadde utstedt dokumenter for reisen.
Strekningen Oslo-Helsinki var en Finnair-flight (AY 2656), men det fremgår av billetten at
flygningen blir operert av Flybe. Det er ikke opplyst noe om betydningen av/konsekvensene
av at flygningen blir operert av Flybe. Klager må etter nemndas vurdering i en slik situasjon
kunne gå ut fra at Finnair har ansvaret for reisen og gjennomføringen av denne.

Finnair har ikke gitt nærmere opplysninger om feilen eller dokumentert denne. Finnair har
følgelig ikke godtgjort at forsinkelsen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Forsinkelsen gir således rett til en
standarderstatning på 250 euro. Nemnda anbefaler at standarderstatningen utbetales.

Vedtak:

Transportklagenemnda-fly anbefaler at Finnair utbetaler en standarderstatning på 250 euro.

Vedtaket var enstemmig.