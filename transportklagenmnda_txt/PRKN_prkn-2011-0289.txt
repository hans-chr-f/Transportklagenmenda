Vedtak i Pakkereisenemnda

Sammendrag

Saken gjelder klage på diverse forhold på cruise i Middelhavet.

Dato
03.05.2012

Saksnummer
289/12

Tjenesteyter
Star Tour AS

Klager: X

Turarrangør: Star Tour AS

Antall reisende: 2

Reisens pris: kr 29.326

Saken gjelder:

Saken gjelder klage på diverse forhold på cruise i Middelhavet.

Klager anfører vedrørende selve cruiset at da de sjekket inn på skipet i Palma, var det
ingen som ønsket velkommen, ingen velkomstdrink eller underholdning.

Det viste seg at dette var dag 6 av et annet 7-dagers cruise som ble avsluttet dagen etter i
Barcelona hvor de fleste andre passasjerer gikk i land og nye passasjerer sjekket inn. Disse ble
mottatt med velkomstdrink etc. Den uken cruiset varte, var et såkalt NICKELODION CRUISE,
noe som det ikke hadde blitt opplyst om. Standard show var erstattet med NICKELODION
show og alt var lagt opp til dette med underholdning og utrolig mange barn. Hadde klager
visst dette, hadde de ikke reist på dette cruiset.

En dagsutflukt til dragegrotten skulle hatt skandinavisktalende guide og lunsj inkludert.
Guiden var spansk og snakket dårlig engelsk og lunsj var ikke inkludert.

Busstransport til/fra hotell/cruiseskip og hotell var avtalt, men sviktet slik at de måtte ta taxi.

Star Tour har beklaget at informasjonen om busstransport og om utflukten til grottene
ikke var bra nok. De har derfor refundert klagers taxiutgifter og 50% av utfluktens pris.

Når det gjelder selve cruiset for øvrig, var aktivitetene med NICKELODION noe som kom i
tillegge til det vanlige underholdningsprogrammet, som det ikke var noen endring i. Cruiset
er lagt opp slik at det er på- og avstigning både på Palma og i Barcelona. Fordelen er at både
innsjekking og utsjekking da går raskere.

Star Tour finner ikke å kunne gi noe prisavslag for selve cruiset.

Nemnda bemerker:

Reklamasjonsnemnda ser det slik at forholdene rundt transport og utflukten er løst på en
tilfredsstillende måte.

Når det gjelder selve cruiset, kan nemnda ikke se at det foreligger en mangel i
pakkereiselovens forstand. Etter loven er det en mangel hvis reisen avviker fra det som er
avtalt eller forutsatt i avtalen. Klager har i dette tilfelle fått det cruise som var bestilt med det
innhold som var forutsatt. Den manglende velkomstdrink eller det forhold at det var ekstra
underholdningsopplegg tilpasset barn - og derfor mange barn om bord - kan etter nemndas
mening ikke berettige til prisavslag.

Vedtak:

Reklamasjonsnemnda for pakkereiser kan ikke anbefale at det gis noe prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Fiske Amisol AS