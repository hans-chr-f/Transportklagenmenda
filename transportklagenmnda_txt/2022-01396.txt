Vedtak i Transportklagenemnda - Fly

Sammendrag

Krav om ny tilsvarende billett, eller refusjon i form av kontanter eller Eurobonuspoeng.

Dato
24.11.2022

Saksnummer
2022-01396

Tjenesteytere
SAS

Klager har i det vesentlige anført

Klager skulle reise på business klasse med Swiss Int. Air Lines og Helvetic Airways fra San
Francisco via Zürich til Oslo den 11. mai 2020. Reisen ble bestilt gjennom SAS og betalt
med SAS Eurobonuspoeng.

Klager mottok melding fra SAS om kansellering på avreisedagen, og informasjon om
hvordan hun skulle forholde seg i forhold til ombooking eller refusjon av bonuspoeng.
Klager forsøkte gjentatte ganger å booke om billetten, men linkene og hjemmesidene
selskapet oppgav fungerte ikke. Klager sendte flere eposter via kontaktskjema, og
tilbragte mange timer i telefonkø. Klager opplevde at ingen tok ansvar, og at hun bare ble
sendt rundt til forskjellige avdelinger i SAS

Det fremgår av klagen at klager krever erstatning i henhold til EU-forordning 261/2004
om flypassasjerers rettigheter, samt erstatning eller refusjon på annet grunnlag.

Klager ønsker å kunne få bestille samme type reise, eller få tilsvarende verdi av billetten
refundert i enten Eurobonuspoeng eller utbetalt.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. 

SAS har i e-post til klager om kanselleringen den 11.mai 2020 opplyst følgende: "Your
flight has been canceled. SW39K. Due to the complexity of travel restrictions worldwide
caused by COVID-19, you will not be automatically rebooked." 

Utover dette er det ikke fremlagt opplysninger om årsaken til den konkrete
kanselleringen. 

Nemndas flertall - forbrukerrepresentantene og nemndas leder - finner det ikke
tilstrekkelig sannsynliggjort at den konkrete kanselleringen i dette tilfellet skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. artikkel 5. punkt 3. Klager har derfor rett på standarderstatning med 600
euro. 

Mindretallet - bransjerepresentantene - mener det er mest sannsynlig at den konkrete
kanselleringen skyldtes ekstraordinære omstendigheter i form av covid-pandemien og
tilhørende restriksjoner på inn- og utreise til og fra USA, og at disse ikke kunne vært
unngått selv om alle rimelige tiltak var truffet. 

Klager har som følge av kanselleringen fra flyselskapet, i tillegg krav på  refusjon, jf. EU-
forordning 261/2004 artikkel 8 nummer 1. Nemnda legger til grunn klagers forklaring om
at det har vært vanskelig å komme i kontakt med SAS for å be om refusjon eller bestille
ny billett. Siden klager har krav på full refusjon mener nemnda at SAS må refundere
klager bonuspoengene som ble brukt til å betale for reisen som ble kansellert.

Vedtaket er truffet med slik dissens som fremgår over.

Vedtak

Transportklagenemnda anbefaler at SAS betaler 600 euro til klager og refunderer
Eurobonuspoengene som ble brukt til å betale for den kansellerte reisen.