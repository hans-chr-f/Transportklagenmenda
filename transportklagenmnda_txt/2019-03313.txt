Vedtak i Transportklagenemnda
- Kollektivreiser

Sammendrag

Manglende gyldig billett / ID-tyveri

Dato
13.02.2020

Saksnummer
2019-03313

Tjenesteytere
Ruter

Klager har i det vesentlige anført

Klager har fremsatt krav om frafall av to gebyr fra Ruter registrert i hennes navn. 

Klager anfører at 2 av 3 gebyrer registrert på hennes navn ble ilagt en annen person som
utga seg for å være klager, da det ikke var hun som var reisende på disse turene. Klager
hevder at vedkommende som har utgitt seg for å være henne bruker hennes førerkort da
hun mistet dette for to år siden og derfor er hun offer for navnemisbruk. Klager anfører
at grunnen til at disse 2 gebyrene ikke gjelder henne er fordi ingen av gebyrene har
hennes signatur, hun har fremlagt bevis som bekrefter tapt førerkort. I tillegg til dette
anfører klager at adressen som er registrert på gebyrene ikke er der hun bor. Klager
forklarer at hun har bodd i kollektiv med andre mennesker mens hun har lett etter et
permanent sted å bo. På grunn av hyppig bytte av bosted til forskjellige bokollektiv vet
ikke klager hvem som eventuelt kunne brukt førerkortet hennes som identifikasjon.
Klager anfører at hun ikke har bodd i Parkveien de siste 3 årene. 

Klager bekreftet at et av gebyrene ble gitt til henne. Klager ønsker å legge til at hun
opplevde denne kontrollen som ubehagelig og at den ene kontrolløren var aggressiv. På
grunn av dette ba klager om å få ringe til politiet. 

Klager mener det er korrekt at hun skal betale for det ene gebyret, men ikke for de to
andre da disse åpenbart ble ilagt en annen person som utga seg for å være klager, da
vedkommende ikke ga korrekt adresse, signatur og at klager har bekreftelse på tapt
førerkort.

Tjenesteyterne har i det vesentlige anført

Klager er ilagt tre gebyrer. Ett gebyr innrømmer hun at var henne, mens i de to andre
sakene er det fremvist legitimasjon. Klager hevder navnemisbruk på to gebyr hun er blitt
ilagt. 

Tjenesteyter ber om at saken avvises i nemnda, da slike saker krever mer inngående
saksbehandling hvor partene må møte for å legge frem sine bevis og synspunkt i saken. 

Kontrollør som var med i den kontrollen klager innrømmer å ha vært i har gitt
tilbakemelding om at han husker denne saken godt. Kontrolløren forteller videre at
kunden prøvde å komme seg av transportmiddelet da hun ble bedt om å vise billett og
samtidig hevdet hun at hun hadde tatt feil trikk. Kunden hadde etter dette lagt frem
en studentbillett, men kunne ikke vise studentdokumentasjon. På grunn av stadig mer
utagerende oppførsel etter dette ble politiet bedt om assistanse og møtte kontrollørene
på Majorstuen holdeplass, hvor de bekreftet personalia. Det er på bakgrunn av disse
opplysningene gebyret ble utstedt. 

Kontrolløren husker kunden som tynn, liten av vekst og engelsktalende. Kontrolløren har
sett bildet på legitimasjonen som er vedlagt klage og bekrefter at det er samme person.
Legitimasjonen som er fremlagt til Ruter er den samme som ble fremvist i de to andre
kontrollene.

Ruter ber på bakgrunn av dette at saken avvises, ref. tidligere tilsvarende saker.

Nemnda bemerker

Klager krever at to gebyrer frafalles da hun mener at hun ikke har vært reisende på de
aktuelle turer. En annen person må ha misbrukt hennes førerkort.

Nemnda finner å måtte avvise saken i medhold av forskrift om klagenemnd for
passasjertransport § 6-2 c og d da saken både reiser bevisspørsmål som vanskelig kan
klarlegges under saksbehandlingen og heller ikke er egnet for behandling i nemnda, og
at vedtak ikke kan vedtak fattes på forsvarlig vis uten at partene avgir muntlig forklaring.

Nemnda viser til at saken kan bringes inn for forliksrådet.

Vedtak

Saken avvises fra behandling i Transportklagenemnda Kollektivtransport.