Vedtak i Transportklagenemnda - Fly

Sammendrag

Krav om erstatning på grunn av forsinket bagasje

Dato
26.06.2016

Saksnummer
1092/15F

Tjenesteyter
SAS

Klager har i det vesentlige anført:

Klager reiste fra Oslo til Barcelona den 20. juli 2015 kl. 08:45 med SK4685.

Dessverre så kom ikke bagasjen til klager. Klager ringte SAS sin custom care og fikk beskjed
om at de ikke hadde noen informasjon om kofferten. De anbefalte klager å kjøpe det han
trengte til kofferten ankom. Representanten sa at klager også kunne kjøpe solbriller.

Klager har sendt krav til SAS etter hendelsen og fått dekket innkjøp av klær og
telefonkostnader. Det som gjenstår er solbriller som ikke har blitt dekket.

Klager krevet å få dekket utgifter til solbriller. Solbrillene kostet 2&nbsp;005 kroner. solbriller.

Det vises for øvrig til klagers brev.

SAS har i det vesentlige anført:

Klager mottok sin koffert litt over et døgn etter ankomst Barcelona. SAS har dekket utlegg for
klær og artikler samt telefonkostnader.

I henhold til SAS sine Generelle vilkår for befordring punkt 8.3.4. skal ikke innsjekket bagasje
inneholde blant annet solbriller. SAS finner det usannsynlig at klager på telefon har fått
beskjed om at han kan kjøpe nye solbriller.

SAS kan ikke imøtekomme klagers krav utover det som allerede er erstattet.

Det vises for øvrig til SAS sitt brev.

Nemnda bemerker:

SAS er i henhold til luftfartsloven § 10-20 ansvarlig for tap som følge av forsinkelse av bagasje.

SAS har erstattet utgifter til klær mv. med 5&nbsp;484 kroner. I klageomgangen har SAS også
erstattet klagers telefonutgifter med 1&nbsp;275 kroner.

Klager krever i tillegg erstattet utgifter til solbriller med kr 2.309.

Det fremgår av SAS sine Generelle vilkår for befordring punkt 8.3.4 at innsjekket bagasje ikke
skal inneholde briller/solbriller. Siste setning i bestemmelsen har følgende ordlyd:

Dersom du inkluderer slike gjenstander i innsjekket bagasje, til tross for at det ikke er tillatt,
har vi ikke erstatningsansvar for tap av eller skade på slike gjenstander.

Som det fremgår av det siterte, tar SAS ikke uttrykkelig forbehold om at de ikke har
erstatningsansvar ved forsinkelse av solbriller. Nemnda tar ikke stilling til betydningen av
dette, da nemnda etter en samlet vurdering finner det mest sannsynlig som klager hevder, at
han fikk opplyst av SAS sin representant at han kunne gå til innkjøp av solbriller. Nemnda viser
til klagers forklaring omkring dette, samt til at klager befant seg i Barcelona i juli. Behovet for
solbriller var nærliggende. Sett hen til at SAS under fanen «Innsjekket bagasje» bl.a. skriver:

Pakk riktig. Ømtålige eller verdifulle gjenstander (pass, datamaskiner, penger, medisin,
smykker, kameraer, musikkinstrumenter, nøkler osv.) skal du pakke ned i håndbagasjen din.
Les mer om håndbagasje. Større ting som f.eks. stasjonære datamaskiner, TV og hvitevarer
kan ikke medbringes som innsjekket bagasje

Nemnda er etter dette av den oppfatning at klager har rett til erstatning for kjøp av solbriller.
Klager har imidlertid plikt til å begrense tapet, og nemnda kan ikke se at det i den foreliggende
situasjon var behov for solbriller til over 2&nbsp;000 kroner. Etter en skjønnsmessig vurdering
anbefaler nemnda at erstatningen settes til 500 kroner.

Søk etter forsinket bagasje, innkjøp av klær mv. tok tid og reduserte utbyttet av
oppholdet. Nemndas flertall, lederen og forbrukernes representanter, er av den
oppfatning at forsinkelsen også gir rett til erstatning for ikke-økonomisk tap, jf. EU-
domstolens dom av 6. mai 2010, Walz-Clickair (C-63/09). Flertallet anbefaler at SAS
utbetaler en kompensasjon på1 000 kroner for den ulempen klager ble påført.

Mindretallet, flyselskapenes representanter, er av en annen oppfatning. Mindretallet
viser til at norske domstoler har vært tilbakeholdne med å tilkjenne erstatning
for «non-material damage» eller «tort og svie» i kontraktsforhold, og basert på
denne praksisen mener nemndas mindretall at det ikke er grunnlag for å tilkjenne
ulempeserstatning i dette tilfellet.

Nemnda traff etter dette slikt

Vedtak:

Transportklagenemnda-fly anbefaler at SAS utbetaler ytterligere 1&nbsp;500 kroner.