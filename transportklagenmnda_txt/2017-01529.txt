Vedtak i Pakkereisenemnda

Sammendrag

Krav om prisavslag grunnet kansellert utflukt på rundreise.

Dato
20.09.2017

Saksnummer
2017-01529

Tjenesteytere
Solia AS

Klager har i det vesentlige anført

Klager anfører at de var 28 deltagere på reisen "Perler i Andalucia" med utflukter til
Ronda, Gibraltar og Alhambra i perioden 18.03.2017 - 25.03.2017. Totalpris kr. 250.000.

Den viktigste utflukten, til Granada/Alhambra, "Juvelen i Kronen" og hovedgrunnen til
at de valgte denne reisen, ble kansellert på stedet dagen før den skulle gjennomføres.
Klager anfører at Solia må ha vært klar over om dette før klager reiste fra Norge. Solia
har ikke informert i tide og heller ikke tatt nødvendige tiltak for å rette opp problemet på
stedet. Billetter til Alhambra må normalt sikres 1-2 mnd før besøket. Allerede ved landing
i Spania rådet det usikkerhet om Alhambra-turen hos reiselederne, noe som fremgår av
korrespondansen og programmet som ble delt ut ved ankomst.

Alle deltagerne ble enige om å søke om kompensasjon fra Solia i felleskap. Solia har
markedsført denne utflukten som den viktigste på hele reisen. Alhambra er også
hovedgrunnen til at deltagerne valgte spesielt denne reisen og representerer således en
vesentlig mangel ved reisen. 

Klager anfører at Solias forklaringer på det inntrufne er lite troverdige. Solia må ha vært
klar over dette før klagers ankomst og klager finner Solias klager på egne søsterselskaper
og forsøkene på å bagatellisere mangelen som urovekkende. Først sier Solia som svar
på øyeblikkelig klage fra de reisende at en tur til Cordoba er et plaster på såret, men
ikke en erstatning for Alhambra turen og at dette kan man komme tilbake til etter
reisen. Deretter svarer Solia at Cordoba utflukten er nærmest en fullgod kompensasjon.
Klager anfører at Alhambra er så eksklusiv og ettertraktet at det krever 1 - 2 måneders
forhåndsbestilling av inngangsbilletter, mens de andre utfluktene som for eksempel
Cordoba lot seg organisere på en dag. Solia tilbyr klager og hans kone en kompensasjon
på kr. 750 pr. person samt en rabatt på kr. 1.500 på en fremtidig reise med Solia.

Solia har ikke på noe tidspunkt anerkjent at deltakerne har gjort felles sak og at klager
representerer deltagerne. Alle svar fra Solia er kun sendt til klager personlig. 

Deltakerne anser at Solia forsøker å redusere egne tap ved å unnlate å kontakte
deltagerne etter reisen og deretter påberope seg utløpsfrist for klage fra den enkelte, når
det faktisk foreligger en klar felles klage. Deretter, først etter tre måneder sender Solia
individuelle brev til alle deltagerne når de forstår alvoret i fellesklagen fra deltagerne.
Kun et par (2?) av de 28 deltagerne har akseptert Solia's tilbud.

Klager krever en refusjon på kr. 1.750 per person. 

Det vises for øvrig til korrespondanse fra klager.

Tjenesteyterne har i det vesentlige anført
Solia samarbeider normalt med lokale agenter i utlandet som formidler hotell,
busstransporter, lokalguider og arrangerer utflukter. På Costa del Sol har både Solia og
flere av deres skandinaviske søsterselskaper kjørt et fastlagt premiumprogram i flere
år. Allerede i 2016, og i god tid før oppstarten av inneværende sesong bekreftet Solia
til sin partner på stedet hvilke datoer og gruppestørrelser de forventet gjennom den
kommende sesongen.
Forskjellen fra i år og tidligere år var derimot at deres svenske arrangør bestemte seg for
å vri litt på utfluktsprogrammet og utelot dermed Granada. På grunn av en misforståelse
ble også det norske programmet endret tilsvarende lokalt. Dette ble ikke oppdaget fra
Solias side, til tross for at de ved flere anledninger var i kontakt med sin partner før
sesongoppstart. Programmet i Marbella har fungert godt i flere sesonger og de hadde
derfor ingen grunn til å betvile at leveransen skulle finne sted som planlagt. Dette er noe
Solia tar selvkritikk for. 

Avviket i programmet ble først oppdaget av Solias reiseledere på stedet, og både Solia
i Norge, deres reiseledere og agenten satte inn alle tilgjengelige ressurser for å få tak
i tilgjengelige billetter. Det var for sent til å skaffe seg gruppebilletter, og det viste seg
nærmest umulig å få tak i billetter den inneværende uken. Alternativet måtte vært å
satse på individuelle billetter, noe både Solia og agenten anså som et uforutsigbart
alternativ med stort sprik i både adgangstider og muligvis dager. Solia konkluderte
derfor med at dette ville forkludre ferien ytterligere, og innebære enda større endringer i
programmet med mye ventetid i løpet av uken.  

Det ble som alternativ satt opp en heldagstur til Cordoba, inkludert besøk i Moske-
katedralen La Mezquita, det jødiske kvarteret og Alcazarborgen istedenfor dagsturen til
Granada. Lunsj var også inkludert. 

Solia forstår at det vil foreligge en skjønnsmessig vurdering av den enkelte om
opplevelsen av utflukten til Cordoba fullt ut erstatter opplevelsen av turen til Granada.
Begge byene er hver sin provinshovedstad, Cordoba er noe større, men Alhambra
er muligens noe mer kjent enn katedralen i Cordoba. Like fullt er begge bygningene
fantastiske praktverk fra samme epoke og begge en del av verdens kulturarvsliste.
Begge attraksjonene er normalt ranket som likeverdige, og som en del av de aller største
turistattraksjonene i Spania. Tematikken i turene er likeverdige.

Selv om Solia på sine nettsider og i kataloger har informert om at man må være klar over
at endringer i programmet kan forekomme, har de valgt å refundere kr 750 per person
som kompensasjon. Beløpet tilsvarer mer enn kostnaden for turen til Granada. De av
deltakerne som velger Solia igjen, er tilbudt en rabatt på en fremtidig reise.

Det vises for øvrig til korrespondanse fra Solia AS.

Nemnda bemerker

Pakkereisenemnda legger til grunn at klagen gjelder 26 av 28 deltakere. Det vises til de
vedlagte fullmaktene.

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. I medhold av punkt 2 omfatter avtalen pakkereisen
slik den fremgår av bestilling og bekreftelse og reisebevis eller lignende dokument. For
øvrig omfatter avtalen også arrangørens eventuelle individuelle betingelser. Videre er
opplysninger arrangøren har gitt i kataloger, brosjyrer eller lignende en del av avtalen
med mindre de må antas å være uten betydning for kundens kjøp av den aktuelle
pakkereise. 

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Mangler gir grunnlag for et forholdsmessig prisavslag med
mindre de avhjelpes innen rimelig tid og uten vesentlig ulempe for de reisende, jf.
pakkereiseloven § 6-2.  

Arrangøren har bekreftet at det utfluktsprogrammet som ble levert ikke var i samsvar
med det det var inngått avtale om.  Billetter til Alhambra, som må bestilles i svært god tid
før besøket, var ikke bestilt.  Deltakerne fikk i stedet en dagstur til Granada.  

Klagerne har fremholdt at årstiden tatt i betraktning var reisen ingen badeferie, men en
opplevelsesreise hvor Alhambra – Spanias største severdighet – var turens høydepunkt.
Nemnda legger dette til grunn og finner følgelig at det som ble levert lider av en mangel. 

Solia har valgt å gi et prisavslag på kr. 750 pr. person. Klagerne krever kr. 1.750 i avslag
pr. person.

Reisens varighet var syv dager, med utflukter til Ronda, Gibraltar og Alhambra. Turen er
oppgitt å koste kr. 8.190 pr. person. 

Etter nemndas syn er manglende kommunikasjon mellom arrangøren og dennes lokale
kontakter/leverandører arrangørens ansvar. Det er tatt forbehold om at endringer i
programmet kan forekomme, men etter nemndas syn dekker ikke et slikt forbehold
det som skjedde i denne saken, nemlig at det ikke var bestilt billetter i tide til turens
hovedattraksjon.  Flere deltakere har gitt uttrykk for at de ville ha avbestilt reisen hvis de
hadde vist at Alhambra utgikk av turprogrammet. 

Spørsmålet blir etter dette hvor stort prisavslag som bør gis. 
Nemnda finner etter en samlet vurdering at det bør gis et prisavslag på 20% av reisens
pris.

Vedtak

Pakkereisenemnda anbefaler at det gis et prisavslag på 20% av reisens pris.