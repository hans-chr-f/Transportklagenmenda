Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
20.02.2017

Saksnummer
2016-01002

Tjenesteytere
Skyss

Klager har i det vesentlige anført

Klagers sønn er daglig bruker av Skyss' busser, han er skoleelev og i den forbindelse
kjøper han busskort via Skyss-appen. Søndag 28. august 2016 tok han Flaktveitbuss fra
Oasen, Fyllingsdalen til Bergen sentrum kl 1604, hvor ble han kontrollert av vektere.
Under kontrollen fremkom det at han hadde kjøpt ungdomskort og ikke barnekort, slik
han pleier å gjøre ved skolestart. 

Han forklarer at han ikke visste at det var noen forskjell. Det er samme pris og det
står ingen opplysninger om område eller andre synlige forskjeller mellom ungdoms-/
barnebillett.  På begge valgene står det «Kun gyldig i sone Bergen. Velg ønsket lengde og
kategori».  
Gutten har ikke gjort dette med forsett og når noe er gjort i beste mening mot
bedre vitende, er det uforståelig at han straffes. Han har ingen fordeler av å bruke
ungdomskort kontra barnekort da han aldri reiser utenbys. Klager har henstilt Skyss om
å frafalle tilleggstaksten, og konstaterer at Skyss i ettertid har endret appen. 

Klager krever gebyret slettet.

Tjenesteyterne har i det vesentlige anført
Denne saken dreier seg om en kunde som har kjøpt en 30-dagers ungdomsbillett i stedet
for en 30-dagers barnebillett. Skyss har
gitt avslag på klagen med bakgrunn av følgende:

- Prisen på de to forskjellige billettene er lik, men rettighetene knyttet til billettene er
svært ulike.

- Ungdomsbilletten er en universalbillett som gir fri reise i hele Hordaland med buss,
ferge, snøggbåt, lokaltog og ekspressbusser. Fylkespolitikerne har vedtatt at ungdom på
denne måten skal ha en rimelig måte å reise på, i en periode de ofte får store reisebehov.
Fordi billetten er sterkt subsidiert, er det vedtatt en nedre aldersgrense på 16 år og en
øvre aldersgrense på til og med 19 år. Den eneste betingelsen for å bruke denne svært
rimelige billetten, er å oppfylle
alderskravet og ha med gyldig legitimasjon. I og med at kunden i denne saken er under
16 år er dette en billettype han ikke har krav på.

- Barnebilletten som han skulle ha kjøpt, ville til samme pris kun gjelde reiser 1-2 soner.
Til sammenligning koster en 30 dagers barnebillett for eksempelvis åtte soner 650
kroner. Fravikelse av alderskravet vil i prinsippet bety at mange brukere av barnebillett i
Hordaland kan spare store summer på å kjøpe ungdomsbillett i stedet.

- Ungdomsbilletten er godt kjent og mye brukt, særlig av ungdom på videregående skole.
I 2015 solgte Skyss 150 000 slike billetter. De fleste ungdommer i fylket kjenner altså til
denne billettypen. I tillegg finnes det informasjon om aldersgrensen for ungdomsbillett
på nettsidene til Skyss, på automater, på mange holdeplasser i Bergen og ikke minst i
mobilbillett-applikasjonen (hvor kunden kjøpte billetten). Se vedlegg av skjermbilde i
applikasjonen.

- Billettkontrolløren har fulgt instruksen, som er å sjekke at brukere av ungdomsbillett
har gyldig legitimasjon som viser at de er innenfor aldersgrensene. Kunden kunne ikke
dokumentere dette og fikk derfor gebyr.

- Verken kontrolløren eller Skyss kan vite hvor langt en person med ungdomsbillett har
reist eller hvor langt han skal, uansett hvor i fylket billettkontrollen skjer. Alderskravet til
billetten blir derfor håndhevet konsekvent.

Nemnda bemerker

Nemnda legger til grunn at klagers sønn var 15 år og derfor ikke berettiget til å bruke det
subsidierte ungdomskortet som gjelder for ungdommer fra 16 til 19 år og omfatter hele
Hordaland fylke. Han hadde følgelig ikke gyldig billett. 

Av transportvilkårene til Skyss § 3 fremgår blant annet at den reisende selv er ansvarlig
for å ha gyldig billett. Vilkårene for ileggelse av gebyr anses å ha vært til stede. 

Nemnda bemerker at klagers sønn hevder at han var i god tro og heller ikke hadde
behov for det utvidede tilbudet som ungdomskortet ga.

Informasjon om de forskjellige kortene er gitt på nettsidene til Skyss og det fremgår klart
at ungdomskortet gjelder for ungdommer fra 16 til 19 år. 

Nemnda viser til at det ikke er dokumentert hvilke opplysninger som var gitt på
mobilappen. På toppen av skjermbildet for kjøp på mobil er det nå følgende tekst:
Ungdomsbillett. For deg mellom 16 til og med 19 år. Gjelder i hele Hordaland. 

På bakgrunn av klagers opplysninger, som ikke er imøtegått av Skyss, legger nemnda til
grunn at nevnte opplysning er lagt inn etter at klagen ble inngitt.   

Nemnda finner etter en samlet vurdering å anbefale at klager gis medhold. Det
bemerkes at etter de opplysninger som foreligger, kunne informasjonen vært bedre på
mobilappen. Dette har Skyss nå rettet opp slik at misforståelser vanskelig kan påberopes
i fremtiden.

Vedtak

Transportklagenemnda Kollektivtransport anbefaler at klager gis medhold.