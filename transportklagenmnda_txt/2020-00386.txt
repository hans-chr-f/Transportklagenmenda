Vedtak i Pakkereisenemnda

Sammendrag

Krav om refusjon av reisens pris grunnet støy og
manglende vannfasiliteter grunnet militærøvelse.

Dato
26.05.2020

Saksnummer
2020-00386

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for fem personer med innkvartering i to dobbeltrom med
balkong og havutsikt på Hotel Doubletree by Hilton Marjan Island, Ras Al Khaimah, Dubai
i perioden 14.10.2019 - 21.10.2019. Totalpris 26 560 kroner.

Klager var ikke fornøyd med:
- Hotellstandarden generelt
- Manglende rengjøring
- Støy
- Reiselederservice
- Hotell
- Annet

Forklaring
Støy: militærøvelser med jagerfly, bombing, helikopter rundt/over uteområdet til hotellet
5 av 7 dager.

Da klager ankom hotellet fikk de vite at det skulle være militærøvelse av personalet i
resepsjonen, og de sa også at alle reisebyrå var informert om øvelsen. Dette hadde ikke
klager fått beskjed om fa Apollo. 

Klager så at det stod informasjon om militærøvelsen på hjemmesiden til hotellet,
samt på bannere inne på hotellet og ellers rundt om i byen. Klager mener Apollos
representant på hotellet burde fanget opp dette. 

Klager skriver videre at 4-åringen ble skremt av støyen fra jagerfly. Hun torde ikke gå
i vannet uten at klager var med da hun hele tiden var redd for et nytt jagerfly skulle
komme. Hele ferien måtte de roe henne ned og bearbeide de inntrykkene hun satt igjen
med, noe de også har snakket mye om etter hjemkomst. 

Klager skriver at de forsøkte å få gjennomført ferien på best mulig måte. De tok ikke
med seg mobilen når de skulle slappe av. Wifi og nett på mobilen er dyrt i Dubai, For å få
kontakt med klager, mener klager Apollo kunne gitt beskjed til resepsjonen.  

Sengene var ubrukelige, og ekstrasengen hadde med stålfjærer. Det var mugglukt på
rommet og det manglet stoler.

Ved ankomst hotellet kl. 02:00 på natten med en 4 år gammel trøtt jente, forventet
klager at barnesengen skulle være på plass. De måtte selv spørre etter sengen og det
tok 2 1/2 time før barnesengen ble satt inn på rommet. Sengen var så hard og klumpete
av stålfjærer at den ikke var brukbar. Barnet måtte ligge i foreldrenes seng den første
natten. Sengen som de fikk neste dag, var omtrent like ille. Det var lagt på en ekstra
klumpete overmadrass som igjen var helt ubrukelig.

På det ene rommet luktet det mugg. Klager kontaktet personalet på hotellet, som kom
og sprayet inni skap og skuffer med et sterkt parfymert middel som fremkalte kvalme og
hodepine til de som bodde der. Det var ikke mulig å ligge inne på rommet, så de tok med
seg madrassen og la seg ut på balkongen. Hotellpersonalet rengjorde rommet nøye på
dag 3, men da hadde lukten allerede satt seg i alle klær og eiendeler.

Minibaren på ene rommet var tom, det manglet stoler på begge balkongene, og tv-en
på ene rommet gikk det ikke an å slå av da den slo seg på igjen av seg selv etter noen
minutter.

På grunn av militærøvelsen og at krigsskip med tanks seilte rundt utenfor strandlinjen til
hotellet, ble alle vannaktiviteter avlyst/stengt. Dette var noe klager hadde sett frem til da
det fremgikk av Apollos nettsider at hotellet hadde tilbud om vannaktiviteter. 

Krav: Refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt to dobbeltrom med balkong og havutsikt på hotell Doubletree by Hilton
Marjan Island.

Klager har reklamert på hotellets klassifisering, samt at de opplevde problemer med
rommene ved innsjekking. Det skal videre ha manglet varmtvann i perioder.
I det ene rommet skal det har vært en sterk mugglignende lukt, noe klager selv først skal
ha tatt opp med hotellet som forsøkte å løse problemet ved å spraye rommet.

Sprayen medførte hodepine for deler av reisefølget. Videre tok det lang før ekstraseng
for barnet i reisefølget var klar, og klager var ikke tilfreds med standard på denne.

Apollos reiseledere ble gjort oppmerksom på forholdene klager ikke var fornøyd med
den 15.10, og kontaktet da hotellet. De fikk opplyst at hotellet kunne tilby reisefølget å
bytte rom til to nye rom. Da Apollos reiseledere forsøkte å ringe tilbake for å informere
klager om dette, fikk de ikke svar. Apollos personale sendte derfor SMS til klager den
15.10 kl. 17:30 hvor det fremgikk at hotellet hadde to deluxe rom klare som de kunne
flytte til. De ble rådet til å ta kontakt med resepsjonen for å få hjelp med flyttingen. 

Apollos personale fikk ikke svar på henvendelsen og fikk heller ikke kontakt da de
forsøkte å ringe klager på det telefonnummeret som var oppgitt i bestillingen eller til
telefonen på rommet. Apollos personale tok derfor kontakt med hotellet direkte for å
høre om klager hadde vært i kontakt med de direkte angående bytte av rom.
Hotellet informerte da om at klager hadde takket nei til rombytte. 

Klager har oppgitt at de opplevde støy fra militærøvelse i området som forstyrrende.
Lydnivå og eventuelle uromomenter utenfor hotellet kontrolleres av de
lokale myndighetene. Og de kan være vanskelige for Apollo som turoperatør å påvirke.
I de tilfellene Apollo er kjent med for eksempel arrangementer på reisemålet, vil de
informere om det under omtale av bostedet eller området på nettsidene. I dette tilfelle
var Apollo ikke informert om militærøvelsen.

Klager har ikke presisert noe ytterligere vedrørende vannsport eller hva han var
misfornøyd med rundt dette. Apollo skriver at vannaktiviteter ikke var nevnt i
tilbakemeldingen på Apollos tilsvar. Apollo har derfor vurdert det slik at dette ikke var av
avgjørende betydning for klagen.

Apollo mener at utbetalt kompensasjon på 4 000 kroner er tilstrekkelig.

Det vises for øvrig til korrespondanse fra Apollo Reiser AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. (pakkereiseloven) § 25. 
Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet. 

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32. 

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. 

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen
og verdien av de berørte reisetjenestene. Arrangøren skal avhjelpe mangelen innen en
rimelig frist fastsatt av den reisende, jfr. § 27.

Klager har fremmet krav om heving og refusjon av hele reisens kostnader. Klagen er
begrunnet i at det var militærøvelse med jagerfly mm som skapte mye støy for familien
5 av i alt 7 dager. På grunn av militærøvelsen og at krigsskip med tanks seilte rundt
utenfor strandlinjen til hotellet, ble alle vannaktiviteter avlyst/ stengt. I tillegg var ikke
barnesengen oppredd ved ankomst og den var dessuten med stålfjær som ikke var
særlig komfortabel å ligge på. Videre fremkommer det at det var mugglukt på rommet
og det manglet stoler. Minibaren på ene rommet var tom, det manglet stoler på begge
balkongene, og tv-en på ene rommet gikk det ikke an å slå av da den slo seg på igjen av
seg selv etter noen minutter. 

I det ene rommet skal det har vært en sterk mugglignende lukt, noe klager selv først skal
ha tatt opp med hotellet som forsøkte å løse problemet ved å spraye rommet. Sprayen
medførte hodepine for deler av reisefølget. Videre tok det lang før ekstraseng for barnet i
reisefølget var klar, og klager var ikke tilfreds med standard på denne.

Apollos reiseledere ble gjort oppmerksom på forholdene klager ikke var fornøyd med
den 15.10, og fikk gjennom hotellet tilbudt klager to nye deluxe rom som klager ikke
ønsket å bytte til. Det virker som det var problemer med å få dette kommunisert til klager
pga. manglende svar, men fremstår som ubestridt at klager takket nei til dette tilbudet.
Det at klager takker nei til rombytte får betydning også for utmålingen av prisavslag selv
om manglende oppredd barneseng og mugglukt i utgangspunktet er et avvik fra avtalen. 

Når det gjelder at klager opplevde støy fra militærøvelsen er dette forhold som styres
av lokale myndigheter. Nemnda har sett klagers vedlagte film. Apollo har opplyst om
at det er en militærøvelse som arrangeres annethvert år med 3-5 fly per dag og med
en varighet på rundt 45 sekunder per gang. Apollo har videre bekreftet at de hadde
representanter på reisemålet. Etter nemndas vurdering burde Apollo informert om
militærøvelsen ettersom den synes å være fast annethvert år. Nemnda har forståelse for
at klager opplevde det som skjemmende under ferien. Selv om fly aktiviteten forsåvidt
var kortvarig i løpet av en feriedag, vektlegger nemnda klagers opplysninger om tanks på
stranden samt reduksjon av vannaktiviteter. Etter nemndas vurdering burde Apollo ha
opplyst om forholdet. 

Apollo har allerede utbetalt en kompensasjon på 4 000 kroner. Nemnda anbefaler
at Apollo utbetaler ytterligere 3 000 kroner som et rimelig prisavslag for de anførte
ulemper.

Vedtak

Pakkereisenemnda anbefaler at klager gis delvis medhold.