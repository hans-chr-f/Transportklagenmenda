Vedtak i Transportklagenemnda - Fly

Sammendrag

Krav om standarderstatning og erstatning av telefonutgifter grunnet forsinkelse.

Dato
28.11.2016

Saksnummer
2016-00224

Tjenesteytere
Norwegian

Klager har i det vesentlige anført

Klager skulle reist fra Bangkok til Oslo 15. oktober 2015 kl.09:00 med DY7202.
Denne flyvningen ble forsinket da kapteinen ble syk.

Ved innsjekking på flyplassen så motto klager et ark hvor det fremgikk at kapteinen er
syk og at flyvningen er utsatt /forsinket i 24 timer. Klager er av den oppfatning at syk
kaptein ikke kvalifiserer til ekstraordinære omstendigheter.

Klager krever standarderstatning 600 euro i henhold til EU-forordningen 261/2004 samt
telefonsamtaler på kr 98,62.

Tjenesteyterne har i det vesentlige anført
DY 7202 fra Bangkok til Oslo 15. oktober 2015 ble forsinket med 15 timer og 47 minutter
på grunn av akutt sykdom blant crew. Norwegian har crew base i Bangkok, men denne
dagen hadde Norwegian to piloter, inkludert stand-by piloten, som var rapportert syke.
Dette resulterte i at Norwegian ikke hadde noen flere på stand-by i Bangkok som kunne
operere avgangen innenfor tidsfristen. 

Berørte passasjerer mottok forpleining i ventetiden i Bangkok. Norwegian sendte
ut sms så snart det viste seg at de ikke fikk satt inn stand-by på grunn av sykdom.
Passasjerene ble informert om forsinkelsen, årsaken til forsinkelsen og mulighet til å få
hotellovernatting. 

I henhold til dom C-402/07 i EU-domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under 3 timer eller årsaken til
forsinkelsen er ekstraordinære omstendigheter utenfor flyselskapets kontroll som
forhindrer flyvningen. En omstendighet som er utenfor Norwegians kontroll er hendelser
som ikke er forårsaket av en handling eller unnlatelse av flyselskapet. 

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige tiltak
var truffet. Slike omstendigheter kan særlig inntreffe i tilfeller med politisk ustabilitet,
værforhold som gjør det umulig å gjennomføre flygingen, sikkerhetsrisiko, uforutsette
mangler ved flysikkerheten og streiker som påvirker driften til det transporterende
selskap.

Norwegian kan ikke imøtekomme klagers krav om EU kompensasjon, men de venter på
kontoinformasjon for å etterkomme klagers krav om å få dekket telefonsamtalene.

Nemnda bemerker

Nemnda legger på bakgrunn av de foreliggende opplysninger til grunn at flygningen ble
forsinket med 15 timer og 47 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå forsinkelser eller innstilling av en
eller flere avganger. Dette må vurderes konkret. Bevisbyrden påligger flyselskapet. Det er
således flyselskapet som må godtgjøre at det foreligger en ekstraordinær omstendighet.
Flyselskapet må også godtgjøre at forsinkelsen eller kanselleringen ikke kunne vært
unngått selv om alle rimelige tiltak var truffet.

Nemnda legger på bakgrunn av de foreliggende opplysninger til grunn at forsinkelsen
skyldtes sykdom hos så vel piloten som standbypiloten. Nemnda viser til Norwegians
forklaring. Nemnda er av den oppfatning at dette må anses som en ekstraordinær
omstendighet i forordningens forstand.

Flyselskapet må være forberedt på sykdom og må ha en beredskapsplan for å
håndtere en slik situasjon. Beredskapsplanen må kunne ivareta normale situasjoner.
Omfanget av planen, type personell, antall osv. vil være avhengig av flere forhold, bl.a.
personalebasens størrelse og sammensetning, antall flygninger mv. 

Norwegian har opplyst at Bangkok-basen er en av Norwegians mindre crew baser.
Norwegian har ikke opplyst hvor mange som arbeider i basen eller sammensetningen
av denne. Norwegian har heller ikke opplyst hvor mange flygninger de har daglig på
Bangkok. Selskapet har heller ikke opplyst hvor mangel flygninger de hadde på Bangkok
den aktuelle dagen. En samlet nemnd er av den oppfatning at Norwegian burde ha
opplyst saken bedre.

Nemnda har ved den videre vurdering delt seg i et flertall og et mindretall. Flertallet,
lederen og flyselskapenes representanter, finner det på bakgrunn av en samlet vurdering
av de foreliggende opplysninger mest sannsynlig at forsinkelsen ikke kunne vært unngått
selv om alle rimelige tiltak var truffet. Flertallet viser til at det er en relativt liten base der
erfaringen tilsa at én standbypilot er tilstrekkelig. Det ville etter flertallets vurdering være
uforholdsmessig generelt å planlegge med en ekstra standbypilot for å kunne håndtere
situasjoner der også standbypiloten er syk. Flertallet er følgelig av den oppfatning at
forsinkelsen ikke gir rett til standarderstatning.

Mindretallet, forbrukernes representanter, er av den oppfatning at Norwegian ikke har
godtgjort at forsinkelsen ikke kunne vært unngått selv om alle rimelige tiltak var truffet.
Mindretallet viser til at Norwegian ikke har redegjort for antall flygninger på Bangkok.
Det er således vanskelig å vurdere om én standbypilot er tilstrekkelig. Mindretallet mener
følgelig at forsinkelsen gir rett til standarderstatning.

En samlet nemnd bemerker for øvrig at Norwegian har sagt seg villig til å refundere
klagers telefonutgifter. Dersom utgiftene ikke er refundert, anbefales det gjort.

På bakgrunn av flertallets vurdering traff nemnda slikt

Vedtak

Transportklagenemnda-fly fly finner ikke å kunne anbefale at klager gis medhold i sitt
krav om standarderstatning.