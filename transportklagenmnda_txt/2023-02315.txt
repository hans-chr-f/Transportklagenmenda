Vedtak i Transportklagenemnda - Fly

Sammendrag

Krav om refusjon i tråd med avtalen. Spørsmål om klager var i aktsom god tro.

Dato
13.06.2024

Saksnummer
2023-03310

Tjenesteytere
Finnair

Klager har i det vesentlige anført

Klager skulle reise med Finnair fra Oslo til Melbourne den 13. januar 2023, med retur
fra Sydney til Oslo den 19. juni 2023. Klager betalte 22 931 NOK for flybilletten. Klager
måtte endre sin retur, da han ønsket å reise tidligere enn planlagt, og ringte Finnair i april
2023 for å undersøke mulighet for ombooking. Det ble opplyst at billetten kunne endres,
eller avbestilles, og at han da ville motta refusjon av den gjenværende delen av billetten.
Klager mottok i den forbindelse skriftlig melding om at det ville bli refundert 3106 EUR,
noe klager også fikk bekreftet av Finnair per telefon. På bakgrunn av disse opplysningene
avbestilte klager sin retur, og kjøpte ny billett med annet selskap. 

Klager mottok imidlertid refusjon i norske kroner, 3106 NOK og senere 4434 NOK, totalt
7540 NOK.

Klager mener Finnair som en profesjonell aktør, er nærmest til å bære risikoen for slik
feilinformasjon som ble gitt ham. 

Klagers krav er som følger: 

3106 EUR tilsvarer 35678,93 NOK, og med fratrekk av refundert beløp 7540 NOK, er
klagers restkrav 28138,93 NOK.

Tjenesteyterne har i det vesentlige anført
Klager bestilte en tur-retur billett fra Oslo til Melbourne den 13. januar 2023 med retur
fra Sydney til Oslo den 19. juni 2023. Klager betalte 22931 NOK, tilsvarende ca. 2230
EUR. 

Klager ringte Finnair den 3. april 2023 vedrørende sin returbillett. Han ble da fortalt at
reisen kunne endres uten kostnad eller refunderes. Det ble gjort en menneskelig feil fra
Finnair sin side, da refusjonsbeløpet ble oppgitt i euro og ikke i norske kroner. 

Finnair har refundert den ubenyttede returbilletten i henhold til gjeldene regler, med til
sammen 7540 NOK.

Klager burde ha gjort Finnair oppmerksom på det faktum at refusjonsbeløpet som ble
oppgitt var høyere enn kostnad for den opprinnelige tur-returbilletten, slik at Finnair
hadde fått muligheten til å korrigere feil. Finnair anser det som urimelig at klager skulle
bli beriket som følge av en menneskelig feil gjort av Finnair.

Nemnda bemerker

Nemnda bemerker at det ikke er bestridt at klager fikk feil informasjon fra
kundebehandler hos Finnair. Klager fikk opplyst at ved avbestilling av returreisen ville
han få 3106 EUR refundert for den ubrukte delen av flybilletten. Spørsmålet for nemnda
er om Finnair er bundet av disse opplysningene.

Utgangspunktet er at avtaler skal holdes slik de er inngått, med mindre det foreligger en
feil som er så åpenbar at kunden innså eller burde innsett dette, jf. avtaleloven § 32.

Om klager var i aktsom god tro, må bero på en konkret vurdering der det tas hensyn
til blant annet hva flybilletten opprinnelig kostet og hvilket beløp som klager ble lovet.
Nemnda mener at avviket mellom hva den opprinnelige flybilletten kostet tur/retur
(22 931 NOK) og det opplyste beløpet (3106 EUR) var så stort at klager burde forstått
at det opplyste beløpet var feil. Klager hadde benyttet utreisen og det må ha fremstått
usannsynlig at klager skulle få refundert langt mer i refusjon enn det billetten tur/retur
opprinnelig kostet. Nemnda mener derfor at klager ikke har krav på ytterligere refusjon
ut over de 7 540 NOK som klager har fått refundert.

Vedtak

Transportklagenemnda kan ikke anbefale at klager gis medhold.