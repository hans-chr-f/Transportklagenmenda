Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.03.2019

Saksnummer
2018-03098

Tjenesteytere
Norwegian

Klager har i det vesentlige anført

Klager reiste med Norwegians flyvning DY7202 fra Bangkok (BKK) til Oslo lufthavn (OSL)
7. desember 2017. Flyvningen ble imidlertid forsinket med over 16 timer, og klager har
på denne bakgrunn fremsatt krav om standardkompensasjon i henhold til EU-forordning
261/2004 på 600 euro pr. person, totalt 3 000 euro for fire passasjerer.

Tjenesteyterne har i det vesentlige anført
Norwegian har til tross oppfordring ikke avgitt tilsvar til nemnda. 

Av selskapets svar til klager fremgår det at flyvningen ble forsinket med 16 timer og syv
minutter. Forsinkelsen skyldtes etter det opplyste mulig feil ved flyet som senere ble
avvist etter inspeksjon. Norwegian avviste på dette grunnlag klagers krav om erstatning.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger da til grunn at klager ankom Oslo over 16 timer forsinket.  

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har ikke gitt noen redegjørelse eller fremlagt noe dokumentasjon for at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 600 euro pr. person, totalt 3 000
euro for fem passasjerer.

Vedtak

Transportklagenemnda - fly anbefaler at Norwegian utbetaler til klager
standardkompensasjon på totalt 3 000 euro.