Vedtak i Transportklagenemnda - Fly

Sammendrag

Krav om refusjon av bagasjegebyr.

Dato
10.09.2019

Saksnummer
2018-02477

Tjenesteytere
Ticket

Klager har i det vesentlige anført

Klager med reisefølge (tilsammen fem personer) skulle reise fra Oslo til London t/r den 6.
- 10. juli 2018 med British Airways. Reisen var bestilt hos Ticket. Ved innsjekk både tur og
retur måtte reisefølget betale et gebyr for bagasjen på kroner 698 per kolli, dette tilsvarer
tilsammen kroner 6 980 begge veier.

Klager stiller seg kritisk til at de ikke fikk noe varsel om dette under bestillingsprosessen
og krever beløpet refundert.

Tjenesteyterne har i det vesentlige anført
Den 27. januar 2018 bestilte klager fem billetter på Ticket.no, t/r Oslo - London med
British Airways. Ved bestilling av reise på Ticket.no får man opp flere forskjellige selskap.
Under hver pris kan man klikke på "betingelser", her fremkommer det hva som er
inkludert i billetten.  

Klager bekreftet reisen og det ble sendt en reisebekreftelse til registrerte epost adresse
den 27. januar kl 15.16. I denne står det "Bagasje 0x". 

I henhold til Tickets regler og vilkår som klager krysset av for å ha lest, er det klagers
ansvar å sette seg inn i de regler som gjelder. 

Dersom man er usikker på reglene kan Ticket enkelt nås på telefon, mail og chat. Klager
tok først på avreisedagen kontakt med Ticket vedrørende bagasjegebyret de måtte
betale på flyplassen. 

Ticket viser til fremlagt informasjon og dokumentasjon på ovennevnte. 

Ticket kan ikke imøtekomme klagers krav.

Det vises for øvrig til Tickets brev.

Nemnda bemerker

Klager bestilte en reise t/r Oslo - London hos Ticket. Han mener bagasje var inkludert
i billettprisen og krever nå refusjon av bagasjegebyr han måtte betale direkte hos
flyselskapet ved avreise.  

Ticket har fremlagt en kopi av klagers bestilling hvor det tydelig fremkommer at bagasje
ikke var inkludert. Bak hver reisendes navn står det "Bagasje 0x".

Ved bestilling av en flyreise på internett, er man selv ansvarlig for å sette seg inn i
vilkårene før bestilling av flyreisen bekreftes. Når tilbudet er akseptert, er avtalen
bindende. Når en kunde overser en detalj slik som denne, har han ingen rettigheter
utover det avtalen gir anvisning på.

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.