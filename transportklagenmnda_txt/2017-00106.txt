Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
21.11.2017

Saksnummer
2017-00106

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY429 fra Oslo lufthavn (OSL) til Molde
(MOL) 15. januar 2017. Flyvningen ble kansellert. Klager ble først booket om til ny
flyvning samme dag, men denne ble også kansellert. 

Klager har anført at selv om den første flyvningen ble kansellert som følge av glatte
rullebaner, kunne likevel andre flyselskap lande i samme tidsperiode. Videre anfører han
at flyvningene søndag kveld og mandag morgen ble utsatt ytterligere, denne gang fordi
Norwegian ikke hadde tilstrekkelig mannskap. Han viser til at forsinkelsen medførte at
økonomisk tap for han i form av tapt arbeidsfortjeneste. Han fikk heller ikke informasjon
om sine rettigheter i forbindelse med uregelmessighetene. Klager anfører også at
han har fått uriktig informasjon fra Norwegians ansatte om refusjonsmuligheter ved
eventuell bestilling av nye flybilletter med andre flyselskap søndag kveld. 

Klager har på ovennevnte bakgrunn fremsatt krav om standarderstatning i henhold til
EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY429 fra Molde til Oslo lufthavn 15. januar 2017 ble kansellert
som følge av dårlige værforhold i Molde. Foregående flyvning, DY428 fra Oslo til Molde,
måtte returnere til Oslo som følge av glatte rullebaner og landingsrestriksjoner i denne
forbindelse. 

Passasjerene ble booket om til ny avgang DY431 kl. 17.30 samme dag. Avgangen ble også
kansellert av samme årsak. Klager ble på nytt booket om til DY421 kl. 07.00 påfølgende
dag, og klager har benyttet denne billetten. 

Norwegian anfører at de ovennevnte værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

DY429 fra Molde til Oslo lufthavn 15. januar 2017 kl. 15.30 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda legger på bakgrunn av fremlagt dokumentasjon til grunn at forutgående
flyvning til Molde måtte returnere til Oslo grunnet værforholdene i Molde som førte
til glatte rullebaner ("bad breaking action"). Passasjerene ble forsøkt omrutet til neste
flyvning kl. 17.30, men også denne flyvningen ble kansellert da forutgående flyvning ikke
kunne lande, og måtte returnere til Oslo. At andre fly kan ha landet i samme periode
er ikke avgjørende for nemnda, da dette blant annet avhenger av flytype, vekt mv.
Nemnda viser til at avgjørelsen om at flyet skulle returnere til Oslo, var basert på en
sikkerhetsvurdering.

Nemnda mener at værforholdene i dette tilfellet måtte anses som ekstraordinære i
forordningens forstand. Nemnda mener videre at alle rimelige tiltak var truffet, og at
kansellering likevel ikke kunne unngås. Passasjerene ble omrutet neste morgen.

Når det gjelder klagers anførsel om at han ble nektet å kjøpe billetter med annet
flyselskap, bemerker nemnda at så lenge selskapet har et rimelig tilbud om omruting,
har selskapet oppfylt sin informasjonsplikt. 

Nemnda kan etter dette ikke se at klager har krav på standarderstatning etter
forordningen. Nemnda mener videre at klager heller ikke har krav på erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.