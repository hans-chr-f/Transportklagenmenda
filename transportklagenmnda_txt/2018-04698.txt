Vedtak i Transportklagenemnda - Fly

Sammendrag

Krav om refusjon av beløp grunnet informasjon gitt ved avbestilling av flybilletter.

Dato
03.12.2019

Saksnummer
2018-04698

Tjenesteytere
SAS

Klager har i det vesentlige anført

Klager med reisefølge (til sammen to personer) bestilte først en reise hun anså som
"billig" på nettet, men valgte å endre billettene til  SAS-Plus billetter. Dette ble gjort på
internett. Hun la ikke merke til at prisen ble mye høyere. Da hun oppdaget dette, ringte
hun SAS og spurte om hun kunne endre reisen tilbake til de rimelige billettene, men fikk
negativt svar.

Klager spurte deretter hva det ville koste å avbestille hele reisen og fikk beskjed om at
det ville koste totalt 1200 NOK. Klager bestemte seg for å avbestille reisen. Klager ble
i ettertid usikker og ringte tilbake dagen etter for å forsikre seg om at prisen stemte.
Personen i telefonen bekreftet dette.

Klager bestilte deretter en helt ny reise med Norwegian i den tro at hun bare skulle
betale 1200 NOK for avbestillingen med SAS. Det viste seg at hun måtte betale NOK 11
000. Dersom klager hadde fått opplyst riktig beløp i sin kontakt med SAS hadde hun
beholdt bookingen og ikke kjøpt en ny reise med et annet flyselskap.

Klager krever at SAS refunderer 10 600 NOK med følgende utregning: 8200 NOK for den
første bestillingen, samt 2900 NOK x 2 for tilleggssbestilling, minus 3400 NOK (Egentlig
1200 NOK, men klager mener hun kan godta avbestillingsgebyr på denne summen).

Tjenesteyterne har i det vesentlige anført
Klager kjøpte flybilletter på SAS sine hjemmesider den 17. april for å reise den 13.
september Oslo-Roma med retur 16. september. Hele reisen ble bestilt i SAS Go.

SAS Go billetter er ikke-refunderbare, bortsett fra refunderbare skatter. Endring er tillatt
mot et gebyr på 600 NOK per strekning. Dersom billettene skal oppgraderes til en høyere
pris vil differansen mellom prisen man har betalt og den høyere prisen bli lagt til.

Den 10. august gikk klager inn på sin bestilling på SAS.no og endret til reise i SAS Plus.
Denne endringen kom på 2 900 NOK, pluss gebyr 1200 NOK per person, totalt 8 200
NOK. SAS viser til vedlagt dokumentasjon med blant annet PNR-historie.

Kostnadene kom tydelig opp i bookingdialogen, og ved å sluttføre endringen aksepterte
klager prisen (se vedlegg).

Klager kontaktet SAS den 31. august med ønske om å få endret billettene tilbake til
SAS Go. Dette er ikke mulig etter at en endring er sluttført. Det er heller ikke mulig å
endre en Go-billett til en Plus-billett for senere å få Go-billetten refundert. Den delen av
billetten forblir ikke-refunderbar. Dette komme også frem i den nye kvitteringen klager
fikk tilsendt.  Klager har fått refundert 2799 NOK per person. Det er beløpet som er
refunderbart i forbindelse med oppgraderingen til SAS Plus.

SAS finner det lite trolig at klager har blitt feilinformert over telefon. Det kan ha oppstått
en misforståelse, men dette har klagers ikke bevist. Med bakgrunn i ovennevnte kan ikke
SAS imøtekomme klagers krav.

Nemnda bemerker

Nemnda legger til grunn at opprinnelig endringsgebyr og tilleggspris ble gjort kjent for
klager i forbindelse med den første endringen av flybillettene på SAS sine nettsider.
Klager aksepterte den nye prisen ved å godkjenne endringen på nettsiden.

Spørsmålet for nemnda er om klager fikk opplyst for lavt beløp av en ansatt hos SAS i
forbindelse med at hun vurderte å avbestille billettene.
Hvilken informasjon klager fikk over telefon er imidlertid uvisst.
Det har i utgangspunktet formodningen mot seg at klager ville valgt å kansellere
billettene dersom hun fikk opplyst at det kom til å koste mer enn å kjøpe nye billetter.
Det kan imidlertid ha skjedd en misforståelse over telefonen vedrørende kostnader.
Dette vil det ikke være mulig for nemnda å klarlegge.

Nemnda finner etter dette at saken reiser bevisspørsmål som ikke kan
klarlegges under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Saken avvises.