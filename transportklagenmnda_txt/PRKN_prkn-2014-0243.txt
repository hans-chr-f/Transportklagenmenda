Vedtak i Pakkereisenemnda

Sammendrag

Krav om heving av reiseavtalen og det innbetalte beløp refundert.

Dato
28.08.2015

Saksnummer
243/14P

Tjenesteyter
Ving Norge AS

Saken gjelder:

Krav om heving av reiseavtalen og det innbetalte beløp refundert.

Klager har i det vesentlige anført:

Klager og hans familie skulle reise til Albena tidlig på morgenen den 23. juni.

Fredag 20. juni fikk de vite via media at det var flom i Varna-området. Klager ringte Vings
kundeservice for å undersøke om det var force majeur og om det var mulig å booke om til
et annet reisemål. Dette kunne gjøres mot at de betalte full pris på ny reise. De ville ikke få
noe igjen på den de hadde. Ving kunne opplyse at det var fint i det området der hotellene
lå, noe som senere viste seg å ikke være helt korrekt. De neste 24 timene skulle det komme
flere saker som viste at hotellet og dets umiddelbare nærhet var rammet. Etter å ha snakket
med Forbrukerrådet, ringte klager Ving på nytt. Denne gangen tok han også opp blant annet
smittefaren etter en flom, men Ving viste kun til sitt tidligere svar og sa at hotellet og området
rundt ikke var rammet, men det kom nå frem at det hadde vært noe flom andre steder i
Albena (2-3 km fra hotellet).

Klager valgte å stole på Vings informasjon og reiste til Albena som planlagt. Ved ankomst viste
det seg at et av nabohotellene ble pumpet for vann og mulig kloakk ut fra lukt. Dette rant ut
på gaten som er en naturlig rute når man skal til stranda, samt en parkeringsplass like ved
hotellet. En av heisene var ute av drift fordi det hadde vært vann inne på området.

Den 26. juni ble klagers kone syk med oppkast/diare og svimmelhet. De kontaktet Vings guide
på stedet og fikk hjelp til å komme i kontakt med  lege.

De neste dagene ble de alle en etter en syke med oppkast og/eller diare, noen av dem fikk
også feber. De var under hele oppholdet veldig nøye med hygiene og brukte hele tiden
antiback gel og servietter.

Enkelte av dem slet med sykdommen i opp til to uker etter hjemkomst. Ferien endte med at
de stort sett måtte oppholde seg på rommet med sykdom og/eller syke barn. Klager viser til
at hans foreldre som reiste sammen med dem også har klaget Ving inn for Pakkereisenemnda
og viser til dokumentasjonen i denne saken.

Klager krever reisen hevet og det innbetalte beløp refundert.

Ving har i det vesentlige anført:

Ving viser til dokumentasjon fra reisemålet og deres tilsvar i klagesaken som omhandler
klagers foreldre som reiste samtidig med klager.

Ving ble informert fra reisemålet fredag 20. juni, før klager sin ferie, at det hadde småregnet i
Albena siden 15. juni. Den 19. juni regnet det kraftig både i Albena og Golden Sands.

Ving i Albena meddelte at det var to av Vings hotell syd i Albena hvor gjestene flyttet til et
annet hotell grunnet regnet. Resten av Vings hotell i Albena, herav hotell Flamingo som klager
hadde bestilt, ble ikke berørt på samme måte som disse to hotellene. Den sydlige delen av
stranda i Albena, hvor også disse to hotellene ligger, ble berørt mest av regnet. Veiene var
stengt.

Hotell Flamingo måtte stenge to av sine basseng og rense bassengene for jord som regnet
tok med seg. Dette tok 2-3 dager. Det ble også tatt prøver av disse bassengene. Andre prøver
(hygiene/mat - og drikke, samt andre basseng på hotellet) ble også tatt. Prøvene viste ingen
avvik. Regnet førte også til at en del av taket falt ned i resepsjonsområdet på Flamingo. Alt
ovenfor ble løst fortløpende.

Ving fikk bekreftet fra reisemålet søndag 22. juni at solen skinte og at gjester var på stranda
og solte seg på blant annet hotell Flamingo. Veiene var åpne igjen og utfluktsprogrammet
ble som normalt fra og med den 23. juni. Siden Ving fikk beskjed fra reisemålet om at været
begynte å stabilisere seg allerede 20. juni, dagen etter det kraftige regnværet, antok de at
forholdene ikke vil gjøre seg gjeldene når klager skulle reise og at dette ikke innebar en reell
risiko for deres gjester. Reglene for avbestilling ved force majeure var derfor ikke gjeldende
hvis klager ville avbestille sin reise, jf. § 5-1 i pakkereiseloven hvor dette står forklart. Ving
forholder seg til UDs reiseråd og så lenge de ikke fraråder å reise, er det vanlige avbestilling-
og ombookingsregler som gjelder.

Det finnes ingenting som relaterer klagers sykdom direkte til det uværet som var i juni.
Sykdom i ferien er en forsikringssak, og klager har blitt anbefalt å kontakte forsikringen
dersom de hadde utlegg i forbindelse med sykdom.

Det meste som det klages over skjedde før reisen tok til. Det er ikke registrert en klage fra
klager under oppholdet.

Ving har tilbudt kr 4.000 i gavekort. Beløpet kan også utbetales om ønskelig.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Avvik fra det avtalte regnes likevel ikke som en mangel dersom de er av mindre betydning og
er av et slag kunden må regne med kan inntreffe fra tid til annen.

Det fremgår av Alminnelige vilkår for pakkereiser pkt. 8.2 f) IV at forhold som den reisende må
regne med kan oppstå fra tid til annen, og som ligger utenfor arrangørens kontroll, normalt
ikke regnes som en mangel ved pakkereisen.

Nemnda har funnet saken vanskelig. På den ene side er det klart at skadene etter det kraftige
regnværet i området klageren skulle feriere i, fremdeles i noen grad var til stede da klageren
ankom. Det vises til at resepsjonen delvis var sammenrast og til at to bassenger var stengt i
noen dager på grunn av at sand og jord hadde rast ut i dem i forbindelse med uværet. Det var
videre kloakklukt i omegnen. På den annen side var alle veier var åpnet, og hotellet - bortsett
fra det som er nevnt ovenfor - må nemnda anta var uberørt.

Klagerens hustru ble syk den 26. juni med oppkast, diare og svimmelhet.

Deretter ble alle sammen i tur og orden syke. Klageren slet med sykdom også etter at han
kom hjem. Klageren reiste sammen med sine foreldre, som også ble syke. Arrangøren har
opplyst at det gikk et magevirus på denne tiden på flere hoteller.

Om dette har sin årsak i at kloakken i området ble berørt av uværet er det vanskelig for
nemnda å ha noen formening om, men i følge reisearrangøren ble det ble ikke påvist noe galt
i de bakterieprøvene som ble tatt på hotellet. Det er følgelig vanskelig å knytte sykdommen
til at maten, vannet eller bassengene på hotellet eventuelt var forurenset, så lenge lokale
myndigheter har tatt prøver og det ikke ble funnet noe galt.

Nemnda har forståelse for at klageren føler seg dårlig behandlet av reisearrangøren, i og
med at han kontaktet dem før reisen tok til og ønsket å avbestille reisen på grunn av de
urovekkende nyhetene fra det området familien skulle reise til.

Det er imidlertid vanlig, og i henhold til de regler som gjelder på området, at arrangøren
forholder seg til bestillingen og de avbestillingsregler som gjelder, med mindre UD har
frarådet at norske turister reiser til området. Det ble ikke gitt et slikt råd i dette tilfellet.

At et utenlandsopphold med mye sykdom og ubehag ikke oppleves som ferie er også
forståelig. Det fremgår imidlertid at arrangørens stedlige representant skaffet lege da
klagerens hustru ble syk, og når sykdommen er dokumentert, i dette tilfelle både på
feriestedet og etter hjemkomst, er sykdom en forsikringssak.

Reklamasjonsnemnda finner dog, etter en samlet vurdering, at reisen lider av en mangel i og
med at det var ødeleggelser på hotellet da klageren ankom.

Nemnda finner at de ulemper klageren opplevde med stengte bassenger i to - tre dager og
delvis sammenrast resepsjon, samt at det omkringliggende området var sterkt berørt av
uværet bør kompenseres. Nemnda har i en tilsvarende sak funnet at et passende prisavslag
utgjorde tre dagandeler.

Ut fra det som er betalt for reisen, 36.198 kroner, utgjør tre dagsandeler avrundet kr 7.800
kroner. Nemnda finner også i denne saken at tre dagsandeler utgjør et passende prisavslag.

Vedtak:

Reklamasjonsnemnda for pakkereiser anbefaler at klageren gis et prisavslag på kr 7.800.

Vedtaket er enstemmig.