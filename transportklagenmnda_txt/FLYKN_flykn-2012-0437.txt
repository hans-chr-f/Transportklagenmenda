Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
437/12F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Trondheim den 9. juli 2012 kl. 19:00 med DY768. Flyet ble
kansellert. Klagerne ble innlosjert på hotell og booket om til dagen etter.

Klager mener økonomiske motiver kan ha vært årsaken til kanselleringen, og stiller seg
undrende til hvorfor Norwegian ikke satte opp reservefly.

Norwegians tekniske rapport viser at maskinen som skulle operere DY768 hadde opplevd
tekniske problemer i dagene før 9. juli, klager mener derfor hendelsen ikke oppstod
uforutsett.

Klager ankom Trondheim 13 timer forsinket og krever standarderstatning 250 euro per
person.

Norwegian har i det vesentlige anført:

DY768 ble kansellert som følge av teknisk feil, det vises til teknisk rapport. Feilen oppstod da
maskinen var i drift, flyet måtte derfor umiddelbart settes på bakken.

Klager fikk care og ble booket om til neste ledige avgang i henhold til gjeldende regelverk. De
passasjerene som valgte å avbryte reisen mottok full refusjon. Norwegian hadde problemer
med flere av sine fly denne dagen og hadde derfor dessverre ikke reservefly tilgjengelig.

Maskinen som skulle operere DY768 hadde problemer dagene før den 9. juli, men disse
feilene ble utredet. Den tekniske feilen som oppstod den 9. juli kunne Norwegian derfor ikke
forutse.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

Kanselleringen er dessverre ikke kompensasjonsberettiget i henhold til EU forordning
261/2004, da uregelmessigheten oppstod på grunn av ekstraordinære omstendigheter
utenfor flyselskapets kontroll.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets airconditionsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Nemnda bemerker at flyets aircondition-system er et komplisert og sammensatt system. Ut
fra de foreliggende opplysninger kan nemnda ikke se at Norwegian kan bebreides for at man
ikke lyktes å avhjelpe problemet/reparere feilen tidligere.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.