Vedtak i Transportklagenemnda
- Kollektivreiser

Sammendrag

Forsinkelse

Dato
12.06.2017

Saksnummer
2017-00805

Tjenesteytere
Unibuss

Klager har i det vesentlige anført

Klager tok den 14. april 2017 Unibuss fra Oslo til Vinterkjær. Ved Rugtvedt begynte
bussen å helle til den ene siden og sjåføren valgte derfor å rekvirere ny buss. Bussjåføren
kunne imidlertid ikke opplyse passasjerene om når ny buss ville ankomme Rugtvedt.
Klager tok derfor Nettbuss Ekspress til sitt bestemmelsested og ankom der 40 minutter
forsinket, mot 1 - 1,5 timer forsinket om han hadde ventet på Lavprisekspressen. 

Klager krever refusjon for billetten ha måtte kjøpe på Nettbuss Ekspress kr. 220,-

Tjenesteyterne har i det vesentlige anført
Unibuss har gjort det de kan for å frakte sine kunder videre til bestemmelsesstedet
innenfor rimelig tid. Videre transport som ikke er rekvirert av Unibuss dekkes ikke. På
det aktuelle tidspunktet var det vanskelig for sjåføren å angi når ny buss ville være ved
Rugtvedt. Uforutsette hendelser som dette er utenfor Unibuss' kontroll. 

Unibuss anser saken som avsluttet fra sin side.

Nemnda bemerker

Nemnda legger til grunn at klager tok buss fra Oslo i retning Sørlandet. Bussen havarerte
ved Rugtvedt og det var uvisst når erstatningsbuss ville ankomme. Klager har opplyst at
han ved å ta annen buss kom til bestemmelsesstedet 40 minutter forsinket, men bussen
fra Unibuss etter selskapets opplysninger ble 1 til 1,5 timer forsinket.

Unibuss har begrunnet sitt avslag med at det dreide seg om en uforutsett hendelse
utenfor deres kontroll og at de gjorde det de kunne med å skaffe alternativ transport.
Tilsvaret til klagen er kort og nevner ikke noe om transportvilkår eller andre regler om
erstatning/refusjon ved forsinkelse. 

Etter nemndas syn bør klagen vurderes i forhold til den anbefalte bransjestandard om
reisegaranti som er avtalt mellom Transportbedriftenes landsforbund og NHO Transport
og Kollektivtransportforeningen.  Det fremgår av reisegarantien at det ved forsinkelser
av en viss varighet skal refunderes utgifter til drosje dersom alternativ transport ikke kan
skaffes.

Hovedregelen er at reisegarantien alltid gjelder, men ikke dersom forsinkelsen skyldes
forhold utenfor transportørens kontroll. Som eksempler på slike forhold er nevnt
ekstraordinære værforhold eller naturbegivenheter, uforutsette problemer med
kjøreveien og andre trafikale forhold, offentlige påbud og forbud, streik og lockout etc.

Etter nemndas syn kan et busshavari sammenlignes med de eksempler som er nevnt.
Busselskapet er nærmest til å bære ansvaret for følger av tekniske feil og ved et
busshavari. 

Nemnda legger til grunn klagers opplysning om at forsinkelsen for passasjerene fra
Unibuss fram til bestemmelsesstedet ble mellom 1 til 1,5 timer, Unibuss har ikke
kommentert forsinkelsens lengde. 

Unibuss rekvirerte ny buss, men kunne ikke si hvor lang tid det ville ta før bussen ville
komme. Klager har opplyst at han tok Nettbuss ekspressen kl 12.40 og kom fram 40 min
etter planlagt tid. Det må legges til grunn at det på det tidspunkt klager tok Nett bussen
måtte regnes med en forsinkelse på minst en time. 

Forsinkelsen omfattes da i utgangspunktet av reisegarantien uansett om den totale
reisetid var på under eller over 3 timer, jf. reisestandarden. 

Nemnda finner etter dette at det er grunnlag for å anbefale at klager får dekket utgifter
til alternativ transport med 220 kroner.

Vedtak

Transportklagenemnda Kollektivtransport anbefaler at klager gis medhold.