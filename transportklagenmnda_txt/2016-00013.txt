Vedtak i Transportklagenemnda - Fly

Sammendrag

Krav om standarderstatning ved kansellering.

Dato
01.09.2017

Saksnummer
2016-00013

Tjenesteytere
SAS

Klager har i det vesentlige anført

Klager skulle reise fra Manchester til Tromsø via Oslo 12. juli 2015 kl. 13.15. Flight SK4438
fra Oslo til Tromsø med avgang kl 22.05 ble kansellert, og klager ble booket om til neste
avgang dagen etter kl. 06.00. Han ankom bestemmelsesstedet åtte timer forsinket.

SAS hevder de måtte kansellere avgangen da de fikk avslag fra Tromsø lufthavn
om utvidet åpningstid på 15 minutter Klager stiller seg undrende til hvorfor et
konkurrerende selskap da kunne ta av fra Gardermoen kl. 22.00 og lande i Tromsø før
flyplassen stengte for vedlikehold av rullebanen. 15 minutters utvidelse av åpningstiden
ville uansett ikke ha hjulpet da flytiden fra Oslo til Tromsø er på én time og 50 minutter.
Klager ble fortalt av SAS på Gardermoen at flyplassen i Tromsø stengte kl. 00.00.

Klager mener mangel på crew var den egentlige årsaken til kanselleringen, og at dette
bør anses å ligge innenfor flyselskapets kontroll. 

Klager krever standarderstatning 400 euro pr. person i henhold til EU-forordning
261/2004, totalt 800 euro.

Tjenesteyterne har i det vesentlige anført
SK4438 ble kansellert grunnet stengt rullebane på Tromsø lufthavn som følge
av arbeider. Det vises til fremlagt dokumentasjon. I tillegg til dette var det også
arbeider på rullebanen på Gardermoen som medførte rotasjonsforsinkelser og tap
av videreforbindelser, som igjen førte til forsinkelse og omrokkering av crew. På det
tidspunktet SK4438 skulle ta av var det ikke reserve-crew igjen så sent på dagen. 

Tromsø lufthavn stengte kl. 22.00 den 12. juli. SAS ba om utvidelse av åpningstiden på
15 minutter slik at SK4438 kunne ta av, men fikk avslag. Flyvningen ble derfor kansellert.
Passasjerene ble booket om til neste fly morgenen etter. 

SAS anser ikke hendelsen til å være kompensasjonsberettiget da arbeider på rullebanen
er utenfor flyselskapets kontroll. 

SAS avviser på ovennevnte bakgrunn klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak hadde vært truffet, jf EU-forordning 261/2004 artikkel 5 og 7. 

Slik flertallet - lederen og flyselskapenes representanter - ser det har flyselskapet SAS
godtgjort dette i dette tilfellet:  

Flertallet finner det dokumentert at kanselleringen skyldtes at flyplassen i Tromsø
stengte på grunn av arbeider på rullebanen 12.07.2015. Flertallet betviler ikke at SAS
fikk avslag på søknad om utvidet åpningstid med 15 minutter den aktuelle kvelden /
natten. Flertallet legger videre til grunn at flyplassen stengte ved midnatt slik klageren
har opplyst og ikke kl 2200 slik SAS har opplyst; Søknaden om utvidet åpningstid ga
ellers ingen mening, jf at den kansellerte flygningen skulle hatt avgang fra Oslo kl
2205 og at den hadde en flytid på 1 time og 50 minutter. Etter flertallets vurdering
utgjorde stengningen av flyplassen på grunn av arbeider på rullebanen, en ekstraordinær
omstendighet som ikke kunne unngått selv om alle rimelige tiltak hadde vært truffet. 

I tillegg kommer at flytrafikken i Oslo var regulert på grunn av arbeider på rullebanen
der. Flertallet betviler ikke at kabinpersonalet som skulle betjene flyvningen til Tromsø,
kom forsinket til Oslo på grunn av trafikkreguleringen og at personalet som en
konsekvens, gikk ut på arbeidstid. Flertallet betviler heller ikke at det ikke lenger var
tilgjengelig "stand by"- besetning så sent på kvelden på grunn av denne reguleringen.
Etter flertallets vurdering utgjorde trafikkreguleringen i Oslo på grunn av arbeid
på rullebanen og påfølgende overholdelse av arbeidstidsbestemmelsene, også en
ekstraordinær omstendighet som ikke kunne vært unngått selv om alle rimelige tiltak
hadde vært truffet. 

Kanselleringen gir følgelig ikke rett til standarderstatning etter forordningen.

Slik mindretallet - forbrukernes representanter - ser det har flyselskapet SAS ikke
godtgjort at kanselleringen skyldtes ekstraordinære omstendigheter som ikke kunne
vært unngått selv om alle rimelige tiltak hadde vært truffet:  

Det er ikke opplyst når flyet fra Manchester faktisk landet i Oslo. I følge billetten skulle
flyet ha landet kl 1610, men ble forsinket grunnet vedlikeholdsarbeid på rullebanen
i Oslo. Mindretallet er enig i at vedlikeholdsarbeidet på rullebanen i utgangpunktet
er utenfor flyselskapets kontroll, men det er ikke opplyst hvor lang forsinkelse dette
arbeidet medførte. Det er imidlertid grunn til å tro at flyselskapet ble klar over
forsinkelsen i god tid før avgangen til Tromsø kl 2205 og at de således hadde hatt tid til å
innkalle nytt crew. 

Vedlikeholdsarbeidene i Tromsø antas å ha vært uten betydning for kanselleringen
ettersom flyet fra Oslo til Tromsø etter planen skulle lande kl 2355 før rullebanen
stengte. 

Det kan derfor se ut som at den egentlige årsaken til kanselleringen skyldtes forsinkelse
på den innkomne flyvningen fra Manchester til Oslo på grunn av vedlikeholdsarbeider på
Gardermoen, og at det i sin tur medførte at crew gikk ut på tid.  

Mindretallet mener at flyselskapet ikke i tilstrekkelig grad har dokumentert årsaken
til kanselleringen av flyvningen til Tromsø. Det kan også stilles spørsmål ved om
omrutingen neste morgen var tilstrekkelig på bakgrunn av klagers opplysning om at det
gikk andre fly på samme tid.

Vedtak

Transportklagenemnda - fly anbefaler ikke at klager gis medhold.