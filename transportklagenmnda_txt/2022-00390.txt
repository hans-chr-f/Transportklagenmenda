Vedtak i Transportklagenemnda - Fly

Sammendrag

Krav om refusjon av flybilletter grunnet problemer med innsjekk.

Dato
28.09.2022

Saksnummer
2022-00390

Tjenesteytere
Opodo
Lufthansa German Airlines
SAS

Klager har i det vesentlige anført

Klager skulle reise fra Oslo til Vancouver via München og London den 10. november 2021
(retur den 7/8. desember). Bookingen var gjort via reisebyrået Opodo. Klager mottok
to bookingnummer; ett fra Oslo- München og München-London, og ett fra London
til Vancouver. Da klager skulle sjekke inn på Lufthansa-flyvningen fra Oslo, fikk han
beskjed om at det ikke var noen booking fra London til Vanvoucer.  Dette resulterte i
at klager ikke fikk lov til å sjekke inn. Han fikk heller ikke reise til London, da han ikke
hadde nødvendig covid-dokumentasjon til å forlate flyplassen der.  Klager ble sendt til
en kundeservice-skranke hos SAS. SAS fant heller ikke billetten fra London til Vancouver.
Klager har bemerket at det i London var satt av 1.5 timer mellom landing og take-off. 

Klager fremviste begge bookingnummerene på Oslo Lufthavn. Klager viser til vedlagt
dokument (korrespondanse med Lufthansa), hvor det står at han hadde booket via to
forskjellige reisebyråer. Klager booket imidlertid kun via Opodo. SAS sin kundeservice
registrerte avvik i sine systemer. 

Klager fikk beskjed av Lufthansa pr. telefon, den 23. november 2021 at reisebyrået
må booke billetten enveis (gjennomgående) på samme bookingnummer i henhold til
Lufthansa-policy. Dette grunnet restriksjoner som gjør at en må forholde seg til reglene
på ankomststedet i bookingen. I henhold til den ene bookingen var endelig ankomststed
London. 

Klager fikk ikke reist pga feilen med to separate bookingnumre. Klager ble ikke informert
på forhånd om at dette ikke var lovlig på dette tidspunktet. Klager krever derfor full
refusjon av kostnadene.

Tjenesteyterne har i det vesentlige anført
Lufthansa har ikke fremmet tilsvar i saken. Til klager direkte har Lufthansa svart at
det ene bookingnummeret bestod av OSL-MUC-MUC-LHR-LHR-BRU-BRU-OSL (10NOV
og 08DEC), registrert med TRAVELLINK AB og at LHR-YVR-YVR-YUL-YUL-LHR (10NOV
og 07DEC), registrert med Opodo, stod på et annet bookingnummer. Informasjonen
klager ble gitt på Oslo Lufthavn var derfor korrekt, ettersom den første bookingen ikke
indikerte noen reise til Vancouver.  Lufthansa har videre uttalt at klager var klar over
at bookingen var gjort på denne måten, ettersom han selv har opplyst at han fikk to
bookingnummer. Lufthansa kan ikke gi ut informasjon om policy-informasjon, da dette
ikke er for allmennheten. Det er heller ikke relatert til hvordan bookingen ble gjort.
Klagers billetter var av typen "Light Fare". Disse er ikke refunderbare. Lufthansa skrev
videre at klager bør ta kontakt med reisebyrået. 

Reisebyrået Opodo, hvor klager booket hele reisen, har ikke fremmet tilsvar i saken.

På bakgrunn av klagers anførsler om at SAS skal ha notert hendelsen i sine systemer
ble SAS forespurt en kommentar i saken. Flyselskapet har bedt om å få tilsendt
bookingreferanse, men har ikke fremmet tilsvar i saken.

Nemnda bemerker

Selskapene har ikke inngitt tilsvar i saken. Nemnda treffer da vedtaket
basert på opplysningene som er fremkommet tidligere i saken, i tråd med
transportklagenemndforskriften § 5-3 tredje ledd.

Passasjeren plikter selv å sørge for å ha nødvendige reisedokumenter. Manglende
eller mangelfulle reisedokumenter kan føre til at passasjeren ikke får reise inn i
vedkommende land. Flyselskapet plikter å kontrollere at passasjeren har nødvendige
reisedokumenter og har rett til å avvise en passasjer som ikke har papirene i orden. Slik
nemnda oppfatter saksbildet ble klager nektet innsjekk grunnet forhold med bookingen
gjort via et reisebyrå. Det var i dette tilfellet ikke mulig å ha to separate bookingnumre
grunnet reiserestriksjoner. Klager oppfylte ikke kravene for å først fly til London på
separat billett, og fly videre derfra på et annet bookingnummer. Slik nemnda ser det
har flyselskapet kun forholdt seg til gjeldende regler på dette tidspunktet. Nemnda
kan dermed ikke se at flyselskapet er erstatningsrettslig ansvarlig for den nektede
innsjekken.

Spørsmålet videre er om Opodo kan anses ansvarlig for klagers økonomiske tap. Etter
nemndas oppfatning er det som hovedregel passasjeren selv som har ansvar for å
sørge for at han/hun oppfyller kravene for innreise i de ulike landene. Dette fremgår
også av bookingbekreftelsen til Opodo, hvor det står tydelig at reisen innebærer
mellomlandinger i Tyskland og Storbritannia, og at kunden bes sjekke kravene til
reisedokumenter (f.eks. visum) og COVID-19-reguleringene for alle stopp underveis.
Nemnda finner det ikke sannsynliggjort at Opodo har solgt en ikke-gjennomførbar
reise. Slik nemnda ser det kunne reist til London dersom han hadde hatt gyldig
COVID-dokumentasjon til dette, og deretter sjekket inn på nytt med det andre
bookingnummeret.  Nemnda kan dermed ikke konkludere med at det foreligger
erstatningsansvar i saken.

Vedtak

Transportklagenemnda anbefaler ikke at klager gis medhold.