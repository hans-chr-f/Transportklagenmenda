Vedtak i Pakkereisenemnda

Sammendrag

Saken gjelder uoverensstemmelse mellom dato på reisedokument
og den dato klager mener han bestilte reise til Sharm el-Sheikh.

Dato
14.03.2012

Saksnummer
241/11

Tjenesteyter
Amisol AS

Klager: X

Turarrangør: Amisol AS

Antall reisende: 2

Reisens pris: kr 11.570

Saken gjelder:

Saken gjelder uoverensstemmelse mellom dato på reisedokument og den dato klager mener
han bestilte reise til Sharm el-Sheikh.

Klager anfører at han den 16. august bestilte en tur fra 4. september til 11. september.
Han er overbevist om at disse datoer sto på nettsiden da han betalte samtidig med
bestillingen. Hos Amisol er det registrert bestilling for perioden 21. august til 4.
september. Klager vil ha det innbetalte beløp refundert.

Han mener at reisens pris viser at han har bestilt en 1-ukes tur og ikke en 2-ukers tur.

Amisol har anført at bestillingen gjaldt en 2-ukers tur fra 21/8 til 4/9.

Reisedokumentene ble utstedt med dette innhold. Bestillingen ble foretatt kl-19.43 16. august
og umiddelbart etterpå ble billett/reisebevis sendt til klagers mailadresse. Først den 24.
august ca. kl.20.00 sendte klager e-post hvor han hevdet han hadde gjort bestilling for en
annen periode.

Nemnda bemerker:

Klagenemnda anser det usannsynlig at det skal ha forekommet en slik feil på Amisols
online system at reisens dato og lengde har blitt endret slik det fremstår i klagen. Dertil
kommer at feil/misforståelser kunne ha blitt oppdaget umiddelbart dersom klager hadde
lest reisedokumentene da han mottok dem elektronisk samme kveld han hadde foretatt
bestillingen. Kunden er pliktig til å kontrollere at billett er i overensstemmelse med bestilling -
pkt. 7.2 d) i Alminnelige vilkår for pakkereiser.

På Amisols nettsted er dessuten uttrykkelig fremhevet at det er « viktig at man kontrollerer
bestillingen nøye før man betaler reisen. Det er alltid kundens ansvar å kontrollere at billetten
stemmer overens med ønsket bestilling».

Etter nemndas oppfatning hadde Amisol rett til å betrakte dette som et «no show» da klager
ikke møtte til avreise slik det fremgikk av reisepapirene.

For kansellering etter at reisen er betalt gjelder ellers vanlige avbestillingsregler - noe som i
dette tilfelle innebar at klager ikke har krav på refusjon av noen del av reisens pris - jf. pkt. 5.2 i
alminnelige vilkår.

Klagenemnda vil likevel bemerke at det følger av denne bestemmelse at eventuelle offentlige
avgifter som ikke påløper, skal refunderes hvis disse er inkludert i det betalte beløp. Nemnda
legger til grunn at Amisol ser nærmere på dette og refunderer eventuelle slike avgifter.

Vedtak:

Reklamasjonsnemnda for pakkereiser kan ikke anbefale at klager tilbakebetales reisens pris.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Hanne Åsell, Star Tour AS.