Vedtak i Transportklagenemnda
- Kollektivreiser

Sammendrag

Refusjon av ekstrautgifter som følge av forsinket buss

Dato
16.01.2020

Saksnummer
2019-01662

Tjenesteytere
Trysilekspressen

Klager har i det vesentlige anført

Klager skulle ta bussen fra Trysil til Oslo Lufthavn den 11.februar 2019 med avgang
kl. 09.15 i Trysil og ankomst på Oslo Lufthavn kl. 11.55. Bussen ble forsinket fordi
sjåføren fikk ryggskade da han forsøkte å hjelpe en reisende i rullestol som resulterte i
at det måtte hentes inn en ny sjåfør. Etter dette ble bussen også forsinket i kø. Denne
forsinkelsen resulterte i at klager ikke rakk flyet han skulle reise med fra Oslo Lufthavn. 

Klager ringte til NOR-WAY og fortalte om situasjonen. Klager anfører at vedkommende
han snakket med hos NOR-WAY sa at klager kunne kjøpe ny flybillett og overnatting på
hotell, og deretter sende kvitteringene til busselskapet for å få refusjon. Klager mener
han har gjort som han avtalte med den ansatte hos NOR-WAY og derfor har krav på å
få utgiftene han pådro seg på grunn av forsinkelsen refundert. Klager mener at han fikk
dette alternativet eller å velge å få reisen tilbake til Trysil dekket av selskapet.

Klager krever full refusjon av ekstrautgifter på 3970 kr som påløp da klager mistet
planlagt flyvning fra Oslo Lufthavn på grunn av forsinket buss.

Tjenesteyterne har i det vesentlige anført
Klager reiste med Trysilekspressen den 11.februar 2019 fra Trysil til Oslo Lufthavn med
ankomst kl. 11.55. Bussen ble forsinket og ankom Oslo Lufthavn kl. 12.24. I dette tilfellet
har det skjedd et uhell og sjåføren skadet ryggen ved å hjelpe med å løfte en rullestol. 

Etter at sjåføren skadet ryggen ble det satt inn en annen sjåfør som skulle ta over skiftet.
Bussen ankom Oslo Lufthavn 29 minutter etter oppsatt tidtabell. Vi følger de nasjonale
befordringsvedtektene som bestemmer at selskapet skal sørge for viderebefordring
innen rimelig tid i tilfeller hvor en rute innstilles eller avbrytes underveis og vi vil anse 29
minutter som innen rimelig tid. 

I våre reisegarantibestemmelser under overgangsregler står det at passasjerer må
beregne minst 60 minutter før innsjekking stenger. Klager skulle reise til Tyskland med
Norwegian og da er innsjekkingstid senest 45 minutter før avgang. Gyldig overgangstid
i dette tilfellet er 60 minutter + 45 minutter for flyavgang. Bussen skulle opprinnelig
ankomme Oslo Lufthavn k. 11.55 og flyet gikk kl. 13.10. Klager har beregnet for liten tid
til overgang med fly. Etter reisegarantibestemmelsene er vi ikke forpliktet til å erstatte
klager sine ekstrautgifter. 

Det har dessverre skjedd en misforståelse da klager var i kontakt med oss fordi han ble
informert om at vi vil refundere ekstrautgifter dersom vi var erstatningspliktige, noe vi
ikke er i dette tilfellet.

Vi kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager skulle ta bussen fra Trysil til Oslo Lufthavn den 11.februar 2019 med avgang kl.
09.15 i Trysil og ankomst på Oslo Lufthavn kl. 11.55. Bussen ble forsinket og ankom kl.
12.24. Klager rakk ikke flyavgang kl. 13.10 og krever refundert utgifter til ny flybillett.

Nemnda viser til at det fremgår av reisevilkårene til NOR-WAY bussekspress at den
reisende under visse forutsetninger kan kreve dekket utgifter til alternativ transport. 

Dersom reisen består av mer enn en delstrekning forutsettes at det er beregnet
overgangstid. Ved bytte fra en NOR-WAY buss til fly kreves en overgangstid på 60
minutter. Ved bussankomst til flyplass skal innsjekkingstid hos flyselskap beregnes i
tillegg. 

Nemnda bemerker at planlagt bussankomst var kl. 11.55 og klagers flyavgang var kl.
13.10, dvs. 75 minutter overgangstid. Kravet om refusjon av flybillett faller dermed
utenfor reisegarantien. 

Nemnda finner ikke å kunne legge til grunn at det ble gitt noe bindende løfte om
erstatning gjennom telefonsamtalen klager viser til. 

Nemnda kan ikke se at det er grunnlag for å anbefale at klager får refundert flybilletten.

Vedtak

Transportklagenemnda Kollektivtransport finner ikke å kunne anbefale at klager gis
medhold.