Vedtak i Transportklagenemnda - Fly

Sammendrag

Krav om refusjon av setegebyr samt prisavslag grunnet reise med annet fly enn bestilt.

Dato
10.11.2014

Saksnummer
508/14F

Tjenesteyter
Norwegian Air Shuttle ASA

Krav om refusjon av setegebyr samt prisavslag grunnet reise med annet fly enn bestilt.

Klager har i det vesentlige anført:

Klager skulle reise fra Oslo til New York den 8. april 2014 med Dreamliner. Ved
ombordstigning oppdaget klager at det var en annen flytype enn annonsert ved bestilling.
Dette var en eldre flytype som ikke kunne sammenlignes med standarden om bord på
Dreamliner.

Klager fikk ikke det hun hadde betalt for både når det gjelder underholdning og
seteplassering. Hun ble plassert foran veggen til wc, som medførte vond lukt på hele flyreisen,
og at hun ikke fikk lent setet tilbake.

Klager stiller seg kritisk til at hun ikke ble informert om flybyttet på forhånd. Klager hadde ikke
valgt å reise med Norwegian dersom hun hadde visst at transporten var med denne flytypen.

Klager krever kompensasjon da reisen ikke tilsvarte produktet hun bestilte.

Det vises for øvrig til klagers brev.

Norwegian har i det vesentlige anført:

Klager kjøpte sin billett den 16. januar 2014. Den 3. april måtte midlertid Norwegian leie inn et
erstatningsfly for å unngå å kansellere avgangen.

Norwegian har full forståelse for at klager ble skuffet over ikke å få reise med Dreamliner
maskinen, men endring av flytype er en regulær hendelse innen luftfart, som typisk skjer for å
overkomme uforutsette tekniske eller operative hendelser.

Det er en del av befordringsavtalen mellom selskapet og passasjerene at selskapet har
anledning til å foreta endringer av denne type på grunn av forhold utenfor selskapets kontroll.
Norwegians forpliktelse er å frakte passasjerene fra A til B.

På bakgrunn av ovennevnte kan Norwegian ikke imøtekomme klagers krav om prisavslag.

Det vises for øvrig til Norwegians brev.

Nemnda bemerker:

Norwegian hadde opprinnelig planlagt å benytte sitt nyinnkjøpte Dreamliner-fly på flygningen.
Grunnet tekniske problemer med Dreamlineren, besluttet Norwegian at avgangen skulle
opereres av innleid fly fra et annet selskap. Flygningen ble gjennomført med en annen flytype
enn Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda tok utgangspunkt i at selve
transporten, flygningen var A-B, normalt vil være det sentrale ved en flygning, og nemnda
antok at et stort flertall av passasjerene ikke har noe særlig forhold til hva slags flytype de skal
fly med. Nemnda pekte videre på at informasjonen om flytypen som benyttes på flygningen,
som oftest være fraværende eller være gitt en beskjeden plass i informasjonsbildet. Nemnda
var således av den oppfatning at flygning med en bestemt flytype som oftest ikke vil være en
del av det som er avtalt mellom passasjer og flyselskap.

Etter nemndas vurdering stilte dette seg annerledes for de annonserte avganger med
Dreamlineren. Nemnda viste til Norwegians massive markedsføringen av denne flytypen,
og at det i bestillingsdialogen var tatt inn mange opplysninger om den nye Dreamlineren.
Det fremgikk bl.a. at Dreamlineropplevelsen, personlig underholdningssystem mv. inngikk i
billettprisen. Nemnda var av den oppfatning at Norwegian i disse tilfellene, i motsetning til det
som er vanlig, hadde fremhevet at flygningen ville skje med Dreamlineren, samt reklamert så
uforbeholdent om dette flyets fortreffeligheter, at flygning med Dreamlineren måtte anses
som en del av avtalen mellom passasjerene og Norwegian. Nemnda pekte på at det gjennom
Norwegians informasjon og reklame var skapt så store forventninger om en ny flyopplevelse,
at det ikke lenger bare var transporten fra A-B som var det sentrale, men transporten fra A-B
med Dreamliner.

Når flygningen ble gjennomført med en annen flytype enn avtalt, ga det rett til et prisavslag.
Nemnda viser til begrunnelsen gitt i sak 494/13F som er vedlagt.

Nemnda legger på bakgrunn av de foreliggende opplysninger til grunn at bestillingsdialogen
mellom klager og Norwegian var den samme som det er redegjort for i ovennevnte vedtak.
Nemnda er av den oppfatning at det er et avvik fra det avtalte at klager ikke fikk fly med
Dreamlineren og anbefaler at klager gis et prisavslag på 10 % av billettprisen.

Klager har opplyst at hun hadde bestilte sete ved vindu. Hun opplyser at hun fikk plass
ytterst inntil veggen ved toalettet. Norwegian har anført at klager fikk den sitteplass som var
forhåndsreservert. Norwegian har imidlertid ikke kommentert klagers opplysninger. Det har
videre formodningen mot seg at klager fikk sitteplass som reservert i og med at Norwegian
benyttet en annen flytype. Nemnda legger klagers opplysninger til grunn. Nemnda anbefaler
at setegebyret refunderes.

Vedtak:

Transportklagenemnda - fly anbefaler at Norwegian gir et prisavslag på 10 % av billettprisen
samt at setegebyret refunderes.

Vedtaket var enstemmig.