Vedtak i Transportklagenemnda - Fly

Sammendrag

Krav om refusjon av billetter grunnet kansellering.
Covid-19. Billetter kjøpt med gavekort.

Dato
21.06.2021

Saksnummer
2020-03432

Tjenesteytere
Norwegian Air Shuttle

Klager har i det vesentlige anført

Klager skulle reise fra Tromsø til Kypros via Oslo den 14. mars 2020, men på grunn
av Covid-19 ble reisen kansellert og klager har følgelig fremsatt krav om refusjon av
billettene. Norwegian har avslått kravet med den begrunnelse at reisen er betalt med
CashPoints. 

Klager har betalt reisen med et gavekort pålydende 1 800 kroner (kjøpt hos Norwegian)
fra sine barn, 3 308 CashPoints og 120 kroner med Norwegians kredittkort. Totalt kostet
flybillettene 5 228 kroner, og det er dette beløpet klager krever refundert i form av en
pengeoverføring og ikke CashPoints.

Tjenesteyterne har i det vesentlige anført
Norwegian har ikke avgitt kommentar til nemnda.

Nemnda bemerker

Norwegian har ikke avgitt noen uttalelse til nemnda. Nemnda treffer vedtaket
på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Ut fra dokumentasjonen i saken er det noe usikkert om klager opprinnelig aksepterte
refusjon i CashPoints og deretter trakk dette og ønsket refusjon kontant, eller
om refusjon i CashPoints aldri er akseptert. Etter nemndas syn, er dette som det
fremkommer nedenfor imidlertid uten nevneverdig betydning, da reisen opprinnelig i
det alt vesentlige er betalt med CashPoints. Det bemerkes i denne sammenheng at også
gavekortet var i CashPoints. 

Ved kansellering skal passasjeren gis valget mellom refusjon eller omruting, jf. EU-
forordning 261/2004 artikkel 8 nummer 1. Den 13. mai 2020 kom EU-kommisjonen med
en anbefaling om at verdikuponger aksepteres som et alternativ til refusjon i form av
penger under Covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

Det er ikke dokumentert fra Norwegians side at klager opprinnelig godtok refusjon
i CashPoints, selv om de skriver dette i e-post til klager. Spørsmålet er om klager,
uavhengig av et eventuelt samtykke, må godta refusjon i form av CashPoints, eller om
klager kan kreve full refusjon
av reisen i form av penger. Norwegian har etter det opplyste fra klager avslått klagers
krav om penger med den begrunnelse at betalingen skjedde med CashPoints.

Refusjon etter forordningens artikkel 8 nummer 1 bokstav a gjelder "hele billettprisen".
I et tilfelle der den reisende har kjøpt billetten med CashPoints eller andre former for
verdikuponger mener nemnda at "hele billettprisen" blir refundert dersom refusjonen
skjer på samme måte som den opprinnelige betalingen skjer. Billetter kjøpt med
CashPoints kan således ikke kreves refundert i penger. Dette kan sammenlignes med
valuta, der den reisende ikke kan kreve refusjon i annen valuta enn opprinnelig benyttet.
Ved kjøp delvis med CashPoints og delvis med penger må refusjonen skje på samme
måte.

Nemnda forstår det slik at begge klagers bookinger fullt ut er refundert i CashPoints. I og
med at klager betalte 120 kroner av billetten i tillegg til bruken av CashPoints skal dette
beløpet refunderes i penger, mot at tilsvarende antall CashPoints slettes. Ut over denne
refusjonen på kr 120 har klager ikke ytterligere krav på refusjon.

Vedtak

Transportklagenemnda anbefaler ikke at klager gis medhold, med unntak av at kr 120
refunderes i penger mot tilsvarende reduksjon av refunderte CashPoints.