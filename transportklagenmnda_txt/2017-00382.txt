Vedtak i Transportklagenemnda - Fly

Sammendrag

Krav om refusjon av utgifter til parkering ved kansellering.

Dato
19.12.2017

Saksnummer
2017-00382

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY277 fra Kristiansand (KRS) til Oslo
lufthavn (OSL) 16. februar kl. 17.40. Flyvningen ble kansellert, og klager ble booket om til
ny flyvning påfølgende dag kl. 09.45. 

Som følge av kanselleringen måtte klager betale for ekstra bilparkering ved Oslo
lufthavn. Hun har på bakgrunn av kanselleringen fremsatt krav om refusjon av sine
parkeringsutgifter på kroner 400.

Tjenesteyterne har i det vesentlige anført
Norwegians flyvning DY277 fra Kristiansand til Oslo ble kansellert som følge av dårlige
værforhold ved flyplassen i Kristiansand. Passasjeren ble booket om til ny flyvning neste
dag. 

Norwegian anfører at dårlige værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004,
og uregelmessigheten ikke kunne vært unngått selv om alle rimelige tiltak ble
truffet. Selskapet anfører også at de, som følge av værforholdene, ikke kan være
erstatningsansvarlige etter luftfartsloven/Montrealkonvensjonen. 

Norwegian avviser på ovennevnte bakgrunn klagers krav om refusjon av
parkeringsutgifter, samt et eventuelt krav om standardkompensasjon i henhold til EU-
forordning 261/2004.

Nemnda bemerker

DY277 fra Kristiansand (KRS) til Oslo lufthavn (OSL) 16. februar kl. 17:40 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

På bakgrunn av fremlagt dokumentasjon, legger nemnda til grunn at kanselleringen i
dette tilfellet skyldtes dårlig vær i Kristiansand, med tåke, regn og snø. Nemnda mener at
kanselleringen i dette tilfellet skyldtes ekstraordinære omstendigheter. Nemnda mener
videre at  følgene av værforholdene ikke kunne vært unngått til tross for at alle rimelige
tiltak var truffet. Det er derfor ikke grunnlag for standarderstatning  i dette tilfellet. Av
samme grunn kan nemnda heller ikke se at det er grunnlag for erstatning når det gjelder
klagers ekstra parkeringsutgifter på Gardermoen.

Vedtak

Transportklagenemnda - fly anbefaler ikke at klager gis medhold.