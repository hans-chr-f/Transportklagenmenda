Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.02.2012

Saksnummer
376/11F

Tjenesteyter
SAS

Krav om standarderstatning grunnet kansellering.

Klager har i det vesentlige anført:

Klager skulle reise fra Trondheim til Stockholm 13. mai 2011 kl. 11:10 med SK1486. Flyet ble
kansellert, og klager ble booket om via Oslo.

Klager landet i Stockholm 5 timer og 45 minutter forsinket, og krever erstatning i henhold til
EU forordning 261/2004.

SAS har i det vesentlige anført:

SK1486 ble den 13. mai kansellert som følge av teknisk svikt, feil på understellet. Hendelsen
oppstod ved landing i Dublin den 12. mai. Flyet ble reparert og fløyet tomt til Stockholm den
13. mai. Den 15. mai ble flyet satt i drift.

Hendelsen oppstod plutselig, og feilen var ikke forårsaket av manglende vedlikehold.

I henhold til EU forordningen er flyselskapene unntatt av videre kompensasjon når hendelsen
er ekstraordinær og utenfor flyselskapenes kontroll.

Klager ble omrutet til første alternative flyvning via Oslo.

SAS kan dessverre ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets understell. Nemnda legger på bakgrunn
av de foreliggende opplysninger til grunn at feilen oppsto uten forvarsel til tross for at
rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke grunnlag for erstatning.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines