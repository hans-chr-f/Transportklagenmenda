Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
04.03.2016

Saksnummer
0744/15F

Tjenesteyter
KLM

Krav om refusjon av utgifter grunnet nektet ombordstigning.

Klager har i det vesentlige anført:

Klager skulle reise fra Kristiansand til Barcelona via Amsterdam kl. 06:15 den 1. april 2015.
Klager ble nektet ombordstigning på KL1206 fra Kristiansand til Amsterdam grunnet
værforholdene i Amsterdam. Klager ble booket om til neste dag kl. 09:35. Han ankom
Barcelona 29 timer og 20 minutter forsinket.

Klager mistet forhåndsbetalt hotell en natt, kroner 3&nbsp;482 for seks personer. Videre
mistet han verdifull ferietid sammen med familien. Fire av reisefølgets bagasje kom forsinket
frem. Dette medførte at de måtte handle nødvendige klær mv.

Klager stiller seg kritisk til at han ikke ble varslet om forholdene på et tidligere tidspunkt, og til
at han og familien ikke fikk være med flyet som gikk halvfullt på oppsatt rutetid.

Klager krever refundert kostnader for tapt hotell.

Det vises for øvrig til klagers brev.

KLM har i det vesentlige anført:

Klager ble dessverre nektet ombordstigning på KL1206 den 1. april grunnet restriksjoner
i luftrommet, det vises til fremlagt dokumentasjon. Amsterdam Lufthavn, Schiphol, var
overbefolket den 31. mars og 1. april grunnet svært dårlige værforhold. Det var heller ingen
hoteller ledige i området. Det ble derfor bestemt av Air Traffic Control at passasjerer med
videreforbindelse i Amsterdam til andre destinasjoner ikke fikk ankomme Schiphol. Berørte
passasjerer ble booket om via andre flyplasser.

KLM ble nektet å frakte passasjerer som ikke hadde endelig destinasjon i Amsterdam.
Beslutningene ble ikke tatt av KLM men av ATFM (Air Traffic Flow Management).
Hendelsen var ekstraordinær og fullstendig utenfor KLMs kontroll, den er derfor ikke
kompensasjonsberettiget i henhold til EU-forordning 261/2004.

KLM kan av ovennevnte årsaker dessverre ikke imøtekomme klagers krav.

Det vises for øvrig til KLMs brev.

Nemnda bemerker:

Dersom passasjerer nektes ombordstigning mot sin vilje, skal flyselskapet i henhold til EU-
forordning 261/2004 artikkel 4 umiddelbart gi dem erstatning i samsvar med forordningens
artikkel 7, samt assistere dem i samsvar med artikkel 8 og 9, dvs. tilby refusjon av billetter
eller omruting snarest mulig til bestemmelsesstedet, samt tilby passasjerene måltider og
forfriskninger som står i rimelig forhold til ventetiden og eventuelt hotellinnkvartering om
nødvendig.

Med «nektet ombordstigning» menes avvisning av passasjerer på en flygning, selv om de
har møtt til innsjekking med gyldig billett, unntatt når det er rimelig grunn til avvisningen, for
eksempel av helse- eller sikkerhetsmessige årsaker, jf. EU-forordningen artikkel 2 bokstav j.

Nemnda legger på bakgrunn av de foreliggende opplysninger til grunn at klagerne ble nektet
ombordstigning i Kristiansand fordi flyplassmyndighetene på Schiphol, grunnet vanskelige
værforhold, påla flyselskapene kun å ta med passasjerer som endte sin reise i Schiphol.
Flyplassen hadde i den foreliggende situasjon ikke kapasitet til å ta i mot transittpassasjerer.
Det var således sikkerhetsmessige grunner som førte til avvisningen. En slik avvisning er ikke å
anse som «nektet ombordstigning» i EU-forordningens forstand. Avvisning gir følgelig ikke rett
til standarderstatning etter forordningen artikkel 4.

Klagerne ble omrutet og ankom Barcelona over 29 timer forsinket. De fikk ikke benyttet første
døgn av forhåndsbetalt hotell mv. Nemnda er av den oppfatning at KLM ikke er ansvarlig for
klagernes tap da årsaken til forsinkelsen var utenfor KLMs kontroll.

Fire av reisefølgets bagasje kom forsinket frem, og det var nødvendig å gå til innkjøp av
div. klær mv. KLM er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse av bagasje. Det fremgår ikke av saken når bagasjen
kom frem. Utgiftene er ikke nærmere spesifisert eller dokumenter. Nemnda anbefaler at
KLM erstatter klagers nødvendige og dokumenterte utlegg. Dersom klagerne har mottatt
erstatning fra en eventuell reiseforsikring kommer dette til fradrag.

Vedtak:

Transportklagenemnda-fly anbefaler at KLM erstatter klagers eventuelle utgifter som følge av
forsinket bagasje. For øvrig finner nemnda ikke å kunne anbefale at klager gis medhold.

Vedtaket var enstemmig.