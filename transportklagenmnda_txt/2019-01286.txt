Vedtak i Transportklagenemnda - Fly

Sammendrag

Krav om standardkompensasjon ved forsinkelse. Tåke. Tapt videreforbindelse.

Dato
25.09.2019

Saksnummer
2019-01286

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D82803 fra Oslo lufthavn (OSL) til London -
Gatwick (LGW) 4. oktober 2018 kl. 15.35. Flyvningen ble forsinket med mer enn tre
timer ,og klager mistet sin planlagte videreforbindelse med D86401 til Tenerife (TFS) med
avgang kl. 18.20 lokal tid. Klager måtte vente hele dagen i London, og ble omrutet neste
dag. Hun ankom sin endelige destinasjon om lag et døgn forsinket. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 600 euro pr. person, totalt 1 200 euro for to
passasjerer.

Tjenesteyterne har i det vesentlige anført
Norwegians flyvning D82803 fra Oslo til London - Gatwick 4. oktober 2018 ble forsinket
med tre timer og seks minutter, og klager mistet sin videreforbindelse med D86401 til
Tenerife samme dag. 

Flyvningen fra Oslo til London ble forsinket tre timer og seks minutter som følge av
værforholdene i London. Det var tåke i området denne dagen, og dette påvirker alle fly
som skal operere inn og ut av flyplassen. Når tett tåke omslutter en flyplass vil det bli
innført restriksjoner for å sikre lengre perioder mellom landing og avgang. Det vil også
bli innført begrensninger på hvor mange fly flyplassen kan håndtere under forholdene.
Dette vil igjen medføre kødannelser og forsinkelser i luften og på bakken. Værforholdene
medførte at tidligere avganger med maskin EI-FJW ble forsinket denne dagen, og D82900
og D82802 ble forsinket av samme årsak. 

Klager rakk ikke sin videreforbindelse til Tenerife. Hun ble booket om til neste avgang,
D86401 neste dag. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning D82803 fra Oslo til London - Gatwick 4. oktober 2018 ble forsinket
med tre timer og seks minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen tett tåke ved London - Gatwick denne dagen,
som forsinket både forutgående flyvninger og klagers flyvning. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager mistet sin videreforbindelse til Tenerife,
og ble booket om til samme avgang neste dag. Nemnda er av den oppfatning at dette må
anses som et rimelig omrutingstilbud i dette tilfellet. Nemnda legger videre  til grunn at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.