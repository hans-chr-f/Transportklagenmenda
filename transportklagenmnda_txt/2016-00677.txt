Vedtak i Transportklagenemnda - Fly

Sammendrag

Krav om standarderstatning grunnet forsinket fly og forsinket bagasje.

Dato
18.04.2017

Saksnummer
2016-00677

Tjenesteytere
Brussels Airlines

Klager har i det vesentlige anført

Klager skulle reise fra Oslo til Geneve via Brüssel den 12. juli 2016 kl. 17:45, og videre
til Geneve kl. 20:40. Da klager ankom Gardermoen halvannen time før avgang ble
han fortalt at flight SN2284 ville bli en time forsinket. Klager sammen med omtrent
halvparten av passasjerene ble nektet ombordstigning med begrunnelse av at de hadde
videreforbindelse fra Brüssel. Han ble fortalt at flyselskapet ville unngå hotellutgifter i
Brüssel. Klager stiller seg sterkt kritisk til dette. Han ville gjerne ta flyet til Brüssel slik at
han kunne rekke et tidlig fly videre til Geneve morgenen etter. I stedet ble han booket
om fra Gardermoen dagen etter, med en syv timers stop-over i Brüssel, og ankom
bestemmelsesstedet 20 timer forsinket.  

Da klager ankom Brüssel var hans koffert ikke ankommet, klager meldte den derfor
savnet. Tre dager senere ble kofferten funnet i Brüssel og sendt til Geneve. På dette
tidspunktet var klager i Toscana, så kofferten ble sendt til Firenze. Klager ble oppringt av
flyplassen i Firenze den 18. juli og ble fortalt at de kunne levere kofferten den 20. eller 21.
juli. Klager valgte å kjøre til flyplassen i Firenze og plukke opp kofferten selv. Han mottok
den etter seks dager av ferien.

Klager krever standarderstatning 400 euro for forsinkelse og nektet ombordstigning i
henhold til EU-forordning 261/2004. Videre krever han refusjon av utgifter som påløp
grunnet forsinket bagasje, 650 euro.

Tjenesteyterne har i det vesentlige anført
Brüssels Airlines har ikke avgitt uttalelse til klager eller til nemnda.

Nemnda bemerker

Passasjerer som nektes ombordstigning mot sin vilje og uten rimelig grunn, har rett til
standarderstatning, jf EU-forordning 261 / 2004 artiklene 4 nr 3 og 2 bokstav j), jf artikkel
7 sammenholdt med Kommisjonens veileder av 15.06.2016 punkt 3.1.

Flyselskapet Brüssels Airlines har ikke avgitt uttalelse for nemnda. Nemnda treffer
da vedtak på grunnlag av de opplysningene som er fremkommet tidligere i saken, jf
transportklagenemndforskriften § 5-3 tredje ledd. Nemnda legger således til grunn
opplysningene fra klageren om at han ble nektet ombordstigning i Oslo mot sin vilje og
uten rimelig grunn. Han er da berettiget standarderstatning som i dette tilfellet er på 250
euro, jf artikkel 7 nr 1 bokstav a). Nemnda anbefaler at Brüssels Airlines utbetaler slik
erstatning. 

Passasjerer som nektes ombordstigning mot sin vilje og uten rimelig grunn, har videre
rett til refusjon eller omruting, jf artikkel 4 nr 3, jf artikkel 8. Klageren valgte omruting og
opplevde at bagasjen kom forsinket frem til mellomlandingen i Brüssel, og at han først
ble gjenforent med bagasjen 6 dager etterpå i Firenze.

Flyselskap er erstatningsansvarlige for tap som følge av forsinket bagasje etter
luftfartsloven § 10-18, jf Montreal-konvensjonen artikkel 19. 

Klageren har krevd sitt tap som følge av forsinket bagasje erstattet med 650 euro. Han
har fremlagt kvitteringer for at han har pådratt seg utgifter i en slik størrelsesorden. 

Nemnda finner kravet noe høyt. Siden flyselskapet ikke har bestridt beløpet, anbefaler
nemnda at selskapet erstatter denne utgiften. 

Eventuelt ikke-økonomisk tap som følge av forsinket bagasje, anser nemnda dekket av
standarderstatningen, jf EU-forordningen artikkel 12.

Vedtak

Transportklagenemnda - fly anbefaler at Brüssels Airlines betaler standarderstatning
med 250 euro og erstatning for forsinket bagasje med 650 euro.