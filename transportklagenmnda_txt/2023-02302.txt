Vedtak i Pakkereisenemnda

Sammendrag

Krav om refusjon av reisens pris.

Dato
04.09.2024

Saksnummer
2024-01873

Tjenesteytere
TUI Norge AS

Klager har i det vesentlige anført

Klagen gjelder en kansellert reise fra Haugesund til Tyrkia for tre personer i perioden
24.06.2023 - 01.07.2023. Totalpris 15 971 kroner.

Klager har anført at de en dag før avreise fant ut at det ikke gikk an å bruke ID-kort ved
reise til Tyrkia og de skulle derfor prøve å få nødpass til en av personene i reisefølget på
tre personer, men det fikk de ikke tid til før TUI kansellerte bestillingen. 

Den 11.07.2024 skriver klager til nemnda at hun sendte en reklamasjon til TUI
10.07.2023, men må ha sendt klagen til feil e-postadresse siden hun ikke fikk svar. Klager
sendte reklamasjonen per e-post til noreply@tui.no. Først den 21. april 2024 sendte
klager en ny reklamasjon til TUI.

Klager har anført at det ble mye frem og tilbake med TUI siden TUI avbestilte reisen
for hele reisefølget på tre personer. De to som hadde pass og som var klare til å reise,
var på vei til flyplassen, men stoppet på veien siden de bare hadde fått to flybilletter og
ikke våget å reise til Tyrkia når de ikke hadde fått innkvartering. De ønsket ikke å stå på
flyplassen i Tyrkia uten hotellrom. 

Etter at TUI sendte tilsvar til nemnda, skriver klager: "Ser at de sa de hadde booket hotell
til oss, men vi fikk ingen navn på hoteller eller at de hadde ordnet dette, derfor våget vi
ikke og reise uten hotell".

Klager mener de burde få pengene tilbake siden de mistet ferien sommeren 2023 og de
ikke hadde råd til å kjøpe nye billetter.

Klagers krav: Refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Den 20. juni 2023 bestilte klager en reise for tre personer fra Haugesund, Karmøy
lufthavn med innkvartering i en 2-romsleilighet med balkong og All Inclusive på Hotel
Kentia, Side, Tyrkia, med avreise 24. juni 2023 kl. 14:50 og hjemreise 1. juli 2023.

På avreisedagen, 24. juni 2023 om morgenen, kontaktet klager TUIs kundeservice
ettersom person 3. på billetten ikke hadde gyldig pass for å reise inn i Tyrkia og måtte
derfor kanselleres. Som et resultat av en beklagelig misforståelse kansellerte TUIs
kundeservice alle tre personene på bestillingen. Da misforståelsen ble oppklart kort
tid senere, ble de resterende to personene booket inn på det samme flyet som den
opprinnelige bestillingen. 

Kort tid før flyets avgang kl. 14:50 tok klager igjen kontakt med TUIs kundeservice. De
ville endre reisen til et annet reisemål uten krav om pass eller få refundert hele reisens
pris. TUIs kundeservice avviste dette med henvisning til at det er kundens egen plikt
å ha gyldig pass ved avreise, og at TUI umiddelbart rettet opp misforståelsen som
gjaldt kansellering av hele reisefølget, og sørget for at de to gjenværende personene på
bestillingen kunne reise som planlagt.

TUI viser til bekreftelsen på reisen hvor følgende fremgår:
"Pass og visum
Alle reisende må ha med seg gyldig pass og må selv undersøke om det er påkrevet
med visum dit man skal reise. Reisende som ikke er norske statsborgere eller er norske
statsborgere med spesialpass må selv undersøke om de trenger visum og fremskaffe
dette. For de fleste land utenfor Schengen må passet være gyldig 6 md. etter hjemkomst.
OBS! Passet skal være skadefritt for at det skal være gyldig."

De to gjenværende personene reiste imidlertid ikke med Freebird Airlines FH848 til
Antalya, Tyrkia den 24. juni 2024 og ble dermed registrert som no show. Som et resultat
ble bestillingen kansellert og klager tapte hele det innbetalte beløpet for reisen i henhold
til TUIs avbestillingsvilkår pkt. 5.2: 
"5.2. Avbestilling mot vederlag
Følgende gjelder ved en pakkereise med charterfly:
Kunden har rett til å avbestille pakkereisen mot å betale et rimelig administrasjonsgebyr.
- Ved avbestilling tidligere enn, og t.o.m. den 15. dagen før avreisedatoen, gis det
refusjon av det innbetalte beløpet minus depositumets størrelse og minus eventuell
avbestillingsbeskyttelse. Depositumets størrelse er på kr 2000,- pr. person for reiser
innen Europa, og kr 4000,- pr. person for reiser utenfor Europa.
- Ved avbestilling fra og med den 14. dagen til avreisedato eller utelatt fremmøte gis det
ingen refusjon ut over offentlige avgifter som ikke påløper."

TUI kan se av klagers siste vedlegg at de skrev til TUI Norge første gang 10. juli 2023
til e-postadressen: noreply@tui.no. E-postadressen indikerer tydelig at e-poster sendt
til denne adressen ikke blir besvart, og TUI mener derfor at klager har vist betydelig
passivitet ved ikke å ikke klage igjen før 21. april 2024, 10 måneder etter avreisedatoen
24. juni 2023 da de på korrekt måte sendte en klage via TUIs klageskjema på tui.no,
som ble besvart av TUI den 11. juni 2024. TUI ble dermed fratatt muligheten til å avlytte
samtalene som klager har hatt med TUI kundeservice i forbindelse med reisen, da
samtaler kun lagres i 3 måneder av GDPR hensyn. TUI viser til sin interne log. Det er
ubestridt at 2 nye flyseter ble ombestilt på samme flyvning og at bekreftelse av dette
straks ble sendt til klager per e-post. Av loggen fremgår det at det ble gjort en avtale med
hotellet slik at hotellreservasjonen fortsatt var gyldig. TUI stiller seg derfor uforstående
til klagers uttalelse om at de to gjenværende på bestillingen ikke turte å reise da de ikke
lenger hadde noen hotellbestilling. 

TUI fastholder at klager ba TUI om å kansellere person tre på bestillingen den 24. juni
2023 som følge av ikke at vedkommende ikke hadde pass for innreise til Tyrkia, Da klager
ikke hadde tegnet avbestillingsforsikring hos TUI, fikk de ingen refusjon av billetten, men
ble henvist til klagers eventuelle reiseforsikring.

De to gjenværende personene på bestillingen valgte å ikke reise på de ombookede
flyvningene og møtte ikke opp ved flyavgang, noe som førte til at bestillingen ble
kansellert. 

TUI kan tilby å refundere skatter og avgifter som ikke kreves inn når passasjeren ikke
reiser. Dette beløper seg til 437 kroner per person for utreisen og 221 kroner per person
for returreisen, totalt 658 kroner per person, til sammen 1 954 kroner for tre personer.

TUI kan ikke se at det foreligger grunnlag for ytterligere refusjon av reisens pris.

Det vises for øvrig til korrespondanse fra TUI Norge AS.

Nemnda bemerker

Klagen gjelder en kansellert reise fra Haugesund til Tyrkia for tre personer i perioden
24.06.2023 - 01.07.2023. Totalpris 15 971 kroner.

Den 24. juni 2023 kontaktet klager TUIs kundeservice ettersom person tre på billetten
ikke hadde gyldig pass for å reise inn i Tyrkia og reisen måtte derfor kanselleres. Ved en
feil kansellerte TUI reisen for alle de tre reisende. Da det ble oppdaget ble dette rettet
opp i slik at de to reisende hadde flybilletter og hotell. Kort tid etter tok klager på nytt
kontakt med TUI med ønske om å endre reisen til et annet reisemål. TUI avviste dette. 

De to gjenværende personene på bestillingen valgte å ikke reise på de ombookede
flyvningene og møtte ikke opp ved flyavgang, noe som førte til at bestillingen ble
kansellert. 

Slik nemnda vurderer det er klager selv ansvarlig for å inneha gyldig pass/
identifikasjonspapirer ved utreise. Dette er ikke noe TUI svarer for. I dette tilfellet er det
klager selv som kansellerer først den ene reisende og deretter velger de to neste og ikke
møte opp på flyplassen. Med andre ord er hele reisen kansellert avreisedagen eller kort
tid forut for dette. Når avtalen kanselleres slik som her, er det ikke grunnlag for at noe
av det innbetalte refunderes, jf. pakkereiseloven § 21. Pakkereisenemnda anbefaler at
klager ikke gis medhold.

Vedtak

Klager gis ikke medhold.