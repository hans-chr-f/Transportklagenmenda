Vedtak i Pakkereisenemnda

Sammendrag

Krav om prisavslag grunnet sykdom på cruiseskip.

Dato
28.11.2019

Saksnummer
2019-03693

Tjenesteytere
Fotefar Temareiser

Klager har i det vesentlige anført

Klagen gjelder en pakkereise for to personer på Cruise i Vesterled, med to overnattinger
på hotell og seks overnattinger i innvendig lugar på cruiseskipet Magellan i perioden
02.07.2019 - 10.07.2019. Totalpris kroner 41 900.

Klager pådro seg lungebetennelse. Skipslegen ble kontaktet og klager fikk medisiner.

Klager anfører at air condition-anlegget på skipets lugar var årsaken til at hun ble
syk. Lugaren var dårlig isolert og etter første døgn ble det også hostet og harket i
nabolugarene.

Fra sitt forsikringsselskap har klager fått dekket legekonsultasjon, medisiner og kroner 1
500.

Klagers krav beløper seg til kroner 8 500.

Det vises for øvrig til korrespondanse fra klager.

Tjenesteyterne har i det vesentlige anført
Fotefar Temareiser kan ikke se at det foreligger noen mangel ved reisen og at de kan
holdes ansvarlig for at klager ble syk grunnet air condition.

Lugaren hadde en regulerbar air condition, men klager spurte ikke om hjelp til å regulere
temperaturen verken av sin personlige lugaransvarlig på cruiseskipet eller Fotefar
Temareiser guide.

Da klager ble syk, hjalp reiselederen henne med å komme seg til lege og få behandling.
Fotefar Temareiser har ikke mottatt henvendelser fra andre gjester om tilsvarende
problem.

Fotefar Temareiser AS avviser klagers krav.

Det vises for øvrig til korrespondanse fra Fotefar Temareiser.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.
Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold.

Klager har gjort gjeldende krav om prisavslag som knytter seg til at hun fikk
lungebetennelse på ferien. Årsaken til lungebetennelsen mener klager skyldes air
condition-anlegget på skipet. Det er opplyst fra arrangøren at air condition var regulerbar
og at arrangøren ikke hadde mottatt henvendelser fra klager på å få regulert anlegget på
ferien. 

Arrangøren har etter pakkereiseloven en rett til å avhjelpe mangler. Denne rett
forutsetter at arrangøren gjøres kjent med problemene på reisemålet. Dersom manglene
ikke tas opp på reisemålet på en måte som gir arrangøren mulighet til å avhjelpe
manglene, vil man ikke nå frem med krav om prisavslag i ettertid.

På et generelt grunnlag er ikke arrangøren ansvarlig for sykdom til reisende, med mindre
sykdommen kan knyttes til forhold ved den tjenesten arrangørene leverer. Slik nemnda
vurderer det var det fullt mulig å regulere air condition-anlegget, da også skru det av. Når
klager ikke har tatt kontakt med arrangøren om bistand til å regulere anlegget, kan klager
av den grunn heller ikke få medhold i sitt krav om prisavslag.

Vedtak

Pakkereisenemnda anbefaler at klager ikke gis medhold.