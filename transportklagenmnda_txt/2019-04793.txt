Vedtak i Pakkereisenemnda

Sammendrag

Krav om kompensasjon grunnet lang busstransport til hotellet og forsinkelse.

Dato
20.04.2020

Saksnummer
2019-04793

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i et dobbeltrom med
begrenset havutsikt og all inclusive på Hotel Blue Diamond, Alanya, Tyrkia i perioden
29.09.2019 - 07.10.2019. Totalpris 13 930 kroner. 

Flyreisen ble forsinket 29 timer i etterkant av Konkursen i Thomas Cook Airlines
Scandinavia. Opprinnelig skulle ankomst på hotellet vært ca. kl. 02.00 - 02.30 på
natten. Grunnet forsinkelse og lang transfer ankom klager først på hotellet kl. 09:00 på
morgenen.

Klager fikk ikke de forhåndsbestilte setene ved hjemreisen. 

Klagers krav: En høyere kompensasjon enn en dagsandel, da reisen gjennom natten og
morgenen også ødela dag 2 av ferien.

Det vises for øvrig til korrespondanse fra klager.

Tjenesteyterne har i det vesentlige anført
Busstransport og flyforsinkelse er to separate forhold, og transport til hotellet skal ikke
ses på som en del av flyforsinkelsen.

Ving gjør nemnda oppmerksom på at klager har skrevet at faktisk ankomsttid var kl.
09:00 den 01.10.2019. Dette stemmer ikke da flyet landet kl. 04:11. Klager har informert
Ving om at dette var ankomsttid til hotellet.

Ved landing på Antalya flyplass kl. 04:11 kan det ta tid før bagasjen kommer. I henhold
til logg fra reisemålet kom første gjest ut av terminalen kl. 04:50 og den aktuelle
transferbussen som klager ble med på kjørte fra flyplassen kl. 05:26. Klager skulle til Oba
utenfor Alanya, en transfertid som Ving informerer kan ta 2.5 - 3.5 timer avhengig av
trafikk og antall hotellstopp. Når bussturen er av denne varigheten, gjør også bussen
et stopp på veien slik at det er mulighet for toalettbesøk og kjøpe noe mat og drikke.
Se informasjonen under beliggenhet og transport på Ving sin hjemmeside. https://
www.ving.no/tyrkia/antalya-omradet/alanya/blue-diamond?push=locationAndTransfer

Klager har skrevet at de ankom hotellet kl. 09:00, 3,5 timer etter bussen kjørte fra
flyplassen. Ving kan ikke se at det foreligger avvik i forhold til den informasjonen som
fremgår av deres nettsider.  

Forsinkelsen var på totalt 29 timer og 09 minutter. Forsinkelsen skyldtes konkursen hos
Vings eier, Thomas Cook Groups Plc i England 23. september. I situasjonen som fulgte
oppstod operasjonelle utfordringer for Thomas Cook Airlines Scandinavia med hensyn til
lisenser og avtaler.

Ving løser saker i henhold til pakkereiseloven. Ved reiser på 5-8 døgn vil det bli utgitt
kompensasjon om forsinkelsen er mer enn 8 timer, en dagsandel av reisens pris.
Skyldes forsinkelsen tiltak fra luftfartsmyndighetene, eksepsjonelle værforhold, trengsel
i luftrommet eller andre, lignende forhold arrangøren eller transportøren ikke kan
ha innvirkning på, fordobles fristene. (Alminnelige vilkår for pakkereiser pkt. 8.4f.IV).
En konkurs av Vings eier Thomas Cook Group PLC ser Ving på som en ekstraordinær
hendelse. På Vings nettsider under informasjon om flyforsinkelser skriver de: «Dersom
forsinkelsen er på over 24 timer kan kompensasjonen bli høyere.» Ving teller da nye 8
timer fra 24 timers markøren slik at man da blir berettiget for 2 dagsandeler etter 32
timer.

Ving har tilbudt klager refusjon av 290 kroner eller et Ving-gavekort på 700 kroner som
kompensasjon for at de ikke fikk de forhåndsbestilte setene ved hjemreisen. 

Klager har fått utbetalt en dagsandel av reisens pris.

Det vises for øvrig til korrespondanse fra Ving Norge AS.

Nemnda bemerker

Klager har fremmet krav om erstatning begrunnet i forsinkelse.

Når det gjelder flyforsinkelsen fremgår det av vedlagt forsinkelsesmelding at forsinkelsen
var på totalt 29 timer og 09 minutter. Forsinkelsen skyldtes konkursen hos Vings eier,
Thomas Cook Groups Plc i England den 23. september 2019. I situasjonen som fulgte
oppstod operasjonelle utfordringer for Thomas Cook Airlines Scandinavia med hensyn til
lisenser og avtaler.

Etter de alminnelige vilkår for pakkereise punkt 8.4 bokstav f følger det at ved reiser
på 5-8 døgn vil det bli utgitt kompensasjon om forsinkelsen er mer enn 8 timer,
en dagsandel av reisens pris. Skyldes forsinkelsen tiltak fra luftfartsmyndighetene,
eksepsjonelle værforhold, trengsel i luftrommet eller andre, lignende forhold arrangøren
eller transportøren ikke kan ha innvirkning på, fordobles fristene. Etter nemndas
vurdering er en konkurs hos Vings eier Thomas Cook utenfor Ving sin kontroll og vil
være av en slik ekstraordinær karakter.  Av Ving sine reisevilkår som fremgår på Vings
nettsider vil forsinkelse over 24 timer gi høyere kompensasjon. Ving utbetaler normalt 2
dagsandeler i erstatning etter forsinkelse på 32 timer. 

Pakkereiseloven § 34 regulerer situasjonen når vilkårene for erstatning og/eller prisavslag
samtidig er oppfylt på flere rettslige grunnlag. Den reisende har rett til å fremsette krav
etter pakkereiseloven og annen lovgivning samtidig, jfr. Prop.54 L (2017 - 2018) side
121 annen spalte nederst. Ettersom transportøren i dette tilfellet er konkurs, vil det
være vanskelig for klager å nå frem med sitt krav om standardkompensasjon etter EU-
forordning 261/2004 artikkel 6 jfr. art. 7 jfr. art. 5. Kravet må eventuell rettes direkte mot
konkursboet i Storbritannia.

Klager har fremsatt krav om erstatning på 2 036 kroner som tilsvarer ytterligere en
dagsandel, samt utlegg for setebestilling på 290 kroner. Klager har tidligere fått utbetalt
en dagsandel pålydende 1 746 kroner fra Ving. Ving har videre tilbudt klager å få
refundert 290 kroner for forhåndsbestilte plasser eventuelt et gavekort på 700 kroner. 

Det fremkommer at planlagt ankomsttid skulle være 02:30 på natten, mens den reelle
ankomsttiden ble 04.11. Transferbussen gikk fra flyplassen kl. 05:26. Klager skulle til
Oba utenfor Alanya, som Ving i sine opplysninger antar ligger på en transfertid mellom
2.5 - 3.5 timer avhengig av trafikk og antall hotellstopp. Klager har skrevet at de ankom
hotellet kl. 09:00 dvs. 3,5 timer etter at bussen kjørte fra flyplassen. Ving har utbetalt en
dagsandel basert på de alminnelige vilkår i punkt 8.4 bokstav f. 

Slik nemnda vurderer saken utgjør ikke forholdet et avvik fra det avtalte. Det vises til
at Ving i sine opplysninger har angitt en transfertid på 2,5 til 3,5 time, som innebærer
at selv om klager hadde ankommet 02:30 som opprinnelig planlagt, ville han ikke vært
på hotellet før kl. 08.15 uansett med dette slingringsmonnet. Samtidig har nemnda
forståelse for at det er krevende å reise gjennom natten på denne måten. 

Den allerede utbetalte dagsandelen skal kompensere for tapet av en dag av reisen.
Nemnda mener at Ving bør utbetale ytterligere en halv dagsandel tilsvarende 873 kroner
for de ulemper en slik forsinkelse innebærer.  Ving må tillegg refundere 290 kroner
for forhåndsbestilte seter som klager ikke fikk. Utover dette anbefales ikke ytterligere
erstatning.

Vedtak

Pakkereisenemnda anbefaler at klager gis delvis medhold.