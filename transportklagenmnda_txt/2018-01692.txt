Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-01692

Tjenesteytere
Wizz Air

Klager har i det vesentlige anført

Klager med reisefølge (tilsammen to personer) skulle reise fra Torp til Katowice den
29. november 2017 kl 08.55 med ankomst kl 13.10 med flight W6 1216. Avgangen ble
forsinket og klager ankom endelig bestemmelsessted tre timer og 20 minutter forsinket.

Klager mener Wizz Air ikke har fremlagt dokumentasjon som viser at vinden var for sterk
til at flyet kunne lande/ta av på det tidspunktet klagers flyvning hadde avgang. Videre
mener han at snøvær i Katowice ikke har noe med klagers avgang fra Torp å gjøre.   

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
W6 1216 ble forsinket som følge av værforhold i både Katowice (snøvær og lav sikt) og på
Torp (sterk vind), Wizz Air viser til fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Wizz Air ikke har godtgjort at forsinkelsen skyldtes
ekstraordinære omstendigheter. Selskapet har dokumentert dårlig vær på begge
flyplasser, men har ikke lagt frem logg som viser hvilket fly som ble berørt av det dårlige
været. 

Forsinkelsen gir etter dette rett til standarderstatning.

Vedtak

Transportklagenemnda - fly anbefaler at klager gis medhold.