Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.08.2024

Saksnummer
2024-00294

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegian fra Bodø til Vilnius via Oslo den 18. januar 2024.
Klager hadde følgende reiserute:
DY341 18JAN24 Bodø (07:00) – Oslo (08:40)
DY1082 18JAN24 Oslo (09:40) – Vilnius (12:30)

Klager sin flyvning DY341 fra Bodø til Oslo ble forsinket, og klager rakk ikke sin videre
forbindelse DY1082. 

Klager ble omrutet og ankom Vilnius den 18. januar kl. 21:30. Klager ble omrutet til
følgende flyvninger:
SK884 18JAN24 Oslo (16:50) – Stockholm 
SK1740 18JAN24 Stockholm (19:05) – Vilnius

Klager krever standarderstatning grunnet forsinkelsen.

Tjenesteyterne har i det vesentlige anført
Klagen gjelder flyvning DY341 den 18. januar 2024 fra Bodø til Oslo for en passasjer. 

Passasjeren krever standarderstatning etter EU-forordning 261/2004. 

Den aktuelle flyvningen var forsinket grunnet værforhold som påvirket Oslo den 17.
januar 2024 og lovpålagt hvile for crew. Dette førte til at forutgående flyvning (DY341)
ankom Oslo med en forsinkelse på 1 time og 21 minutter og passasjeren mistet sin
videre forbindelse DY1082 fra Oslo til Vilnius. 
Vennligst finn vedlagt:
- Movement log, meldinger og rotasjon 
- OCC department – uregelmessighets e-poster

- Eurocontrol informasjon 
- Avinor publikasjon og regulasjoner for den 17. januar 2024 

Norwegian tilbydde passasjeren omruting samme dag med SAS uten ekstra kostand, og
passasjeren aksepterte dette. 

Det følger av EU-domstolens avgjørelse i sak C-402/07 (Sturgeon) at passasjerer påvirket
av en forsinkelse har rett på standarderstatning i henhold til artikkel 7 i EU-forordning
261/2004 når de ankommer sin endedestinasjon mer enn 3 timer forsinket. Artikkel
5 (3) fritar selskapet fra å betale standarderstatning dersom kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
ble truffet.

I motsetning til andre yrker er flypersonell (piloter og crew) underlagt detaljerte, strenge
og ubøyelige arbeidstider. Ubøyelig i den forstand at det er veldig lite fleksibilitet. 

Arbeidstimer og hvileperioder i luftfart er strengere regulert enn i andre industrier. I de
fleste yrker er uplanlagt overtid i korte perioder akseptabelt. I luftfart er det imidlertid
slik at den normale arbeidstidens grenser er absolutt. 

Det er ikke mulig for verken crew eller selskap overtid dersom vanlig arbeidstid er ferdig.
Dette strenge regelverket er på grunn av sikkerhetsgrunner. 

Basert på lovgivningen, må alle selskap utarbeide detaljerte og personlige rammeverk
for crew på vakt. Dette gjelder alt fra forberedelsen av arbeidsskjema, håndtering av
uforutsette situasjoner, overvåkning og tiltak for å forhindre kumulativ tretthet etc.
Dette rammeverket må bli godkjent i forkant av luftfartsmyndighetene og myndighetene
overvåker at selskapet handlet i tråd med dette rammeverket og andre regler. 

Selskapet og crew har derfor ingen mulighet til å akseptere overtid utover det som
fremgår i rammeverket for arbeidstid og påkrevd hviletid. 

Basert på dette kan ikke Norwegian imøtekomme klagers krav om standarderstatning

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at det aktuelle flyet ble forsinket med 1 timer og 21 minutter, og
at forsinkelsen gjorde at klager ikke  rakk sin videreforbindelse.

Norwegian har anført at det er hendelser i form av vær den 17. januar som førte til
mandatory crew rest på flymaskinens tidligere flyvninger, som igjen førte igjen til
forsinkelse på klagers flyvning DY341 den 18. januar. 

I tråd med EU-domstolens avgjørelse C-74/19 kan en hendelse på en forutgående
flyvning kvalifisere som en ekstraordinær omstendighet der hendelsen forårsaker
forsinkelser for de etterfølgende flyvningene. Forutsetningen er at det er en direkte
årsakssammenheng mellom den ekstraordinære omstendigheten og forsinkelsen av
påfølgende flyvning.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

I denne saken ledet værforholdene til en forsinkelse, som igjen ledet til at crewet gikk
ut på tid, og ikke kunne fly uten hviletid. Dette ledet til at flyvningen neste dag, klagers
flyvning, ble forsinket på grunn av pålagt hviletid. Klager mistet sin videre forbindelse
grunnet forsinkelsen, og ble omrutet til flyvninger med SAS og ankom Vilnius med en
forsinkelse på 9 timer. Nemnda mener det er godtgjort at det forelå ekstraordinære
omstendigheter i form av dårlige værforhold. Nemnda mener også at Norwegian
i tilstrekkelig grad har godtgjort at verken forsinkelsen eller de ekstraordinære
omstendighetene kunne vært unngått selv om alle rimelige tiltak var truffet. Nemnda
mener at flyselskapet har gjort alle rimelige tiltak for å unngå forsinkelsen, og viser til at
klager ble ombooket med et annet flyselskap samme dag.

Vedtak

Transportklagenemnda kan ikke anbefale at klager gis medhold.