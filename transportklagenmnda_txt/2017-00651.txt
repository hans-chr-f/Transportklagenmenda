Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
15.12.2017

Saksnummer
2017-00651

Tjenesteytere
Widerøe

Klager har i det vesentlige anført

Klageren skulle reise fra Bodø til Narvik den 7. oktober 2016 kl 06.55 med WF858.
Klageren skulle deretter ta et tog til Kiruna kl 10.38 hvor klageren skulle på konsert
samme kveld. Like før avgang ble det annonsert at flyet var kansellert. Klageren ble
booket om til WF632 til Evenes lufthavn med avgang kl 08.15. Klageren ble lovet at
flyselskapet ville dekke drosje fra Evenes til Narvik. 

WF632 ble omdirigert til Tromsø, klageren rakk derfor ikke sitt tog til Kiruna. Hun fikk
beskjed om at eneste måte å komme seg fra Tromsø til Narvik var via Bodø, og ble tilbudt
ombooking til avgang over tolv timer senere enn opprinnelig fly. Klageren innså at hun
ikke ville rekke noen av de to togene(siste tog på strekningen hadde avgang kl 13.03)
som daglig går til Kiruna, hun valgte derfor å ta drosje fra Tromsø til Kiruna. Dersom hun
hadde takket ja til ombookingen ville hun gått glipp av konserten, og formålet med reisen
ville falt bort. 

Klageren skulle møte en person i Narvik for å få penger for en konsertbillett, disse
pengene gikk hun nå glipp av. Videre greide klageren å miste sin lader og adapter i
forbindelse med hendelsen.

Klageren krever følgende utgifter dekket av Widerøe:

Standarderstatning 250 euro
Flybillett fra Bodø til Narvik, kroner 618
Ubenyttet togbillett Narvik - Kiruna, kroner 141
Drosje mellom Tromsø og Kiruna, kroner 7 500
Mat kroner 141
Tapte penger for en venns konsertbillett, kroner 635
Lader og adapter kroner 335

Totalt krav kroner 9 370

Tjenesteyterne har i det vesentlige anført
WF858 ble kansellert som følge av mangel på crew. Da Widerøe ikke kan fremlegge
dokumentasjon god nok på dette har flyselskapet valgt å utbetale standarderstatning på
250 euro.

WF632 ble omdirigert til Tromsø grunnet værforhold, dårlig sikt, det vises til fremlagt
dokumentasjon. Hendelsen er ikke kompensasjonsberettiget da årsaken var
ekstraordinære omstendigheter utenfor Widerøes kontroll. 

Widerøe hadde plikt til å frakte klageren til Narvik, og tilbød ombooking. Klageren valgte
å takke nei til dette og valgte i stedet å ta drosje på strekningen som er på 400 kilometer.
Widerøe mener klageren ikke har opprettholdt sin tapsbegrensningsplikt. 

Flyselskapene er ikke ansvarlig for tap av videre transport fra ankomststed. Widerøe
anbefaler at klageren tar kontakt med sitt forsikringsselskap for refusjon av sine utgifter. 

Widerøe kan ikke imøtekomme klagerens krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Widerøe har medgitt at flyselskapet ikke kan godtgjøre at kanselleringen av klagerens
opprinnelige flygning fra Bodø til Narvik 07.10.2016 kl 0655 (WF858) skyldtes
ekstraordinære omstendigheter, og har da helt korrekt utbetalt standarderstatning med
250 euro for denne kanselleringen.

Ved kansellering skal flyselskapet i korthet også gi passasjeren valget mellom omruting
til det endelige bestemmelsesstedet snarest mulig på tilsvarende transportvilkår eller
refusjon av billettprisen, jf EU-forordning 261/2004 artiklene 5 og 8. 

Klageren valgte omruting snarest mulig til Narvik, og fikk tilbud om ny flygning fra Bodø
til Evenes samme dag kl 0815 og taxi derfra til Narvik. Hvis denne omrutingen hadde gått
etter planen, ville hun rukket toget fra Narvik til Kiruna som planlagt. Flyet ble imidlertid
omdirigert til Tromsø under henvisning til dårlig vær. Hun landet i Tromsø kl 0945.   

Slik nemnda ser det har Widerøe godtgjort at klageren ble forsinket fordi flyet måtte
omdirigeres på grunn av dårlig vær i Evenes. Etter nemndas syn utgjorde værforholdene
en ekstraordinær omstendighet som ikke kunne vært unngått. Forsinkelsen kunne da
heller ikke vært unngått. Klageren ble tilbudt ny ombooking til Narvik via Bodø. Selv
om hun i så fall ville kommet mange timer forsinket frem til Narvik, ser nemnda dette
tilbudet som både akseptabelt og rimelig under de rådende værforholdene. Forsinkelsen
gir derfor ikke grunnlag for standarderstatning. 

Klageren takket nei til tilbudet om ombooking. Hun må da anses for å ha avbrutt
omrutingen og i stedet valgt refusjon av flybillettprisen. Flybilletten for reisen fra Bodø til
Narvik kostet 618 kroner.  

Klageren har krav på å få dekket utgiftene til mat med 141 kroner, jf forordningen artikkel
9.

Nemnda ser derimot ikke grunnlag for å anbefale at Widerøe refunderer klagerens tap
ellers, jf at flyselskapet bare hadde påtatt seg å frakte henne til Narvik. Reisen videre
med tog til Kiruna, var et separat kjøp. Årsaken til at hun ikke rakk reisen videre med tog
til Kiruna skyldtes ekstraordinære omstendigheter som fritar Widerøe for ansvar. 

Det er da heller ikke grunnlag for at Widerøe skal erstatte disse utgiftene på annet
rettslig grunnlag enn forordningen, jf artikkel 12.

Vedtak

Transportklagenemnda - fly anbefaler at Widerøe refunderer flybillettprisen på 618
kroner for strekningen Bodø-Narvik og refunderer utgiftene til mat med 141 kroner.