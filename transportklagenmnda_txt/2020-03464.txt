Vedtak i Transportklagenemnda - Fly

Sammendrag

Krav om å få refusjon eller CashPoints + 20%.

Dato
16.09.2021

Saksnummer
2020-03464

Tjenesteytere
Norwegian Air Shuttle

Klager har i det vesentlige anført

Klager (tre personer) skulle reise fra Oslo til Riga den 2. april 2020 med DY1074 og Riga til
Oslo den 10. april 2020 med DY1075. Klager har fått svar fra Norwegian om at billettene
skal refunderes den 16. juni 2020. 

Klager har ikke lenger e-posten fra Norwegian med beskjed om kanselleringen. 

Klager krever refundert billetten pålydende kr 3 025 eller CashPoints + 20% som lovet av
flyselskapet.

Tjenesteyterne har i det vesentlige anført
Norwegian Air Shuttle har ikke inngitt tilsvar til nemnda etter gjentatte forsøk.

Nemnda bemerker

Klager har fremsatt krav om at Norwegian refunderer hennes billetter eller CashPoints +
20%. 

Nemnda kan i denne saken ikke se at det er klart anført fra hverken klagers eller
flyselskapet sin side at selve flyvningen(e) med Norwegian var innstilt/kansellert på det
tidspunktet klager sendte inn refusjonsforespørselen. Det foreligger etter nemndas syn
heller ingen dokumentasjon som tilsier dette. På klagers billetter står det imidlertid "Ikke
reist". Nemnda legger med dette til grunn at klager ikke benyttet flybillettene. 

EU-forordning 261/2004 gjelder passasjerers minimumsrettigheter når de nektes
ombordstigning mot sin vilje, en flyving innstilles eller en flyving er forsinket.

I EU-kommisjonens veileder for passasjerrettigheter i lys av covid-19 I punkt 2.2 uttrykkes
det at der det er den reisende som avlyser, er forholdet ikke regulert i forordningen. Det
vil da være flyselskapets alminnelige billettvilkår som gjelder.

Det fremgår av klagers billetter at de er "LowFare". Ved avbestilling av "LowFare" vil
klager kun vil ha rett på refusjon av refunderbare skatter og avgifter. 

Det er uklart for nemnda om flyvningene faktisk var kansellert da klager sendte krav om
refusjon. 

Nemnda anbefaler at Norwegian tar kontakt med klager og avklarer hva klager kan
få i refusjon. Dersom det skulle være slik at flyvning(ene) faktisk var kansellert på det
tidspunktet klager avbestilte billettene, anbefaler nemnda at klager gis full refusjon
av billettene i henhold til EU-forordning 261/2004, eller eventuelt CashPoints dersom
Norwegian tilbød dette og klager heller ønsker dette.  Dersom flyvningen ikke var
innstilt (slik nemnda i utgangspunktet oppfatter saken), anbefaler nemnda at Norwegian
refunderer refunderbare skatter og avgifter til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian kontakter klager for avklaring av
refusjon, ref. nest siste avsnitt i vedtaksteksten, og deretter refunderer klager i henhold
til dette.