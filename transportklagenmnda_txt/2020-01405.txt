Vedtak i Transportklagenemnda
- Kollektivreiser

Sammendrag

Krav om frafallelse av gebyr

Dato
24.08.2020

Saksnummer
2020-01405

Tjenesteytere
Skyss

Klager har i det vesentlige anført

Klager viser til at hun ble ilagt gebyr på bussen den 03. mars 2020. Klager har forklart at
hun og en venninne var på vei hjem fra trening. Klager hadde imidlertid mistet mobilen
sin på trening og kunne derfor ikke kjøpe billett fra sin egen mobil, og ba venninnen om å
kjøpe billett til henne. Klager og venninnen måtte løpe for å rekke bussen, og venninnen
kjøpte billett i det de var på vei inn i bussen. Kontrollørene mente derimot at billettene
var kjøpt etter at gebyret var påbegynt. Både klager og venninnen klagde på gebyret.
Klagers gebyr ble opprettholdt, mens venninnen fikk fjernet sitt gebyr. Klager syntes
dette er urimelig og urettferdig da de kjøpte billett sammen.

Klager krever at gebyret frafalles.

Tjenesteyterne har i det vesentlige anført
Skyss har vist til at det fremgår av kontrollrapporten at venninnen kjøpte billett til henne
etter at kontrollørene begynte å skrive ut gebyret. 
Videre har Skyss vist til at venninnens gebyr ble ettergitt fordi saksbehandlerne tidligere
hadde rutine for å utøve særdeles skjønn i saker hvor det er første gang et gebyr
utstedes. Klager i denne saken har derimot mottatt to gebyrer for manglende billett
tidligere, hvor det første ble ettergitt etter samme rutine som for venninnen.

Skyss krever at gebyret opprettholdes.

Nemnda bemerker

Klager ble ilagt gebyr den 03. mars 2020 fordi hun ikke kunne fremvise gyldig billett ved
kontroll.

Det fremgår av § 3 i transportvilkårene til Skyss at den reisende må løse billett før eller
ved påstigning. Det følger videre av § 4 at reisende som ved kontroll ikke kan vise gyldig
billett, plikter å betale tilleggstakst. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har selv opplyst at billett ble kjøpt når de gikk ombord, og at den startet å
telle ned når de kom inn på bussen. Det følger imidlertid av betingelsene for bruk av
Mobilbillett at den skal være kjøpt og aktiv (nedtelling startet) før ombordstigning av
transportmiddelet. Dette er informert i applikasjonen under «Bruk av Skyss billett-
appen». Den reisende må selv kontrollere at nedtellingen er startet før ombordstigning
av transportmiddelet. 

Det var således grunnlag for ileggelse av gebyr. Skyss har opplyst at venninnens gebyr
ble ettergitt da dette var hennes første gebyr. Det er videre opplyst at klager tidligere har
fått ettergitt sitt første gebyr, og dette var hennes tredje. 

Nemnda finner det således ikke urimelig at klagers gebyr ikke ble ettergitt.

Vedtak

Transportklagenemnda for kollektivreiser finner ikke å kunne anbefale at klager gis
medhold.