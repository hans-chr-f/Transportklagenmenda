Vedtak i Transportklagenemnda
- Kollektivreiser

Sammendrag

Krav om ulempeerstatning som følge av forsinkelse med toget.

Dato
10.03.2023

Saksnummer
2022-02585

Tjenesteytere
Vy

Klager har i det vesentlige anført

Klager hadde bestilt reise fra Gøteborg til Oslo den 15. august 2022. Togets planlagte
ankomsttid i Oslo var kl. 21.51. Toget gikk imidlertid ikke som planlagt fra Gøteborg.

Klager anfører at det ikke ble gitt noen informasjon og ingen visste noe som helst, og at
de som satt og ventet ikke fikk noen beskjed. Klager anfører at de ansatte på stasjonen
antok at passasjerene måtte vente på neste tog, men det var ikke noen annen hjelp å få.
Klager anfører at hun ringte Vy og satt i kø i lang tid før hun til slutt kom igjennom og fikk
beskjed om at det ville bli satt opp buss. Klager anfører at ingen visste når denne skulle
gå eller hvor langt.

Klager anfører at de ble transportert med buss til Ed. Klager anfører at de imidlertid
ikke fikk noen beskjed om hvor lenge de måtte vente i Ed. Klager anfører at de fikk
informasjon om alternative løsninger, men videre fikk de alltid beskjed om at ingen av
dem lot seg gjennomføre likevel. Klager anfører at de fikk beskjed om at sjefen i Vy måtte
ta en avgjørelse, og at de satt og ventet på dette. Klager anfører at da denne personen
endelig tok en avgjørelse, var det for sent om kvelden/natten til å få ordnet med noen
alternativ transport eller overnatting.

Klager anfører at de fikk elendig behandling. Klager anfører at på grunn av strømbruddet
var det mørkt og kaldt. Klager anfører at de ikke hadde mat eller drikke, og de hadde
ikke mulighet til å få tak i dette heller. Det var heller ikke mulig å ta seg derfra til et
hotell, til Oslo eller til et sted med mat og drikke. Klager anfører at hun undersøkte alle
mulighetene som fantes. Klager anfører at de ansatte om bord var like frustrerte.

Klager anfører at hun i etterkant fikk vite at strømbruddet var blitt meldt i media kl. 10.00
samme dag. Klager anfører at Vy var fullstendig klar over at det var store problemer
på denne strekningen og at det ville ta lang tid å rette opp i. Klager stiller spørsmål ved
hvorfor det ikke ble satt opp buss for hele strekningen mellom Gøteborg og Oslo, siden
Vy var klar over problemene. Klager anfører at da de ankom Ed, ble de møtt av andre
passasjerer som allerede hadde ventet i to timer.

Klager stiller seg kritisk til behandlingen hun har fått ved kontakt med Vys kundeservice
i forbindelse med klagen. Klager anfører at Vy har opptrådt respektløst ved å ignorere
henvendelser fra henne.

Klager anfører at hun har forståelse for at situasjoner og forsinkelser kan forekomme,
men hun forventer at selskapet gjør sitt beste for å bedre situasjonen. 

Til Vys tilsvar anfører klager blant annet at media varslet om strømbruddet kl. 10.22 den
14. august 2022. Klager stiller spørsmål ved hvorfor ikke Vy satt inn alternativ transport
når Vy var klar over problemet allerede dagen før hennes reise. Klager anfører at en
forsinkelse på syv timer kunne ha vært unngått ved å sette inn alternativ transport fra
reisens start. Klager anfører at Vy ikke bare hadde ett døgn på å ordne med alternativ
transport, men også ett døgn på å informere henne, noe som ville ha gitt henne
muligheten til å finne alternative løsninger selv.

Klager anfører at på tross av at problemet var kjent, valgte Vy å transportere
passasjerene til et tog som allerede hadde stått og ventet i flere timer i Ed, uten å vite
hvor lenge de ville bli stående der. Klager anfører at det er uforståelig at det ikke ble satt
opp buss hele veien til Oslo.

Klager anfører at Vy ikke kommenterer mangelen på informasjon. Klager anfører at da
hun ankom stasjonen i Gøteborg, var det ingen som visste noe annet enn at toget var
innstilt. Klager anfører at ingen kunne gi noe svar på hva som ville skje videre. Klager
anfører at Vy-representanten hun fikk snakket med på telefon, heller ikke kunne gi noe
svar på når det ville bli satt opp buss. Klager anfører at selv ikke sjåføren på bussen fra
Gøteborg informerte om at transporten kun var til Ed.

Klager anfører at dersom hun hadde visst dette, ville hun ha blitt værende i Gøteborg,
da det ville ha vært langt flere muligheter for å få ordnet med alternativ transport til
Oslo derfra. Det ville også ha vært større muligheter for å skaffe seg hotellovernatting
til dagen etter dersom det var behov for det. Klager anfører at hun undersøkte alle
muligheter for å komme seg videre fra Ed, men den eneste muligheten var å bli værende
om bord på toget.

Klager anfører at kompensasjonen hun har fått i form av 50 % refusjon av billettprisen og
et gavekort på 500 kroner er fullstendig urimelig. Klager anfører at erstatningen tilsvarer
det andre ville ha fått for en forsinkelse på 30-60 minutter, noe som er absurd. Klager
anfører at det må tas hensyn til alvorligheten av forsinkelsen og mulighetene man har
eller ikke har ved en såpass lang forsinkelse.

Klager anfører at dersom hun hadde fått informasjon på forhånd, ville hun ha ordnet
med alternativ transport selv og eventuelt også mat, drikke og hotellovernatting, og hun
ville da hatt kvitteringer å legge frem for Vy og på den måten hatt «påregnelige direkte
utgifter» som hun, ifølge Vys tilsvar, ville hatt krav på å få dekket. Klager anfører at da Vy
valgte å transportere henne til Ed, valgte de å frata henne alle muligheter til alternativ
transport og overnatting, mat og drikke. Hun har derfor ingen kvitteringer å fremlegge
overfor Vy. Klager anfører at det er provoserende og urettferdig at Vy krever dette for
å utbetale erstatning for en situasjon som de selv beklager, men som de valgte å sette
henne i.

Det vises til klager øvrige anførsler i fremlagt dokumentasjon.

Klager krever erstatning av Vy for forsinkelsen, den manglende informasjonen,
forholdene om bord på toget, lovnadene som ikke ble oppfylt, fratagelsen av muligheter
til alternativ transport/overnatting/mat og drikke, samt det urimelige kravet om å legge
frem dokumentasjon på «påregnelige direkte utgifter».

Tjenesteyterne har i det vesentlige anført
Klager hadde billett med Vys avgang 398 den 15. august. Toget hadde annonsert
ankomst på Oslo S kl. 21.51.

Dessverre ble toget stående fast ved Ed stasjon i ca. syv timer og tilsvarende forsinket til
Oslo som følge av problemer med tilførsel av strøm til linjen som da rammet all trafikk i
begge retninger. Ved bortfall av strøm vil det være vanskelig å estimere hvor lenge dette
vil vare. Det kan ta alt fra minutter til dager å utføre feilsøking og retting.

Det lyktes her dessverre ikke å få på plass noen alternativ transport, noe Vy beklager.
Den enkelte passasjer kan imidlertid selv om mulig arrangere/benytte alternativ
transport om det er tilgjengelig i henhold til Vys reisevilkår punkt 6 hvor det er angitt:
«Dine rettigheter hvis toget blir forsinket eller innstilt:
A. Vys reisegaranti gir deg rettigheter hvis ditt Vy tog er forsinket eller innstilt. Hvis
toget er forsinket eller innstilt, tilbyr Vy et alternativ. Det kan være neste tog eller annet
transportmiddel.
Dersom vi ikke har gitt deg informasjon om hvordan du skal komme deg videre innen
rimelig tid, kan du få dekket dokumenterte, påregnelige, direkte utgifter til alternativ
transport avhengig av reiselengde og forsinkelsens varighet:
• For forsinkelse på 20 minutter eller mer på reiser under 1 time kan du få dekket utgifter
opp til 550 kr.
• For forsinkelse på 40 minutter eller mer på reiser mellom 1 og 3 timer kan du få dekket
utgifter opp til 825 kr.
• For forsinkelse på 60 minutter eller mer på alle reiser inntil en grense på 30 prosent av
grunnbeløpet i folketrygden (G).»

I tråd med forordning EC1371/07 kapittel IV artikkel 17 nummer 1 bokstav b har klager
fått 50 % refusjon av billettprisen jf. Vys vilkår punkt 6 bokstav D:
«Du har rett til å få tilbake 50 prosent av billettprisen (prisavslag) for enkeltbillett eller 50
prosent av dagsverdien av periodebilletten hvis toget ditt er forsinket med 60 minutter
eller mer for Vys tog mellom Oslo–Bergen og Flåm–Myrdal, og med 30 minutter eller mer
for andre Vy tog. Dette gjelder ikke hvis forsinkelsen var varslet før du kjøpte billett.»

Utover rettmessig prisavslag har klager fått et gavekort på 500 kroner, og Vy har
informert om at Vy dekker påregnelige direkte utgifter som klager måtte ha pådratt seg.
Noen generell kompensasjon utover dette kommer utenom hva Vy kan tilby.

Nemnda bemerker

Klager skulle reise med Vys tog fra Gøteborg til Oslo den 15. august 2022. Klager har
oppgitt at det i stedet ble satt opp buss fra Gøteborg til Ed, og at hun i Ed ble sittende
flere timer i et tog og vente på videre transport til Oslo. Vy har oppgitt at toget ble ca.
syv timer forsinket totalt som følge av problemer med tilførsel av strøm til linjen. Klager
krever ulempeerstatning og har blant annet anført at det ikke ble gitt noen informasjon
eller assistanse av selskapet. Klager har anført at strømbruddet var varslet dagen før.

Vy har opplyst at det ikke lot seg gjøre å sette opp alternativ transport.

I henhold til artikkel 17 nummer 1 bokstav b i EU-forordning 1371/2007 om
togpassasjerers rettigheter har passasjeren rett til erstatning tilsvarende 50 % av
billettprisen når forsinkelsen er på minst 120 minutter. Det er oppgitt at Vy har utbetalt
til klager i tråd med dette. Videre er nemnda av den forståelse at klager i tillegg har fått et
gavekort på 500 kroner.

Nemnda har forståelse for ulempen og frustrasjonen klager ble påført, og Vy har også
erkjent at det ble gitt mangelfull informasjon under reisen. Nemnda kan imidlertid ikke
se at klager har rett på erstatning på annet grunnlag i dette tilfellet. Nemnda legger til
grunn som Vy har opplyst at det beklageligvis ikke lot seg gjøre å sette opp alternativ
transport. Nemnda kan således ikke anbefale noen ytterligere erstatning utover det som
allerede er blitt gitt av Vy. At strømbruddet var varslet gir etter reisevilkårene ikke noe
krav om ytterligere kompensasjon.

Det skal bemerkes at dersom reisen blir forsinket over 60 minutter, følger det av
forordningens artikkel 18 nr. 2 at passasjerene skal få tilbud om mat og drikke, noe det
kan synes som om ikke ble gjort her. Videre bemerkes at passasjeren heller ikke fikk
valget mellom refusjon og omruting før avreise fra Gøteborg, som Vy har plikt til å gi ved
forventet forsinkelse på minst 60 minutter, jf. forordningen artikkel 16. Dette gir uansett
ikke grunnlag for noen ytterligere erstatning utover det hun har fått.

Vedtak

Transportklagenemnda kan ikke anbefale at klager gis medhold i kravet om ytterligere
erstatning.