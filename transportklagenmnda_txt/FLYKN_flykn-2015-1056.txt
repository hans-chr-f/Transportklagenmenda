Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
26.06.2016

Saksnummer
1056/15F

Tjenesteyter
Swiss Int Air Lines

Klager har i det vesentlige anført:

Klager skulle reise fra Oslo til Zürich den 8. juli 2015 kl. 19:35 med LX1217. Avgangen ble
kansellert samme dag, og klager ble booket om via Frankfurt dagen etter kl. 16:55 med LH867.
Hun ble innlosjert på hotell og fikk care.

Klager krever standarderstatning

Det vises for øvrig til klagers brev.

Swiss Int. Air Lines har i det vesentlige anført:

LX1217 ble kansellert grunnet teknisk feil. Feilen oppstod på vei fra Zürich til Oslo, og
hendelsen var ekstraordinær.

Det var Helvetic Airways AG som opererte denne ruten for Swiss Int. Air Lines. Swiss ber klager
om å ta kontakt med Helvetic Airways AG.

Det vises for øvrig til Swiss Int. Air Lines brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning. Unntak kan tenkes ved fabrikasjonsfeil og ved
skader på flyet pga. sabotasje eller terrorhandlinger, jf. EU-domstolens avgjørelse av 17.
september 2015, Corina van der Lans - KLM (C-257/14).

Det er det «transporterende luftfartsselskap» som er ansvarlig etter EU-forordningen.
I henhold til artikkel 2 bokstav b, er et «transporterende luftfartsselskap», et
«lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har en
avtale med denne passasjeren».

Klager hadde kjøpt billetter gjennomTripair.com. Det fremkommer av billetten at flygningene
er operert av Helvetic Airways.

Nemnda legger på bakgrunn av de foreliggende opplysninger til grunn at det var flyet fra
Helvetic Airways som ble kansellert. Swiss Int. Air Lines er ikke ansvarlig for dette. Klagers krav
mot Swiss Int. Air Lines kan etter dette ikke føre frem.

Dersom klager ønsker å forfølge saken, anbefaler nemnda at hun sender inn krav til Helvetic
Airways.

Vedtak:

Transportklagenemnda-fly finner ikke å kunne anbefale at klager gis medhold i sitt krav mot
Swiss Int. Air Lines.