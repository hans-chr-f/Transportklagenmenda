Vedtak i Pakkereisenemnda

Sammendrag

Krav om standarderstatning ved forsinkelse.

Dato
22.01.2019

Saksnummer
2018-03536

Tjenesteytere
Thomas Cook Airlines

Klager har i det vesentlige anført

Klager kjøpte en pakkereise for to personer med innkvartering i en 2-romsleilighet på
Hotell Marina Suites, Puerto Rico, Gran Canaria i perioden 25.06.2018 - 02.07.2018.
Totalpris kr. 20.150.

Thomas Cook Airlines flyvning DK1526 ble forsinket fra Bergen til Gran Canaria den
25.06.2018. Forsinkelsen ble på 5 timer. 

AVREISE
Opprinnelig avgangstid: 25.06.2018 klokken 09:35
Faktisk avgangstid: 25.06.2018 klokken 14:35

ANKOMST
Opprinnelig ankomsttid: 25.06.2018 klokken 14:10
Faktisk ankomsttid: 25.06.2018 klokken 19:10

Klager krever standarderstatning etter EU 261/2004 på 400 euro per person, totalt 800
euro.

Det vises for øvrig til korrespondanse fra klager.

Tjenesteyterne har i det vesentlige anført
Thomas Cook Airlines DK1526 ble forsinket fra Bergen til Gran Canaria den 25.06.2018.
Forsinkelsen ble på 5 timer og 26 minutter. 

AVREISE
Opprinnelig avgangstid: 25.06.2018 klokken 09:35

ANKOMST
Opprinnelig ankomsttid: 25.06.2018 klokken 14:10
Faktisk ankomsttid: 25.06.2018 klokken 19:36

Thomas Cook Airlines avviser kravet om standarderstatning etter EU Forordning
261/2004 da forsinkelsen ble forårsaket av en fugl som fløy inn i flyet ved innflyvningen til
Bergen da de skulle hente passasjerene til DK1526.

Det vises for øvrig til korrespondanse fra Thomas Cook Airlines.

Nemnda bemerker

Thomas Cook Airlines flyvning DK1526 ble forsinket fra Bergen til Gran Canaria den
25.06.2018. Forsinkelsen ble på 5 timer og 26 minutter. Klageren har fremsatt krav om
standardkompensasjon.

Forsinkelsen ble forårsaket av en fugl som fløy inn i flyet ved innflyvningen til Bergen da
de skulle hente passasjerene til DK1526.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Forsinkelsen skyldtes etter det opplyste at flyet kolliderte med en fugl under en tidligere
flyvning.  Skaden ble oppdaget ved inspeksjon i Bergen.  Flyet ble etter dette satt på
bakken. Nemnda viser til fremlagt dokumentasjon. Selskapet fikk leid inn et annet fly til å
foreta flyvningen, som, slik det fremgår ovenfor, landet med en forsinkelse på 5 timer og
26 minutter på Gran Canaria.

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nummer 3. Det fremgår
av dommen at en kollisjon mellom et fly og en fugl hverken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte.
Dommen legger videre til grunn at det kan være flere ansvarlige, herunder flyselskapene,
som må treffe nødvendige foranstaltninger for å hindre kollisjon med fugl, jf. avsnittene
39 og 40. Domstolen krever videre at det foretas en individuell vurdering av om
flyselskapet "rent faktisk var i stand til direkte eller indirekte å treffe forebyggende
forholdsregler for å nedsette eller forhindre kollisjonsrisikoen med fugler", jf. avsnitt 44.

Flyselskapet har bevisbyrden for at det har truffet de rimelige forholdsreglene det har
kunnet i det enkelte kollisjonstilfellet, jf. avsnitt 47.

Flyklagenemnda, som behandler de fleste klager av denne karakter, har i etterkant av
EU-domstolens dom bedt Luftfartstilsynet gi en generell kommentar om hva som teknisk
sett kan forventes av tiltak fra flyselskapenes side for å unngå kollisjon med fugl. I en
uttalelse av 14. september 2017 fra Luftfartstilsynet fremgår det at besetningen trenes
på håndtering av kollisjoner med fugl om det skjer i lufta, samt på teknisk ivaretakelse
på bakken. På forhånd får pilotene informasjon om fugletetthet på og omkring rullebane
og i inn- og utflyvingsområdet. Det fremgår videre av uttalelsen, med videre henvisning
til uttalelse fra Luftdyktighetsseksjonen, at det er umulig å unngå at kollisjoner med fugl
skjer. Det er ingen tekniske metoder eller innretninger som kan fjerne risiko for dette,
og flyplassoperatøren er den enhet som kan ha en viss kontroll gjennom skremsler,
eksterminering eller stengning av flyplass. Luftfartstilsynet vurderer at kollisjon med fugl
er et fenomen som må sidestilles med værforhold.

Nemnda kan ikke se at forsinkelsen kunne vært unngått selv om alle rimelige tiltak var
truffet.

Nemnda kan følgelig ikke se at klager har krav på standarderstatning i henhold til
forordningen.

Vedtak

Pakkereisenemnda finner ikke å kunne anbefale at klageren gis medhold.