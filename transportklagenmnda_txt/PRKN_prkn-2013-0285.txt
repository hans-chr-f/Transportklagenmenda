Vedtak i Pakkereisenemnda

Sammendrag

Saken gjelder mangler ved reisen.

Dato
..

Saksnummer
285/13P

Tjenesteyter
Dag Åsebø Travel

Klager: X

Turarrangør: Dag Åsebø Travel

Reisemål: Polen, Warszawa

Antall reisende: 1

Reisens pris: 3.850,-

Tidsrom: 231113 - 261113

Saken gjelder:

Saken gjelder mangler ved reisen.

Klageren bestilte turen for å oppleve julestemning og se en fint julepyntet by med
et stort julemarked. Dette ble ikke innfridd. Det var kun noen få juleboder ved
jernbanestasjonen, og gatene var ikke julepyntet.

En drosjesjåfør kunne fortelle at julegatene skulle tennes 1. desember, altså en uke etter
at turen var avsluttet. Arrangøren hadde forsikret om at julegatene ville bli tent den 23.
november. Også julemarkedet var en skuffelse med få salgsboder.

Alle deltakerne har fått et reisegavekort kr 300,- som kompensasjon.

Klageren er ikke fornøyd med det og krever kr 2.000,- i avslag.

Dag Aasbø Travel beklager at Warszawa ikke var så julepyntet som man kunne ønsket,
og som ble antydet i katalog og brosjyre.

Turen ble kalt «Julemarkedstur til Warszawa» fordi deltakerne bodde på Hotell Polonia Palace
som ligger i nærheten av julemarkedet.

De lokale turistmyndighetene bekreftet før avreise at åpningsdagen for julemarkedet og
tenning av julebelysning var 23. november. Datoen for åpning var også bekreftet på den
offisielle nettsiden for julemarkedet. Arrangøren beklager at julemarkedet ikke var større. Det
er imidlertid tatt forbehold i den informasjonen som sendes ut til deltakerne om at det kan
forekomme endringer dersom forhold utenfor arrangørens kontroll inntrer. I dette tilfellet
ble visstnok en del av selgerne som skulle sete opp boder på markedet holdt igjen av polske
tollmyndigheter.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Avvik fra det avtalte regnes likevel ikke som mangel dersom de er av mindre betydning, eller
er av det slag kunden må regne med kan inntreffe fra tid til annen.

Nemnda bemerker at arrangøren i sin informasjon før avreise har tatt forbehold om at det
kan forekomme endringer av hotell, program, reisetider, utflukter etc. dersom det oppstår
uforutsette endringer utenfor arrangørens kontroll.

Det er selvsagt beklagelig når en av attraksjonene ved reisen viser seg ikke å svare til
forventningene, men nemnda kan ikke se at denne mangelen ved reisen lå innenfor
arrangørens kontrollsfære. Det er opplyst at både turistkontoret og julemarkedets offisielle
nettside opplyste om at julegater og julemarked åpnet 23. november. At dette viste seg ikke å
medføre riktighet kan etter nemndas syn ikke medføre erstatningsplikt for arrangøren.

Vedtak:

Reklamasjonsnemnda for pakkereiser kan ikke anbefale at det gis prisavslag i dette tilfellet.

Vedtaket var enstemmig.