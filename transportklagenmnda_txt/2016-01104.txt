Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.10.2017

Saksnummer
2016-01104

Tjenesteytere
British Airways

Klager har i det vesentlige anført

Klager skulle reise fra Oslo til London den 16. september 2016 kl 14.20 med BA765.
Avgangen ble kansellert uten at klager ble informert om det før han og familien forsøkte
å sjekke inn. British Airways kunne først tilby omruting til dagen etter kl 17.00. Klager
stiller seg kritisk til at de ikke ble booket om til et annet selskap, og mener flyselskapet
ikke har fulgt forordningen om omruting raskest mulig. 

Klager mistet over et døgn av ferien og tapte forhåndsbetalte arrangementer. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
BA765 ble kansellert som følge av dårlig værforhold, tordenvær og Cumulonimbus-
skyer (ustabile skyer som bør bli unngått av flymaskiner), det vises til fremlagte
logger og rapporter. Dagen i forveien var trafikken sterkt påvirket av dårlig vær samt
flyvelederstreik i Frankrike. Noen flymaskiner og deres crew var derfor allerede ute
av posisjon. ATCs restriksjoner i luftrommet som følge av uværet den 16. september
forverret derfor situasjonen, og ytterligere kanselleringer måtte finne sted for å forsøke å
stabilisere trafikken. 

Kanselleringen er ikke kompensasjonsberettiget i henhold til EU-forordning 261/2004, då
årsaken var ekstraordinære omstendigheter utenfor British Airways kontroll. 

Klager og hans familie ble booket om til neste ledige avgang i henhold til EU-forordning
261/2004. Dersom klager har utgifter i ventetiden ønsker British Airways å refundere
disse mot kvitteringer. Flyselskapene plikter ikke å refundere forhåndsbetalte
arrangementer. 

British Airways kan ikke imøtekomme klagers krav om standarderstatning. 

Det vises for øvrig til British Airways brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet British Airways har dokumentert at kanselleringen
skyldtes en ekstraordinær omstendighet - dårlig vær i London - og at dette ikke var til å
unngå: 

British Airways har fremlagt dokumentasjon som viser at tordenstormer og
Cumulonimbus-skyer (ustabile skyer som flymaskiner bør unngå),  drev over
Storbritannia den aktuelle dagen. British Airways har videre gitt en grundig redegjørelse
for hvilke restriksjoner og konsekvenser disse værforholdene samt dårlig vær og
flygelederstreik i Frankrike dagen i forveien, fikk for flytrafikken denne dagen.
Redegjørelsen er underbygd med logger. 

Kanselleringen gir således ikke rett til standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf
forordningen artikkel 8. Hvis passasjeren velger omruting, skal flyselskapet tilby mat og
forfriskninger som står i rimelig forhold til ventetiden og hotell om nødvendig, jf artikkel
9.

Klageren ser ut til å mene at han og reisefølget (til sammen 5 personer) skulle blitt
omrutet til flygninger med andre selskap med avgangstid 16.09.2016.

Nemnda er enig med klageren i at flyselskapets plikt til å omrute, strekker seg utover
eget selskap og samarbeidspartnere, jf kommisjonens veiledning av 15.06.2016 punkt 4.2
og FLYKN-2016-717.

Klageren valgte imidlertid å akseptere omruting til neste fly med British Airways dagen
etter, og har fått tilbud om å få dekket utgiftene til forpleining etter artikkel 9. Han har
ikke krevd slike utgifter til dekket. 

Klageren har opplyst at han og reisefølget derimot har mistet forhåndsbetalte
arrangementer, fått utgifter til en forgjeves reise til og fra Gardermoen og tapt
arbeidsinntekt 16.09.2016. Slike tap er ikke dekningsmessige etter EU-forordningen, men
kan være det på annet grunnlag, jf artikkel 12. 

Flertallet - lederen og flyselskapenes representanter - mener at flyselskapet ikke kan
holdes ansvarlig for disse utgiftene i medhold av luftfartsloven § 10-20 (Montreal-
konvensjonen) heller, siden flyselskapet må sies å ha godtgjort at det har tatt alle
forholdsregler som med rimelighet kan kreves for å unngå tapet. Nemnda ser ikke
holdepunkter for å bebreide British Airways for å ha kansellert klagerens flygning dagen i
forveien og for ikke å ha sørget for tidligere omruting.

Mindretallet - forbrukernes representanter - legger i mangel av kommentarer fra
flyselskapet til grunn klagerens anførsel om at han kunne blitt omrutet til en flygning
tidligere den 17.06.2016. Mangelfull omruting gir i seg selv ikke rett til standarderstatning
etter forordningen. Etter omstendighetene kan imidlertid mangelfull oppfyllelse av
omrutingsplikten gi rett til erstatning av påført tap på annet grunnlag. Mindretallet
mener derfor at han har krav på å få erstattet tapet knyttet til forhåndsbetalte
arrangementer.

Vedtak

Transportklagenemnda - fly anbefaler ikke at klageren gis medhold.