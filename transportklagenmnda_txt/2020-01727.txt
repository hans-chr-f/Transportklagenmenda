Vedtak i Transportklagenemnda - Fly

Sammendrag

Krav om refusjon av utgifter til ny billett på grunn
av manglende omruting etter kansellert avgang.

Dato
10.11.2020

Saksnummer
2020-01727

Tjenesteytere
Norwegian Air Shuttle

Klager har i det vesentlige anført

Klager skulle reise på Norwegians rute DY614 fra Oslo til Bergen den 27. september
2019 kl. 16.00. Hun mottok melding kl. 13.17 om at flyvningen var kansellert på grunn av
tekniske problemer og kl. 13.48 fikk hun melding om at de jobbet med å finne alternativ
reise til passasjerene. Klager kontaktet Norwegians kundeservice og etter anbefaling fra
dem bestilte hun ny billett med SAS med avgang kl. 19.40 samme kveld. Alle Norwegians
fly var fullbooket og avgangene med andre flyselskap ble raskt fylt opp. Kl. 14.25 fikk
klager nok en melding fra Norwegian og denne gang med beskjed om at det var satt opp
buss til Bergen neste dag kl. 12. For klager som skulle tilbringe fredag kveld og lørdag i
Bergen før hjemreise på søndag, var dette ikke aktuelt. 

Klager sendte derfor krav om erstatning for mellomlegget mellom utgiften til ny billett og
refusjonsbeløpet for den opprinnelige billetten, men har fått til svar at Norwegian ikke vil
erstatte klagers utgift til omruting.

Klager krever standarderstatning i henhold til EU-forordning 261/2004, samt refusjon av
mellomlegget mellom utgiften til ny billett og det som er refundert for den opprinnelige
billetten. Dette utgjør 250 euro + kr.1725.

Tjenesteyterne har i det vesentlige anført
Norwegian har i sitt tilsvar til nemnda tilbudt klager standarderstatning på 250 euro for
kanselleringen av DY614 fra Oslo til Bergen den 27. september 2020.

Når det gjelder utgiften til ny billett som passasjeren søker refusjon for, kan Norwegian
dessverre ikke imøtekomme dette kravet. Ved kanselleringen ble det satt opp alternativ
transport fra Oslo Lufthavn som passasjeren valgte å ikke reise på. Passasjeren var
heller aldri i kontakt med Norwegian for å undersøke andre alternativer dersom deres
alternativ ikke skulle passe. Norwegian viser til meldingen som ble sendt passasjeren
vedrørende omruting og tilbudet om bussreise lørdag 28. september med avreise fra
Oslo lufthavn kl. 12.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Dette har
Norwegian bekreftet i sitt tilsvar til nemnda at de vil gi klager med 250 euro. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Flyselskapets plikt til å omrute kan strekke seg utover omruting innenfor eget selskap
og samarbeidspartnere, jf. EU-kommisjonens veiledning til EU-forordning 261/2004 av
15.06.2016 punkt 4.2.

Klager har fremsatt krav om refusjon av utgift til flybilletten med SAS, fordi
omrutingstilbudet ikke oppfylte kravet om omruting «snarest mulig» jf. EU-forordning
261/2004 art 8 nr. 1 bokstav b).

Vurderingen av flyselskapets omrutingstilbud avhenger av en helhetsvurdering der blant
annet både tid, kostnader, tilgjengelig transport og passasjerens individuelle behov
for å ankomme til et bestemt sted til et bestemt tidspunkt kan spille inn. Som nevnt
begrenser ikke omrutingsplikten seg til flyvninger med eget flyselskap alene. Passasjeren
må imidlertid gi flyselskapet rimelig tid til å arrangere omrutingen. Dersom passasjeren
kjøper nye billetter selv uten å avvente selskapets omruting, risikerer passasjeren å
måtte dekke utgiften selv. 

Klager ønsket omruting til Bergen samme dag da hun skulle tilbringe tid i Bergen fredag
og lørdag før hun skulle reise hjem igjen på søndag. Ifølge klager fikk hun anbefalt
av Norwegians kundeservice å selv kjøpe en billett med et annet selskap siden alle
Norwegians flyvninger til Bergen samme dag var fullbooket. Dette skjedde før klager fikk
melding om at det var satt opp buss dagen etter. Norwegian har benektet at klager var
i kontakt med dem. Partene er imidlertid enige om at klager fikk tilbud om omruting til
Bergen neste dag med buss kl. 12 fra Oslo Lufthavn. Klager ville i så fall ha kommet frem
lørdag kveld, over et døgn forsinket.

Etter nemndas oppfatning oppfylte ikke Norwegians omrutingstilbud kravet til omruting
"snarest mulig" jf. EU-forordning 261/2004 art. 8 nr. 1 bokstav b), da klager med
omrutingstilbudet med buss ikke ville være fremme i Bergen før lørdag kveld, over
et døgn forsinket.  Klager fikk kjøpt billett hos SAS og det må derfor legges til grunn
at det fantes omrutingsalternativer fredag ettermiddag eller kveld som kunne vært
tilbudt klager. Dersom flyselskapet ikke har oppfylt kravet til omruting snarest mulig,
skal det dekke utgiften som passasjeren pådrar seg ved å ordne en alternativ reise på
tilsvarende transportvilkår selv. Nemnda mener derfor at klager må få erstattet utgiften
til ny flybillett med SAS, fratrukket beløpet for den refunderte billetten med Norwegian.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Norwegian erstatter klagers merutgift til nye
billetter med kr. 1725. Dersom standarderstatningen på 250 euro ikke er utbetalt klager,
så anbefales dette gjort.