Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.09.2017

Saksnummer
2016-01115

Tjenesteytere
SAS

Klager har i det vesentlige anført

Klager skulle reise fra Barcelona til Kristiansund via Oslo den 5. september 2016 kl 13.20.
SK4686 fra Barcelona til Oslo ble forsinket omtrent 40 minutter slik at klager mistet sin
videreforbindelse. Det ble opplyst ombord av kapteinen at forsinkelsen oppstod som
følge av at man ventet på to passasjerer. Da boarding var gjennomført ble det opplyst at
vinden hadde snudd og at det derfor var oppsatt ny avgangstid. 

Ved ankomst Gardermoen kl 17.15 ble klager informert om at SK2305 til Kristiansund
var omdirigert til Molde på en senere avgang. Klager reiste i følge med en gruppe på 29
personer og stiller seg undrende til flyselskapets valg om å omrute en så stor gruppe til
en annen destinasjon. Klager ankom endelig bestemmelsessted 5 timer forsinket.

Flere i klagers reisefølge har fått erstatning i henhold til EU-forordningen, klager stiller
seg sterkt kritisk til slik forskjellsbehandling. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK4686 ble 28 minutter forsinket grunnet restriksjoner i luftrommet fastsatt av ATC, Air
Traffic Control, det vises til fremlagt dokumentasjon. I tillegg måtte maskinen vente 14
minutter i taksekø. 

Klager hadde en videreforbindelse til Kristiansund med avgang kl 17:35. Klager landet på
Gardermoen kl. 17.29. 
Kl 16.39 ble klager booket om til neste avgang kl. 21.45 da SAS innså at han ikke ville
rekke sin videreforbindelse. 
Kl 17.15 ble det besluttet en ruteendring på SK2305 til Molde. 

Klager ble booket om i henhold til korrekte prosedyrer.

SAS kan ikke imøtekomme klagers krav. 

Det vises for øvrig til SAS brev.

Nemnda bemerker

Forsinkelse som medfører at en passasjer kommer mer enn 3 timer forsinket frem til det
endelige bestemmelsesstedet, gir passasjeren rett til standarderstatning med mindre
flyselskapet godtgjør at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf EU-forordning 261 / 2004
artikkel 6, jf artikkel 7, jf artikkel 5 nr 3 og EU-domstolens avgjørelser i Sturgeon med flere
mot Condor (C-402/07) og Nelson med flere mot Lufthansa (C-581/10 og C-629/10).

Klageren kom mer enn 3 timer forsinket frem til sitt endelige bestemmelsessted
Kristiansund. Slik nemnda ser det har flyselskapet SAS godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet: 

SAS har fremlagt dokumentasjon som viser at flygningen fra Barcelona ble forsinket
hovedsakelig på grunn av forhold utenfor flyselskapets kontroll, nemlig restriksjoner fra
Air Traffic Control (ATC). 

Nemnda ser ikke at det har betydning for saken at SAS SK2305 til Kristiansund ble
omdirigert til Molde siden klageren uansett ikke var ombord.

Klageren har fremholdt at SAS har betalt standarderstatning til andre passasjerer med
samme billetter. SAS har fremholdt at utbetalingene er skjedd ved en feil. 

Nemnda ser ikke at klageren har rett til erstatning for usaklig forskjellsbehandlet.

Vedtak

Transportklagenemnda - fly anbefaler ikke at klageren gis medhold.