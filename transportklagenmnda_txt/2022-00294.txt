Vedtak i Transportklagenemnda - Fly

Sammendrag

Krav om dekning av økonomisk tap grunnet nektet
ombordstigning. Tvist vedrørende gyldighet av covid-19-test.

Dato
17.06.2022

Saksnummer
2022-00294

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegian fra Oslo til Edinburgh den 29. desember 2021
(DY1641).

For innreise til Storbritannia var det påkrevd en negativ koronatest. Klager hadde med et
bilde av sin selvtest som var lagt på en datert avis. Ifølge Norwegian oppfylte ikke klagers
covid-test de formelle kravene, ettersom testen ikke var utført av en lege. Klager ble med
dette nektet ombordstigning.  Hun ble fortalt at sånn er reglene og at det er passasjerens
egen feil. 

Klager har anført at hun fulgte reglene som fremgikk av Norwegian sin egen nettside og
Storbritannia sin regjerings nettside. Det fremgår der at en selvtest kan være både en
antigen eller lfd-test. Det sto ingen steder på nettsidene at testen måtte utføres av en
lege. Det sto heller ikke at resultatet måtte være på et dokument. Klager viser til fremlagt
dokumentasjon. 

Klager måtte reise tilbake fra flyplassen med tog, overnatte,  ta ny koronatest og kjøpe
nye flybilletter. Hun fikk også utgift til å reise tilbake til flyplassen igjen for den nye
flyvningen. 

Basert på ovenstående har klager fremsatt krav om erstatning i henhold til EU-forordning
261/2004 om flypassasjerers rettigheter. Det er fremsatt krav om full refusjon av nye
flybilletter og togbilletter for ny overnatting.

Tjenesteyterne har i det vesentlige anført
Vedrørende klage som dreier seg om flyvning DY1640 29.12.2021 fra Oslo (OSL) til
Edinburgh (EDI) for 1 passasjer.

Klager krever erstatning for nye flybilletter, refusjon av kostnader til nye togbilletter, og
kompensasjon etter EU forordning 261/2004 om flypassasjerers rettigheter. Dette kreves
som følge av at klager ble nektet ombordstigning på flyvning DY1640 29.12.2021.

På denne flygningen måtte alle reisende fremlegge bevis på negativ korona test tatt
senest 2 dager før reisen, noe som var påkrevd på dette tidspunktet ved innreise
til UK. Se vedlegg 1. Typen test som var akseptert var COVID-19 antigen, NAAT, PCR,
LAMP og LFD tester. Da klager møtte opp til flyvningen hadde hun kun en selvtest av
uviss dato å vise til, noe som ikke var godkjent da tidspunktet testen ble tatt ikke kan
verifiseres. Passasjeren har også valgt å sensurere hvilke type tester som var akseptert
i sin dokumentasjon for innreisekrav til UK. I alle tilfeller er selvtester ikke godkjent noe
sted som tilstrekkelig bevis for negativ koronatest senest 2 dager før flyvning. Det er kun
tester med tilhørende dokument som beviser når testen ble tatt som er godkjent for
innreise i alle jurisdiksjoner som krever dette.

Passasjerer som reiser med Norwegian har selv ansvar for å ha nødvendig
dokumentasjon for innreise. Det vises til våre vilkår i vedlegg 2. Dersom man ikke har
dette, kan man bli nektet innreise i landet man skal til og må reise tilbake til landet man
kom fra. Dette er en kostnadsfull prosess, som verken passasjeren eller flyselskapet
er tjent med. Dermed blir passasjerer som ikke har riktig innreisedokumenter nektet
ombordstigning med flyet. Det samme gjelder i tilfelle der en passasjer for eksempel ikke
har gyldig pass.

Da årsaken til at passasjeren ble nektet ombordstigning var at de ikke hadde gyldig
dokumentasjon, så kan Norwegian ikke imøtekomme kravet om erstatning av nye
flybilletter. Norwegian kan heller ikke imøtekomme kravet om refusjon av kostnadene til
nye togbilletter.

En passasjer kan ha rett på erstatning etter EU forordning 261/2004 om flypassasjerers
rettigheter dersom flyvningen de har bestilt blir kansellert, forsinket i mer enn 3 timer,
eller de blir nektet ombordstigning. Klager ble nektet ombordstigning på grunnlaget
redegjort for ovenfor. I denne saken så gikk også flyvningen som normalt, se vedlegg 3.

Da passasjerene ikke hadde blitt nektet ombordstigning dersom de hadde hatt gyldig
dokumentasjon for innreise, og flyvningen gikk som normalt, kan Norwegian ikke
imøtekomme kravet om kompensasjon etter EU- forordningen.

Nemnda bemerker

Vedrørende Norwegian sin kommentar om sensurering bemerker nemnda
innledningsvis at dette ble oppklart underveis i saksbehandlingen. Sensureringen
skyldtes problemer ved konverteringen av et dokument. Norwegian ble i etterkant
fremlagt korrekt konvertert/usensurert dokument, og fikk muligheten til å kommentere
dette. 

Dersom en passasjer blir nektet ombordstigning mot sin vilje, kan det utløse rett til
standarderstatning og forpleining/assistanse, jf. EU-forordning 261/2004 artikkel 4.

Det er ubestridt at klager ikke fikk reise med Norwegian på DY1640 den 29. desember
2021 fra Oslo til Edinburgh.

EU-forordning 261/2004 artikkel 2 bokstav j) definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Basert på fremlagt dokumentasjon var det krav om negativ koronatest for innreise til
Edinburgh på tidspunktet for klagers reise. Dette er ikke omtvistet. 

I forholdet mellom flyselskapet og passasjeren er det passasjeren som er ansvarlig for å
oppfylle de nødvendige innreisekravene.

Kravet om negativ koronatest er blant annet begrunnet i behovet for å hindre/begrense
smittespredning ved reise på tvers av landegrenser. Slik nemnda tolker det må testen
som fremlegges derfor kunne etterprøves på et vis. Ifølge nettsidene til myndighetene
i UK (fremlagt av klager) kan testen være "a self-administered test with video or photo
verification". Slik nemnda tolker dette vil dette f.eks. være en situasjon hvor en i samråd
med lege/testpersonell (over video eller bilde) får bekreftet resultatet med en form
for attest. Sett i lys av hensynene bak reglene kan ikke nemnda se at det er rimelig
å tolke det på en annen måte, og nemnda mener at det klart ikke er tilstrekkelig at
man fremlegger et bilde av en negativ test, som ikke knyttes til passasjeren.  Nemnda
bemerker også at Norwegian uansett ikke kan anses ansvarlig for informasjonen som gis
på ulike myndigheters hjemmesider.

Når det gjelder informasjonen på Norwegian sine egne hjemmesider mener nemnda
at klager ikke oppfylte disse. Det står her at resultatet må være på engelsk, fransk eller
spansk. Nemnda mener dette tydelig gir uttrykk for at testen må underbygges med et
form for dokument (attest). 

Basert på ovenstående kan ikke nemnda anbefale at klager gis medhold. Klager
har imidlertid rett på refusjon av refunderbare skatter og avgifter på de ubenyttede
flybillettene. Nemnda anbefaler at Norwegian refunderer dette dersom det ikke allerede
er gjort.

Vedtak

Transportklagenemnda anbefaler at Norwegian refunderer refunderbare skatter og
avgifter på ubenyttede billetter (dersom ikke allerede gjort). Utover dette kan ikke
nemnda anbefale at klager gis medhold.