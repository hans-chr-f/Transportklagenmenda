Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00268

Tjenesteytere
Eurowings

Klager har i det vesentlige anført

Klager skulle reise fra Amsterdam til München den 12. desember 2017 kl 18.35. Han
hadde leid bil som skulle hentes ved ankomst. 

Flyet ble forsinket til kl 22.00, og da klager ankom München lufthavn like over midnatt var
leiebilselskapet stengt. Klager måtte derfor leie ny bil hos noen andre, pris 160 euro. 

Klager krever standarderstatning 250 euro i henhold til EU-forordning 261/2004, samt
refusjon av utgift til ny leiebil, 160 euro.

Tjenesteyterne har i det vesentlige anført
Eurowings har ikke avgitt uttalelse til nemnda. Til klager har flyselskapet i det vesentlige
anført:

EW1835 ble forsinket som grunnet medisinsk nødsituasjon ombord på tidligere flyvning.
Hendelsen er som følge av dette ikke kompensasjonsberettiget.

Nemnda bemerker

Flyselskapet Eurowings har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager kom mer enn tre timer forsinket frem til sitt
endelige bestemmelsessted München. Han krever nå standarderstatning.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Eurowings har som nevnt ikke avgitt uttalelse til nemnda. Til klager har flyselskapet uttalt
at EW1835 ble forsinket som følge av en medisinsk nødsituasjon ombord på en tidligere
avgang. Uttalelsen er imidlertid ikke nærmere forklart eller dokumentert. Flyselskapet
har følgelig ikke godtgjort at forsinkelsen skyldtes en ekstraordinær omstendighet som
ikke kunne vært unngått. Klager har da rett til standarderstatning på 250 euro.

Klager anfører at han tapte forhåndsbetalt leiebil i München. Standarderstatningen er
ment å dekke både økonomisk og ikke-økonomisk tap. Standarderstatningen overstiger
leiebilutgiftene (160 euro). Disse utgiftene må anses dekket av standarderstatningen.

Vedtak

Transportklagenemnda - fly anbefaler at Eurowings betaler standarderstatning til klager
med 250 euro.