Vedtak i Pakkereisenemnda

Sammendrag

Krav om nytt cruise eller full refusjon.

Dato
16.06.2022

Saksnummer
2022-00778

Tjenesteytere
Havila Kystruten

Klager har i det vesentlige anført

Klagen gjelder en pakkereise for to personer på cruise med MS Havila Capella Bergen -
Kirkenes - Bergen i perioden 21.03.2022 - 01.04.2022. Totalpris 74 820 kroner.

Klager bestilte reisen den 28.01.2022 da prisen på cruiset var redusert i forhold til prisen
i desember da de først prøvde å bestille reisen. Kabinen var på 45 m2 med en egen
terrasse på 15 m2. 

Klager skriver at de bestilte denne kabinen for å ha mye egentid på kabinen og
boblebadet var en av hovedgrunnene til at de valgte den store kabinen da de ønsket å
sitte utendørs i boblebadet og se vakker natur gli forbi. Boblebadet virket bare i 4 dager. 

Klager har blant annet anført følgende: 
Klager hadde 7 netter uten søvn fordi skyvedøren i garderoben smalt frem og tilbake,
minibarskuffen gikk ut og inn hele tiden og ventilasjonen på soverommet virket ikke.
På torsdagen begynte en slags metall skranglelyd utenfor klagers vindu, men ingen ting
ble gjort før mandag, den 9. dagen av reisen, etter at klager hadde hatt en samtale med
hotell sjefen. Klager ga beskjed om at peisen ikke virket, den ble ordnet, men virket bare
noen dager. Vinduene vasket klager selv da de var enormt skitne. De ble først vasket av
betjeningen etter 8 dager, og da skulle klager snart av båten. Utsikten fra sengen hadde
vært kjempeflott, men vinduene var skitne hele reisen da klager ikke kom til for å vaske
de, noe antageligvis heller ikke personalet gjorde, for de ble forble skitne hele turen.
Lyset på badet var dårlig. 

Klager mener at de ikke har fått det de betalte for. Klager valgte en slik kabin pga. at de
kunne sitte i boblebadet hver dag og nyte naturen. Klager fikk brukt det 4 ganger. Videre
ville de nyte utsikten og komforten i sin store kabin med peis og ro, men arbeidsfolk gikk
ut og inn. Feilene burde vært rettet før klager kom om bord. Klager skriver at mange
av personalet tydelig var syke, og det var ikke greit å ha så mange folk ut og inn av sin
kabin. 

Klager skriver at de fikk 7 netter uten søvn, kun 4 netter med ordentlig søvn, og at turen
ble et mareritt. I tillegg var det en hel del andre ting som gjorde turen lite hyggelig, og
mye av det de leste på Havila Kystrutens nettsider om turen var feil informasjon.

Etter å ha mottatt tilsvaret fra Havila har klager anført at årsaken til at de krever 100 %
kompensasjon var at boblebadet kun virket i 4 dager, aircondition på soverommet virket
ikke før dag 7 og skranglelyden som gjorde det umulig å sove og som ikke forsvant før
dag 9. 

Klager har følgende kommentar til det Havila skriver om at de fullførte hele reisen.:
"Hadde vi visst at det skulle vare hele reisen, så hadde vi jo aldri reist, og hadde vi ikke
trodd de ville ordne problemene, så hadde vi også forlatt skipet underveis nordover. Men
for oss var det en selvfølge at det ville bli ordnet. Da vi begynte å mistenke noe annet, var
vi langt nord, og det ville som sagt tidligere blitt store merkostnader ved å komme seg
hjem. Det er ganske øde der oppe. Vi gikk av båten i Florø istedet for Bergen.".

Klagers krav: En ny tur i samme type lugar eller refusjon av reisens pris, 74 820 kroner.

Det vises for øvrig til korrespondanse fra klager.

Tjenesteyterne har i det vesentlige anført
Havila Kystruten skriver at reisen var på 11 dager fra Bergen til Kirkenes t/r, klager
fullførte hele reisen og skipet var fullt operasjonelt. Klager betalte totalt 74 820 kroner
og hadde lugartype Lighthouse Suite www.havilavoyages.com/nb/skipene/lugarer/
presidential-suiter med alle måltider om bord og fordelspakken Havila Gold inkludert
www.havilavoyages.com/nb/skipene/havilafood-stories/havila-gold

Havila Kystruten erkjenner at det var diverse mangler knyttet til klagers lugar som de
mener klager har rett til et minnelig prisavslag for. Havila Kystruten anfører at alle andre
fasiliteter om bord var operasjonelle og leverte i henhold til deres normale operasjon. 

Havila Kystruten har tilbudt klager refusjon av 50 % av innbetalt beløp, tilsvarende
37 410 kroner som de mener er et generøst tilbud basert på totaliteten og mangler
spesifisert i klagers reklamasjon. Flere av klagers tilbakemeldingene går på hva personell
har sagt og gjort, der personell har en annen versjon av dette, noe som i liten grad kan
dokumenteres og Havila Kystruten finner det derfor vanskelig å vektlegge dette. Havila
Kystruten avviser klagers påstand om at store deler av personalet var syke.

Havila Kystruten AS har tilbudt å kompensere klager med 37 410 kroner som tilsvarer 50
% av reisens pris. 

Det vises for øvrig til korrespondanse fra Havila Kystruten AS.

Nemnda bemerker

Klagen gjelder en pakkereise for to personer på cruise med MS Havila Capella Bergen -
Kirkenes - Bergen i perioden 21.03.2022 - 01.04.2022. Totalpris 74 820 kroner.

Klager reklamert på en rekke forhold særlig knyttet til lugaren de bodde i. Det anføres at
de hadde flere netter uten søvn knyttet til skyvedøren i garderoben smalt frem og tilbake,
minibarskuffen gikk ut og inn hele tiden og ventilasjonen på soverommet virket ikke.
Peisen på lugaren virket kun i enkelte dager. Boblebadet kunne også bare brukes i fire av
elleve dager. Vinduene var skitne noe som hindret utsikt. Lyset på badet var dårlig. 

Pakkereisenemnda mener forholdene samlet sett utgjør en mangel etter
pakkereiseloven og det skal utbetales et forholdsmessig prisavslag. Nemnda mener at
50 % av reisens pris er et rimelig nivå etter omstendighetene av de påberopte forhold.
Reklamasjonen gjelder fortrinnsvis for forhold i lugaren. Pakkereisenemnda anbefaler at
tjenesteyter utbetaler prisavslag på 37 410 kroner som de allerede har tilbudt.

Vedtak

Pakkereisenemnda anbefaler at klager ikke gis medhold.