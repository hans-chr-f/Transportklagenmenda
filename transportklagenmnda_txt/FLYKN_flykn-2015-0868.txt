Vedtak i Transportklagenemnda - Fly

Sammendrag

Krav om refusjon av ny flybillett

Dato
12.07.2016

Saksnummer
0868/15F

Tjenesteyter
Norwegian Air Shuttle ASA

Klager har i det vesentlige anført:

Klager hadde bestilt reise fra Oslo til St. Petersburg 19. juni 2015 kl. 09:20 med DY1090. Hun
hadde retur med Estonian Air 25. juni 2015 kl. 16:40.

Da klager sjekket inn på Gardermoen, ble hun stoppet fordi hun ikke hadde visum eller
et invitasjonsbrev. Hun prøvde å forklare at hun ikke trengte visum siden hun er ukrainsk
statsborger. Klager ringte det ukrainske konsulatet i Norge. Konsulen bekreftet ovenfor
Norwegian at klager ikke trengte visum. Det samme fremkommer av den Russiske ambassade
sine nettsider.

Ved innsjekk ble det aldri spurt etter hennes returbillett eller nevnt opphold på inntil 90 dager.

Det endte med at klager ikke fikk reist.

Klager krever refusjon av billettkostnader og togbilletter til og fra Gardermoen.

Det vises for øvrig til klagers brev.

Norwegian har i det vesentlige anført:

Ukrainsk statsborger trenger ikke visum til Russland med mindre de skal være i Russland
lengere enn 90 dager. Klager presenterte kun utreisebillett og hadde av den grunn manglende
papirer. Klager ble derfor nektet å reise.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegian sitt brev.

Nemnda bemerker:

Passasjerene plikter selv å sørge for å ha nødvendige reisedokumenter herunder visum.
Manglende visum kan føre til at passasjeren ikke får reise inn i vedkommende land.
Flyselskapet er ansvarlig for å kontrollere at passasjerene har nødvendige reisedokumenter.
Dersom selskapet tar med passasjerer som ikke har papirene i orden, kan selskapet bli ilagt
en bot av vedkommende land. Selskapet må videre besørge retur av passasjeren.

Nemnda legger på bakgrunn av de foreliggende opplysninger til grunn at klager, som er
ukrainsk statsborger, ikke trengte visum til Russland for opphold av en varighet på mindre enn
90 dager.

Klagers utreise var 19. juni kl. 09.20. Det fremgår av fremlagt bestillingsbekreftelse at klager
hadde hjemreise den 25. juni 2015. Klager trengte således ikke visum. Nemnda finner det
sannsynlig at Norwegian ikke spurte klager om returbillett. Klager hadde returbillett, og det
er ingen grunn til å tro at hun ikke ville ha vist denne dersom det hadde blitt spørsmål etter
den. Returbilletten var kjøpt inn en måned tidligere. Nemnda er av den oppfatning at klager
uberettiget ble nektet ombordstigning. Det gir rett til en standarderstatning på 250 euro, jf. EU
forordning 261/2004 artikkel 4.

Klager fikk ikke benyttet utreisebilletten. Hun ble så vidt nemnda forstår, heller ikke
omrutet senere. Hun har da rett til refusjon av den ubenyttede Norwegian- billetten.
Utgifter til togbillett og eventuelt ubenyttet returbilletten med Estonian Air inngår i
standarderstatningen, jf. forordningen artikkel 12.

Vedtak:

Transportklagenemnda-fly anbefaler at Norwegian utbetaler en standarderstatning på 250
euro samt refunderer utgiften til Norwegian-billetten.

Vedtaket var enstemmig.