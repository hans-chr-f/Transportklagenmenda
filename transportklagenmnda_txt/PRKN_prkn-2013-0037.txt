Vedtak i Pakkereisenemnda

Sammendrag

Saken gjelder jaktreise til Polen.

Dato
18.09.2013

Saksnummer
37/13P

Tjenesteyter
Safari Managment

Sakens dokumenter ble lagt frem.

Klager: X

Turarrangør: Safari Managment

Antall reisende: 12

Reisens pris: 18.900,- pr stk

Tidsrom: 221112 - 261112

Saken gjelder:

Saken gjelder jaktreise til Polen.

Klager, på vegne av et reisefølge på 12 personer, anfører at de ikke fikk den reisen som
fremgikk av ordrebekreftelsen. Jaktområdet var endret, innlosjeringen var enklere
enn oppgitt, jaktområdets kvalitet var vesentlig dårligere enn forespeilet og dårlig
organisert bestilling hos flyselskapet påførte deltagerne ekstrautgifter.

Med henvisning til reisebetingelsenes bestemmelse om avlysning av arrangementet
kreves det full refusjon. For hver enkelt deltager er kravet kr.18.900 + kr.1839 - til sammen
kr.20.739,-.

Safari Management har bekreftet at jakten ikke foregikk i det opprinnelig avtalte
revir. Dette skyldtes at Safaris polske arrangør informerte om endringen først etter
at ordrebekreftelsen var sendt. Forbehold om endringer var tatt og deltagerne ble
informert om dette kort tid før avreise. De to revirene er omtrent på samme størrelse
med de samme dyrene og samme antall. Det reviret deltagerne fikk, er kvalitetsmessig
minst like bra og de to revirene er like kjente og anerkjente.

Endringen medførte også endring av innkvarteringen, som ble av noe lavere standard, men
bedre lokalisert. Det erkjennes imidlertid at det foreligger mangler etter pakkereiseloven, at
det er reklamert i tide og at deltagerne har krav på prisavslag. Det bestrides at det foreligger
hevingsrett. Reisen ble ikke avlyst og reisebetingelsenes bestemmelse om dette får ikke
anvendelse.

Heller ikke pakkereiselovens bestemmelse om heving kan få anvendelse.

Dette gjelder selv om det foreligger brudd på garantien om henholdsvis 117 skudd eller 42
felte dyr.

Kompensasjonen for brudd på garantien er regulert i avtalen - nemlig 120 euro per dyr som
ikke oppfylles. Prisavslaget kan passende settes til 30 %.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Opplysninger i kataloger og på nettsider etc. inngår som en del av
avtalen. Mangler kan gi rett til prisavslag. Hvis det foreligger vesentlige mangler og formålet
med reisen av den grunn blir vesentlig forfeilet, kan det være grunnlag for heving av avtalen.

Det er erkjent av Safari Management at det foreligger mangler ved reisen både på grunn av
endring av reviret og fordi endringen medførte dårligere innkvartering.

Safari henviste opprinnelig til reisevilkårenes bestemmelse om avlysning av reisen og hevdet
at det derigjennom var tatt forbehold om endringer.

Nemnda forstår det slik at denne anførsel nå er frafalt og går derfor ikke nærmere inn på
dette. Også anførselen om at det var reklamert for sent, er nå frafalt.

Safari er enig i at det er grunnlag for prisavslag, som de mener bør settes til 30 % av reisens
pris. Realiteten i deltagernes krav er heving av avtalen og full tilbakebetaling av reisens pris.
Nemnda legger til grunn at det revir de ble tildelt ikke hadde samme jaktmessige kvalitet
som det avtalte revir. Nemnda viser i denne sammenheng til at det ble oppnådd under
halvparten av antall dyr og skudd sammenlignet med det garanterte antall. Nemnda finner
likevel at pakkereiselovens betingelser for heving ikke er oppfylt - nemlig at det foreligger
vesentlige mangler og at formålet med reisen av den grunn ble vesentlig forfeilet. Selv om det
muligens kan sies å foreligge vesentlige mangler i forhold til avtale og forutsetninger, finner
ikke nemnda at formålet med reisen av den grunn ble vesentlig forfeilet.

Etter reisebetingelsene er det gitt en garanti for antall felte dyr og med et garantert beløp
per manglende felling. Nemnda finner det mest hensiktsmessig å fastsette et prisavslag
per deltager som inkluderer både denne garantien og dekning av påførte utgifter i
forbindelse med transporten i tillegg til det generelle prisavslaget for manglene i forhold til
pakkereiseloven. Nemnda forstår klagers brev av 22. mars 2013 og advokat Brochs brev av
15. april på vegne av turarrangøren slik at begge parter en innforstått med at prisavslaget
fastsettes som et samlet beløp per deltager.

Nemnda fastsetter etter en helhetsvurdering det samlede prisavslag til kr.10.000,- per person.

Vedtak:

Reklamasjonsnemnda anbefaler at det gis et prisavslag på totalt kr.10.000,- per person.

Vedtaket var enstemmig.