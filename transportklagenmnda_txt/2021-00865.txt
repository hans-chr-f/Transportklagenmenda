Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
20.09.2021

Saksnummer
2021-00865

Tjenesteytere
Skyss

Klager har i det vesentlige anført

Klager ble ilagt gebyr 30. april 2021. Klager forklarer at han under sin utdanning har vært
vant til å ha månedsbillett og hadde billett kontinuerlig i åtte måneder. Klager har ikke
tatt buss under covid-19 pandemien. 

Klager anfører at han hadde hastverk for å rekke bussen denne dagen og rakk ikke kjøpe
billett før vekterne stoppet han. Klager forklarer at han samarbeidet med vekterne og
anfører at han fikk beskjed at han kom til å få pengene tilbake av Skyss dersom han
klagde på gebyret. Klager forklarer at siden vekteren sa det, valgte klager å ikke betale
gebyret på stedet.

Klager viser til innsendt dokumentasjon i saken. 

Klager krever frafall av gebyret. Subsidiært krever klager en reduksjon av gebyret på
grunn av at vekteren lurte klager.

Tjenesteyterne har i det vesentlige anført
Klager ble ilagt gebyr 30. april 2021 for manglende billett og Skyss kan ikke se at dette er
gitt urettmessig.

Når noen får gebyr opplyser vekter om at man kan betale gebyr på stedet eller få tilsendt
faktura. Det siste har en høyere kostnad (administrasjonstillegg). De opplyser også at
man har mulighet til å klage på eventuelle gebyr, om en kunde er uenig i ileggelsen. 

Skyss finner ikke grunnlag for frafall av gebyr.

Nemnda bemerker

Klager ble ilagt gebyr 30. april 2021 fordi han ikke kunne fremvise gyldig billett under
billettkontrollen.

Det fremgår av Skyss sine transportvilkår punkt 3 at den reisende skal kjøpe billett før
eller ved påstigning, og er selv ansvarlig for å inneha gyldig billett under hele reisen.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Nemnda legger således til grunn klagers egen forklaring om at han ikke rakk til å kjøpe
billett før ombordstigning, og vilkårene for å ilegge gebyr var dermed til stede. 

Klager har anført at han hadde hastverk for å rekke bussen denne dagen og rakk ikke
kjøpe billett før vekterne stoppet han.

Nemnda bemerker at det er den reisendes ansvar å ha gyldig og validert billett før
påstigning på bussen. Videre bemerker nemnda at gebyrreglene er objektive og gebyr
ilegges uavhengig av om vedkommende hadde ment å ikke kjøpe billett eller ikke. 

Nemnda finner ikke at det er grunnlag for å anbefale at gebyret frafalles. Det er av
hensyn til reiseforetakenes behov nødvendig å ha en konsekvent praksis. Reisende
påberoper en rekke årsaker til at billetter ikke er kjøpt blant annet dårlig tid, sykdom
og stress. Nemnda har i en rekke saker lagt til grunn at slike årsaker ikke gir grunnlag
for å anbefale at gebyret frafalles selv om ileggelsen av gebyr oppleves som en streng
reaksjon.

Hva gjelder informasjonen klager hevder å ha fått fra kontrolløren, kan ikke nemnda
se at dette vil gi grunnlag for at gebyret skal kunne frafalles eller reduseres, da klager
uavhengig av dette ikke kunne fremvise gyldig billett. Klager valgte selv å ikke betale
gebyret på stedet.

Vedtak

Transportklagenemnda finner ikke å kunne anbefale at klager gis medhold.