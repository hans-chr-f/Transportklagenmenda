Vedtak i Transportklagenemnda - Fly

Sammendrag

Krav om standarderstatning ved forsinkelse.

Dato
14.09.2017

Saksnummer
2016-01034

Tjenesteytere
Norwegian

Klager har i det vesentlige anført

Klager skulle reise fra Haugesund via Oslo til Riga 25. august 2016. Norwegians flyvning
DY183 fra Haugesund til Oslo ble forsinket, og klager mistet sin videreforbindelse til Riga.
Klager kontaktet et reisebyrå, og fikk bestilt nye billetter med SAS fra Oslo via København
til Palanga, da det ikke gikk noen fly til Riga på dette tidspunktet. 

Klager har på ovennevnte bakgrunn fremsatt krav om standardkompensasjon på 250
euro pr. person, totalt 750 euro for tre passasjerer. 

Tjenesteyterne har i det vesentlige anført
Norwegians flyvning DY183 fra Haugesund til Oslo 25. august 2016 ble forsinket med to
timer 25 minutter. Flymaskin LN-NHE ble ved ankomst til Haugesund utsatt for kollisjon
med fugl. Det var denne maskinen som skulle operere DY183. Tekniker ble flydd inn for
inspeksjon før maskinen kunne benyttes. Norwegian viser til fremlagt dokumentasjon. 

Flyselskapene er unntatt fra å utbetale erstatning etter EU-forordning 261/2004 i de
tilfeller hvor forsinkelsen er under tre timer. De er også unntatt fra sin erstatningsplikt
i de tilfeller hvor forsinkelsen er forårsaket av en ekstraordinær omstendighet som ikke
kunne vært unngått selv om alle rimelige tiltak ble truffet. Norwegian anfører at kollisjon
med fugl må være en slik ekstraordinær omstendighet som fritar flyselskapene for sitt
erstatningsansvar etter EU-forordningen. 

Norwegian avviser på ovennevnte bakgrunn klager krav om standardkompensasjon. 

Nemnda bemerker

DY183 fra Haugesund til Oslo den 25. august 2016 ble forsinket med to timer og 25
minutter. Dette førte til at klager mistet sin videreforbindelse til Riga, og hun ankom
reisemålet over 14 timer forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nummer 3, jf.
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen til Oslo at flyet kolliderte med en fugl under landing
på vei til Haugesund. Flyet måtte derfor kontrolleres av en tekniker. Det vises til fremlagt
dokumentasjon.

I EU-domstolens dom av 4. mai 2017 (C-315/15, EU:C:2017:342) er det fastslått at
kollisjon mellom et luftfartøy og en fugl skal omfattes av begrepet "ekstraordinære
omstendigheter" som er omhandlet i forordningen artikkel 5 nummer 3. Det fremgår
av dommen at en kollisjon mellom et fly og en fugl hverken etter sin karakter eller
opprinnelse er et ledd i luftfartsselskapets alminnelige aktivitetsutøvelse, og ligger
utenfor luftfartsselskapets faktiske kontroll da kollisjonen ikke er uløselig forbundet med
fartøyets funksjonsmåte.  

Dommen legger videre til grunn at det kan være flere ansvarlige, herunder flyselskapene,
som må treffe nødvendige foranstaltninger for å hindre birdstrike, jf. avsnittene 39 og
40. Domstolen krever videre at det foretas en individuell vurdering av om flyselskapet
"rent faktisk var i stand til direkte eller indirekte å treffe forebyggende forholdsregler
for å nedsette eller forhindre kollisjonsrisikoen med fugler", jf. avsnitt 44. Flyselskapet
har bevisbyrden for at det har truffet de rimelige forholdsreglene det har kunnet i det
enkelte kollisjonstilfellet, jf. avsnitt 47. 

Nemnda har i etterkant av EU-domstolens dom bedt Luftfartstilsynet gi en generell
kommentar om hva som teknisk sett kan forventes av tiltak fra flyselskapenes side for
å unngå kollisjon med fugl. I en uttalelse av 14. september 2017 fra Luftfartstilsynet
fremgår det at besetningen trenes på håndtering av kollisjoner med fugl om det skjer
i lufta, samt på teknisk ivaretakelse på bakken. På forhånd får pilotene informasjon
om fugletetthet på og omkring rullebane og i inn- og utflyvingsområdet. Det fremgår
videre av uttalelsen, med videre henvisning til uttalelse fra Luftdyktighetsseksjonen, at
det er umulig å unngå at kollisjoner med fugl skjer. Det er ingen tekniske metoder eller
innretninger som kan fjerne risiko for dette, og flyplassoperatøren er den enhet som
kan ha en viss kontroll gjennom skremsler, eksterminering eller stengning av flyplass.
Luftfartstilsynet vurderer at kollisjon med fugl er et fenomen som må sidestilles med
værforhold. 

Nemnda legger etter dette til grunn at flyselskapet ikke hadde mulighet til å sikre seg
mot kollisjonen. Nemnda kan ikke se at forsinkelsen kunne vært unngått selv om alle
rimelige tiltak var truffet. 
Nemnda kan derfor ikke se at klager har krav på standarderstatning etter forordningen. 

Klager har krevd dekket sine utgifter til omruting. Nemndas flertall, flyselskapenes
representanter og nemndsleder, mener at disse ikke skal dekkes av flyselskapet, da
klager selv valgte å avbryte reisen i Haugesund og kjøpte alternative billetter. Norwegian
har derfor ikke fått anledning til å omrute passasjeren. 

Mindretallet, forbrukerrepresentantene, kan ikke se at Norwegian har kommet med et
omrutingstilbud. Det var klart i Haugesund at klager ikke ville nå sin sluttdestinasjon og
hadde en sammenhengende billett. 

Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.