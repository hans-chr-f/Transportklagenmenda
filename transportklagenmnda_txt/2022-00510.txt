Vedtak i Transportklagenemnda - Fly

Sammendrag

Krav om refusjon av setegebyr grunnet ruteendring.

Dato
17.06.2022

Saksnummer
2022-00510

Tjenesteytere
SAS

Klager har i det vesentlige anført

Den 22. mars 2021 bestilte klager (to personer) flybilletter fra Alicante til Bergen for reise
den 6. november 2021 med SAS' direktefly SK4730. Pris kroner 2 390 for to personer,
inkludert setegebyr kroner 358 (plass ved nødutgang). 

Den 23. juli mottok klager epost fra SAS med informasjon om at flyvningen var endret
til å gå via København. Klager er lang og har en kunstig hofte, han er derfor avhengig
av god benplass ombord i flyet. Han kontaktet SAS, men de kunne ikke skaffe plass ved
nødutgang på de nye avgangene.  

Flyturen ble svært smertefull og ubehagelig for klager. Reisen tok mer enn seks timer
mot direkteflyvningen som kun tar tre timer og 40 minutter. 

Klager krever refusjon av flybilletten eller full refusjon av setegebyret, samt skatter og
forsinkelsesrente fra 22. mars 2021.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført. 

SAS ønsker å refundere setegebyret klager betalte for å sitte ved nødutgang på SK4730.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. Nemnda legger etter dette klagers anførsler
til grunn. 

Basert på sakens opplysninger legger nemnda til grunn at klagers flyvninger mellom
Alicante og Bergen ble kansellert mer enn 14 dager i forveien. Klager har derfor ikke rett
på standarderstatning i henhold til EU-forordning 261/2004 artikkel 5 nummer 1 bokstav
c punkt i). Dette er heller ikke krevet. 

Forordningen er imidlertid ikke til hinder for ansvar på annet grunnlag, jf. forordningen
artikkel 12.

Klager krever refusjon av flybilletten inkludert skatter. Da flybilletten er benyttet i sin
helhet kan ikke nemnda se at klager har krav på refusjon av denne. Klager skal ikke reise
gratis.

Klager krever videre refusjon av setegebyr.

SAS har tilbudt seg å refundere setegebyret til klager. Nemnda anbefaler at SAS
refunderer setegebyret dersom dette ikke allerede er gjort.   

Klager har i tillegg krevd forsinkelsesrenter. I henhold til forsinkelsesrenteloven § 2
kan en fordringshaver kreve rente etter forsinkelsesrenteloven når kravet ikke innfris
ved forfall. Renten løper fra forfallsdag når denne er fastsatt i forveien, og ellers fra 30
dager etter at fordringshaveren har sendt skyldneren skriftlig påkrav med oppfordring
om å betale. Nemnda kan basert på fremlagt dokumentasjon ikke se at det er fastsatt
noen forfallsdato i forveien, og mener at rentene må beregnes 30 dager etter kravet ble
fremsatt. Kravet ble fremsatt den 23. juli 2021. Forsinkelsesrenter løper derfor fra 23.
august 2021.

Vedtak

Transportklagenemnda anbefaler at SAS refunderer setegebyret dersom dette ikke
allerede er gjort, samt forsinkelsesrente. Nemnda kan ikke anbefale at klager gis
medhold utover dette.