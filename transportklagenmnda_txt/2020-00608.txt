Vedtak i Transportklagenemnda - Fly

Sammendrag

Krav om refusjon av ny billett grunnet mistet videreforbindelse.

Dato
01.12.2020

Saksnummer
2020-00608

Tjenesteytere
Ticket
Air France
Safair

Klager har i det vesentlige anført

Den 31.januar/1. februar 2020 skulle klager med reisefølge (til sammen to personer)
reise fra Bergen til Durban via Paris og Johannesburg. Billettene var kjøpt gjennom
reisebyrået Ticket. Involverte flyselskap i bookingen på utreisen var Air France og Safair.

Da klager var i Johannesburg snakket hun med Ticket, da det tok så lang tid gjennom
passkontrollen og å få bagasjen at klager visste hun kom til å miste videreforbindelsen.
Klager fikk beskjed om å snakke med Safair om å bytte til et senere fly. Av Safair ble
klager avslått med at hun ikke hadde en fleksibel billett. Det var ikke flere ledige fly
før veldig sent. Klager skulle i bryllupsmiddag og valgte derfor å ikke kjøpe ny billett
av Safair. Hun kjøpte istedetfor billetter med British Airways. Klager har bemerket at
dersom hun hadde fått tilbud om neste fly eller lignende ville hun selvfølgelig valgt dette.
Klager krever refusjon av de nye billettene.

Tjenesteyterne har i det vesentlige anført
Ticket har anført følgende:

Ticket har kun formidlet en flyreise og er ikke avtalepart. Kunden har mistet en
videreforbindelse ettersom det tok lang tid i passkontrollen.  Hendelser på reisen
er utenfor Ticket sin kontroll. Ticket avslår kundens krav om refusjon av billetter på
egenhånd.

Flyselskapet Safair har fremmet et midlertidig tilsvar hvor de etterspør mer
informasjon om klagen. De har ikke fremmet ytterligere tilsvar etter å ha mottatt
instruks fra Transportklagenemndas sekretariat om hvordan benytte og få tilgang til
saksdokumentene via portalen på www.reiselivsforum.no 

Air France har anført følgende: 

Air France forstår det som at klager mistet sin videreforbindelse FA282 med Safair fra
Johannesburg til Durban grunnet lange køer i sikkerhetskontrollen og bagasjebåndet.
Klager kontaktet Safair som informerte dem om at det ikke var mulig å få ombookinen
som passet for klager. Klager kjøpte med dette nye flybilletter med British Airways og
søker refusjon av disse.

Etter å ha sjekket sine systemer ser Air France at deres flyvning AF990 fra Paris landet
syv minutter før oppsatt rutetid. Air France ser det derfor som at hendelsen (den
mistede videreforbindelsen) skyldtes årsaker utenfor Air France sin kontroll og ikke noen
forsinkelse hos Air France. Air France vil med dette ikke erkjenne noe ansvar i dette
tilfellet.

Air France ønsker å klargjøre at klager kjøpte sine opprinnelige billetter gjennom
reisebyrået Ticket. Det er reisebyrået som før reisen har ansvaret for å informere
passasjeren om eventuelle formaliteter, som nødvendigheten av å plukke opp bagasje
ved transfer.

Nemnda bemerker

Ved kansellering eller forsinkelse som medfører at passasjeren mister sin
videreforbindelse på gjennomgående billett har en etter EU-forordning 261/2004 rett på
omruting, jf. artikkel 8. 

I følge klagers bookingbekreftelse var mellomlandingen i Johannesburg på 1 time og
40 minutter. Air France har fremlagt at klagers fly fra Paris til Johannesburg landet 7
minutter før oppsatt rutetid, og nemnda legger dette til grunn. Nemnda kan med dette
ikke se at den mistede videreforbindelsen skyldtes noen forsinkelse på forutgående
flyvning og klager har derfor ikke krav på omruting etter EU-forordningen. 

Nemnda må vurdere om Ticket, Air France elle Safair skal holdes ansvarlig på alminnelig
erstatningsrettslig grunnlag. 

Nemnda kan ikke se at Ticket, Air France eller Safair har opptrådt uaktsomt i dette
tilfellet. 

Minimum connection time i Johannesburg er 60 minutter når flyvningen er internasjonal
til internasjonal, og 90 minutter når flyvningen er internasjonal til nasjonal (som i dette
tilfellet). Klagers flyvning hadde en connection time på 100 minutter, som altså ikke er i
strid med minimum connection time i Johannesburg for denne flyvningen.

Nemnda mener på ovenstående grunnlag at hverken Ticket, Air France eller Safair kan
stilles ansvarlig for klagers utgift til nye flybilletter til Durban.  

Dersom det ikke er allerede er gjort anbefaler nemnda imidlertid at selskapene i samråd
refunderer eventuell refunderbar sum, inkludert skatter og avgifter, på den ubenyttede
strekningen mellom Johannesburg og Durban. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler ikke at klager gis medhold.