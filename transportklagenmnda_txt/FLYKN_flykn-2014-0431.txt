Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2014

Saksnummer
431/14F

Tjenesteyter
Vueling

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Barcelona den 19. september 2013 kl. 16:00 med VY8539. Mer
enn to uker før avgang fikk klager beskjed om at avgangen var kansellert. Hun ble booket om
til samme avgang dagen etter.

Klager krever standarderstatning i henhold til EU-forordning 261/2004. Videre krever klager
refusjon av hotell i Oslo fra 19. - 20. september, kroner 250.

Det vises for øvrig til klagers brev.

Vueling har i det vesentlige anført:

Den 19. august 2013 informerte Vueling klager om denne endringen. Hun fikk tilsendt en e-
post med all nødvendig informasjon.

Vueling kan dessverre ikke imøtekomme klagers krav.

Det vises for øvrig til Vuelings brev.

Nemnda bemerker:

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent. Nemnda legger
således til grunn at flyselskapet har anledning til å endre avgangstidene.

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 jf. artikkel 7 med mindre
flyselskapet informerer om endringen minst to uker før planlagt avgangstid.

Klager ble informert om endringen mer enn to uker før planlagt avgangstid. Kanselleringen gir
følgelig ikke rett til standarderstatning etter forordningen.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette i vilkårene.

Klager ble påført utgifter til hotell med 250 kroner.

Vedtak:

Transportklagenemnda - fly anbefaler at Vueling utbetaler 250 kroner.

Vedtaket var enstemmig.