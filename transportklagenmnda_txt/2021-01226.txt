Vedtak i Transportklagenemnda - Fly

Sammendrag

Krav om erstatning for skadet bagasje.

Dato
15.12.2021

Saksnummer
2021-01226

Tjenesteytere
Qatar Airways

Klager har i det vesentlige anført

Klager reiste fra Sulaimaniyah til Oslo via Doha med Qatar Airways den 8. april 2021 med
QR437 og QR175. Da klager ankom Gardermoen oppdaget han at kofferten hans var blitt
skadet under transporten. Skallet på bunnen på kofferten var sprukket.

Klager rapporterte skaden ved ankomstservice og mottok en skaderapport.

Klager har vært i kontakt med leverandør av kofferter som har anslått
gjenanskaffelsesverdien på kofferten til å være kroner 899.

Klager har mottatt kroner 507 i erstatning fra flyselskapet, men mener dette beløpet er
for lavt.

Klager krever kroner 1 800 med fradrag av kroner 507.

Tjenesteyterne har i det vesentlige anført
Qatar Airways har ikke avgitt uttalelse til nemnda angående skaden på klagers koffert.

Til klager har flyselskapet bekreftet at de har erstattet klagers koffert med USD 62.

Nemnda bemerker

Nemnda legger til grunn at klagers koffert ble skadet mens den var i flyselskapets
varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Klager har ingen kvittering på kjøp av kofferten, men har opplyst at kofferten ble
kjøpt i 2019 for USD 170. Klager har fremlagt bekreftelse fra leverandør om at
gjenanskaffelsesverdien på kofferten er kroner 899 i 2021, året da skaden oppstod.
Basert på bekreftelse fra leverandøren legger nemnda til grunn en gjenanskaffelsesverdi
på 899 kroner. 

Fra utgangspunktet på 899 kroner gjøres det, i tråd med fast nemndspraksis, et
skjønnsmessig fradrag for slitasje på 10 % per år, altså et fradrag på 20 % i dette tilfellet.
Dette utgjør 179,8 kroner. 

Nemnda mener derfor at klager har krav på totalt 719,2 kroner i erstatning. 

Klager har allerede mottatt erstatning fra flyselskapet på 507 kroner. Nemnda anbefaler
derfor at flyselskapet utbetaler ytterligere 212,2 kroner til klager.

Vedtak

Transportklagenemnda anbefaler at Qatar Airways utbetaler 212,2 kroner til klager.