Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.11.2013

Saksnummer
247/13F

Tjenesteyter
British Airways

Krav om standarderstatning grunnet forsinkelse.

Klager har i det vesentlige anført:

Klager skulle reise fra Bergen til New York via London den 23. mars 2013. BA757 fra Bergen
til London ble forsinket slik at klager mistet sin videreforbindelse. Klager stod i kø i mer enn 8
timer, før de ble booket om til å reise via Paris dagen etter. Det ble kun delt ut vann og kjeks i
ventetiden. Klager ankom New York mer enn et døgn forsinket.

Etter ankomst Heathrow på returen den 1. april med BA184, måtte passasjerene vente om
bord i en time før de slapp ut. Dette medførte at klager igjen mistet sin videreforbindelse, og
åtte timers venting på neste fly til Bergen.

Klager krever 600 euro for hver av hendelsene.

Det vises for øvrig til klagers brev.

British Airways har i det vesentlige anført:

BA757 ble forsinket som følge av dårlige værforhold. Klager ble innlosjert på hotell, fikk utdelt
matvoucher og ble booket om til neste ledige avgang, i henhold til EU-forordning 261/2004.

BA184 fra New York til London den 1. april landet i henhold til ruteplanen, men passasjerene
kom forsinket ut av flyet som følge av at en av passasjerene skadet seg, og ambulanse måtte
tilkalles. British Airways kan ikke holdes ansvarlig for at en passasjer snubler i trappen på
vei ut av flyet. Klager mistet sin videreforbindelse, og ble booket om til neste ledige avgang i
henhold til gjeldende regler.

Hendelsene var utenfor British Airways kontroll. Klager ankom bestemmelsesstedet mer
enn tre timer forsinket både på ut- og hjemreisen. Dom C-581/10 og C-629/10, Nelson mot
Lufthansa, sier at et flyselskap er kompensasjonspliktig dersom en forsinkelse er på mer
enn tre timer, med mindre det kan godtgjøre at hendelsen var forårsaket av ekstraordinære
omstendigheter. British Airways viser til fremlagte rapporter som viser at hendelsene var
ekstraordinære og utenfor flyselskapets kontroll, og at British Airways dermed ikke er
kompensasjonspliktig.

British Airways ønsker av godvilje å gi klager et reisegavekort på GBP 150, men kan dessverre
ikke imøtekomme klagers krav utover dette.

Det vises for øvrig til British Airways brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012 (C581/10).

Nemnda legger på bakgrunn av de foreliggende opplysninger til grunn at forsinkelsen på
utreisen skyldtes værforholdene på Heathrow og restriksjoner i luftrommet.

Nemnda legger videre til grunn at forsinkelsen på hjemreisen var enn følge av at en person
ble skadet i flytrappen. Nemnda kjenner ikke til de nærmere omstendigheter, men de
foreliggende opplysninger underbygger ikke i tilstrekkelig grad at British Airways kan lastes for
uhellet.

Nemnda er av den oppfatning at så vel forsinkelsen på utreisen som hjemreisen skyldtes
ekstraordinære omstendigheter som ikke kunne vært unngått selv om alle rimelige tiltak var
truffet. Forsinkelsene gir etter dette ikke rett til standarderstatning etter EU-forordningen.

Ved forsinkelser skal flyselskapet tilby måltider og forfriskninger som står i rimelig forhold
til ventetiden. Det fremgår av annen klage på samme flygning at det ble delt ut sandwiches/
wraps. Det er vanskelig for nemnda å vurdere om tilbudet klager fikk var tilstrekkelig eller ikke.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.