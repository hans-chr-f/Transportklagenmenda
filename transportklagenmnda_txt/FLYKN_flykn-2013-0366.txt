Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.12.2013

Saksnummer
366/13F

Tjenesteyter
Tyrkiareiser

Krav om standarderstatning grunnet forsinkelse.

Klager har i det vesentlige anført:

Klager skulle reise fra Haugesund til Antalya den 10. mai 2013 kl. 20:25 med TI7518. Flyet ble
over 19 timer forsinket.

Den lange ventetiden og mangel på informasjon var slitsomt for klager som reiste med små
barn. Klager stiller seg kritisk til den dårlige flytypen som ble benyttet.

Klager krever standarderstatning i henhold til EU-forordning 261/2004.

Det vises for øvrig til klagers brev.

Tyrkiareiser har i det vesentlige anført:

TI7518 ble forsinket grunnet problemer med flyets totalvekt. Som følge av dette måtte bagasje
lastes av flyet, som igjen førte til at besetningens arbeidstid gikk ut.

Passasjerene fikk tilbud om hotell eller transport til/fra hjemsted. Ny avgangstid neste dag,
med ankomst Antalya 16 timer forsinket.

Forsinkelsen er ikke kompensasjonsberettiget i henhold til EU-forordning 261/2004 da
hendelsen var utenfor flyselskapets kontroll.

Flytypen Tyrkiareiser benytter er sertifisert i henhold til internasjonale krav.

Alle passasjerer fikk refundert en dagsandel av reisens pris, på bakgrunn av Alminnelige vilkår
for Pakkereiser.

Tyrkiareiser kan ikke imøtekomme klagers krav utover det som allerede er utbetalt.

Det vises for øvrig til Tyrkiareisers brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med mer enn 16 timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10). Bevisbyrden
påligger flyselskapet. Bevis vil i tillegg til forklaringer være tekniske logger, flight plan, rapport
fra operational control center mv.

Tyrkiareiser har innhentet informasjon fra flyselskapet. Denne godtgjør etter nemndas
vurdering ikke at forsinkelsen skyldtes en ekstraordinær omstendighet som ikke kunne
vært unngått selv om alle rimelige tiltak var truffet. Forsinkelsen gir etter dette rett til en
standarderstatning på 400 euro per person. Til fradrag går kr 1.980 dersom det er utbetalt,
jf. forordningen artikkel 12, der det fremgår at det skal foretas en samordning mellom
standarderstatning og annen erstatning.

Vedtak:

Transportklagenemnda - fly anbefaler at klagerne gis en standarderstatning på 400 euro per
person. Til fradrag går kr 1.960 dersom det er utbetalt.

Vedtaket var enstemmig.