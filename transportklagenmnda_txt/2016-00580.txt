Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.03.2017

Saksnummer
2016-00580

Tjenesteytere
Widerøe

Klager har i det vesentlige anført

Klager skulle reise fra Trondheim til Manchester via Bergen den 19. februar 2016 kl. 17:00
med ankomst kl. 20:45. WF511 fra Trondheim ble kansellert, og klager ble booket om
til ny avgang via Oslo samme kveld, med overnatting på Gardermoen. Klager ankom
Manchester dagen, omtrent 12 timer forsinket. 

Klager krever standarderstatning 250 euro i henhold til EU-forordning 261-2004.

Tjenesteyterne har i det vesentlige anført
WF511 ble kansellert som følge av kraftig turbulens som forårsaket skade på flyet, det
vises til fremlagt dokumentasjon.

Widerøe kan ikke imøtekomme klagers krav.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261 / 2004 artikkel 5 og 7.

Flyselskapet Widerøe har opplyst at den aktuelle flygningen ble kansellert fordi flyet
var blitt skadet av kraftig turbulens.  Selskapet har fremlagt en log som viser at flyet ble
skadet på vei til Molde flyplass kl 1545 19.02.2016, og at reservefly ikke var tilgjengelig på
dette tidspunktet. 

Teknisk svikt eller skade er som hovedregel ingen ekstraordinær omstendighet.
Værforhold kan være det. Dette må vurderes konkret.

Slik flertallet - lederen og forbrukerens representanter - ser det er ikke teknisk svikt eller
skade som følge av vanskelige værforhold som her, en ekstraordinær omstendighet
selv om svikten eller skaden har oppstått plutselig. Nemnda viser til kommisjonens
retningslinjer i 2016 / C 214 / 04 punkt 5.2. Slik svikt eller skade anses uløselig knyttet
til flyselskapets normale aktivitet. Etter retningslinjene vil det bare være enkelte
fabrikasjonsfeil eller skader på flyet som følge av sabotasje- eller terrorhandlinger som
omfattes. 

Ettersom klageren ble 12 timer forsinket som følge av kanselleringen, anbefaler nemnda
at Widerøe betaler henne en standarderstatning på 250 euro.

Mindretallet - flyselskapenes representanter - ser værforholdene som utløsende faktor
til kanselleringen. Dette er en ekstraordinær omstendighet som ikke utløser rett til
standarderstatning.

Vedtak

Transportklagenemnda - fly anbefaler at Widerøe betaler standarderstatning til klageren
med 250 euro.