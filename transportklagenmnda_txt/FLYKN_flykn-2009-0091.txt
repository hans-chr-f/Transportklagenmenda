Vedtak i Transportklagenemnda - Fly

Sammendrag

Klager krever EU-kompensasjon på EUR 600 x 3 på grunn av kansellering.

Dato
24.03.2010

Saksnummer
91/09F

Tjenesteyter
TAP Portugal

Klager krever EU-kompensasjon på EUR 600 x 3 på grunn av kansellering.

Klager har i det vesentlige anført:

Klager og hans familie skulle 30. januar 2009 reise fra Natal til Lisboa med Tap Portugal, med
TP146. Flyvningen ble kansellert pga tekniske problemer med flyet som skulle fra Lisboa til
Natal den samme dagen. Kanselleringen ble opplyst først da de reisende ankom flyplassen på
avreisedagen. Klagerne ble ombooket til avreise neste dag 31. januar kl 18.50 med TP146. De
ble innkvartert på hotell i Natal.

De reisende ankom bestemmelsesstedet Trondheim, den 1. februar kl 18.00, ett døgn etter
opprinnelig plan.

På grunn av kanselleringen krever klager kompensasjon i følge EU-forordningen 261/2004 akt.
5. pkt. 1, på totalt EUR 1.800 for de tre reisende.

Flyselskapets anførsel om at de ikke er ansvarlig fordi kanselleringen skyldtes en teknisk feil,
kan ikke føre frem. Tekniske svikt vil normalt være flyselskapets ansvar og anses ikke som
ekstraordinær omstendighet.

TAP Portugal har i det vesentlige anført:

Tap Portugal beklager sterkt det inntrufne, og de konsekvenser kanselleringen fikk for
den videre reise for klagerne. Men i følge EU-forordningen 261/2004 art. 5.3 skal ikke et
transporterende flyselskap være pålagt å betale erstatning i samsvar med art. 7 dersom det
kan godtgjøre at innstillingen skyldes ekstraordinære/ uforutsette omstendigheter som ikke
kunne vært unngått selv om alle tiltak var truffet og sikkerhetsmessige forhåndsregler var
fulgt. Som i dette tilfellet som skyldes uforutsett teknisk svikt, se ettersendt vedlegg, teknisk
rapport fra TAPs tekniske avdeling.

TAP Portugal avslår kravet fra klagerne.

Nemnda bemerker:

EU forordning 261/2004 fastsetter regler for erstatning ved bl.a. kansellering. Dersom enighet
ikke oppnås mellom passasjer og flyselskap, kan passasjeren bringe saken inn for et dertil
opprettet klageorgan.

Det fremgår av forordningens artikkel 16 nr 1 at det er klageorganet i den medlemsstat
flyvningen skulle ha gått fra, som er rett klageorgan. Dersom flygningen skulle ha gått fra en
tredjestat til en medlemsstat, er det medlemsstatens klageorgan som skal behandle saken.

Den aktuelle tvist gjelder flygning fra Brasil til Portugal. Tvisten må således bringes inn for
klagemyndigeten i Portugal.

Vedtak:

Klagen avvises.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Rolf Forsdahl, Reiselivsdirektør HSH