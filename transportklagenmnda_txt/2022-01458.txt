Vedtak i Transportklagenemnda - Fly

Sammendrag

Full refusjon for utlegg som følge av forsinket bagasje.

Dato
28.03.2023

Saksnummer
2022-01458

Tjenesteytere
SAS

Klager har i det vesentlige anført

Klager reiste med SAS fra Oslo til Split 20. juni 2022. Klagers bagasje ble forsinket i ca.
seks dager, og han mottok bagasjen kvelden før hjemreise. 
Klager forteller at han gjorde innkjøp av klær og andre nødvendigheter for ca. 4500 kr
på seks dager. Han forteller at han forsøkte å kontakte SAS gjentatte ganger over e-post,
telefon og chat under forsinkelsen, men at han ikke mottok svar eller veiledning. 

Klager har mottatt 2314 kr i refusjon fra SAS, og krever utbetalt det resterende beløpet.

Tjenesteyterne har i det vesentlige anført
SAS har inngitt tilsvar til nemnda. Til nemnda skriver SAS at klager allerede har mottatt
2314 NOK i erstatning for utgifter som følge av forsinket bagasje. SAS skriver at flertallet
av kjøpene klager har foretatt anses for å ha en gjenbruksverdi, og at det er gjort fradrag
i erstatning på grunn av dette. Til klager har SAS i det vesentlige skrevet det samme.

Nemnda bemerker

SAS er i henhold til luftfartsloven § 10-20 / Montrealkonvensjonen artikkel 19 ansvarlig
for tap som følge av bagasjen ikke kommer frem. Dette gjelder imidlertid ikke dersom
selskapet godtgjør at de og deres folk har tatt alle forholdsregler som med rimelighet
kan kreves for å unngå tapet eller at dette ikke har vært mulig for dem. SAS har ikke
bestridt at det er ansvarsgrunnlag i saken, og har allerede utbetalt 2314 kr i erstatning
for forsinkelsen. Spørsmålet for nemnda er om klager har lidd ytterligere tap. 

Utlegg til for eksempel klær og toalettartikler som skyldes et nødvendig behov kan
klager kreve erstattet, men klager har et ansvar for å begrense utgiftene. Klager har
fremlagt kvitteringer for innkjøp av klær, undertøy og toalettartikler over 6 dager på
totalt 3322.16 Kuna, noe som etter dagens valutakurs utgjør 4819.21 kroner. Med
unntak av en penskjorte til 779 kuna (1120 kroner), har ikke klager gått til innkjøp av dyre
merkevarer. Kjøpene fremstår som rimelige gitt forsinkelsens lengde. SAS har anført at
flere av de innkjøpte tingene vil utgjøre en restverdi for klager, slik at klager ikke bør få
full refusjon. Klageren har ikke imøtegått denne anførselen. Nemnda mener at flere av
eiendelene vil ha en verdi for klager i ettertid. Nemnda mener derfor at erstatningen bør
settes noe ned, og fastsetter beløpet skjønnsmessig til totalt 3000 kroner. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS betaler til klager kr 3000 med fradrag for
eventuelt utbetalt beløp.