Vedtak i Transportklagenemnda - Fly

Sammendrag

Klager mener å ha krav på erstatning på grunn av forsinkelsen hun fikk
på sin reise til Buenos Aires og ber flyselskapet om at erstatningen,

eventuelt godskrives neste gang hun reiser til Buenos Aires.

Dato
24.03.2010

Saksnummer
109/09F

Tjenesteyter
Lufthansa German Airlines

Klager mener å ha krav på erstatning på grunn av forsinkelsen hun fikk på sin reise til Buenos
Aires og ber flyselskapet om at erstatningen, eventuelt godskrives neste gang hun reiser til
Buenos Aires.

Klager har i det vesentlige anført:

Klager reiser hvert år til Buenos Aires. Denne klagen gjelder på flyreise fra Bergen, Flesland
med mellomlanding i Frankfurt 18. desember 2008.

Flyet fra Bergen til Frankfurt ble kansellert pga teknisk feil. Alle passasjerene var kommet om
bord i flyet, og flyet var klart til å taxe ut til rullebanen. Noe feilet, og neste halve time gikk
med til å prøve å ordne feilen. Det lyktes ikke å reparere feilen og passasjerene måtte forlate
flyet.

Flyavgangen ble kansellert pga teknisk feil. Klager ble ombooket til Oslo og så til Frankfurt. Av
den grunn rakk ikke klager sin videre forbindelse til Buenos Aires. Forsinkelsen påførte klager
mange timers ekstra venting før hun kom fram Buenos Aires. Klager skulle videre fra Buenos
Aires til Mar del Plata med buss. Her måtte hun vente i 6 timer. På grunn av ombookingen
kom ikke klagers bagasje fram. Klager ble lovet at bagasjen skulle leveres henne neste dag i
Mar del Plata, noe som ikke skjedde, den kom ført dagen deretter, da hadde hun reist videre
til Cordoba. Det ble for klager ett døgn lenger reise og en uke uten bagasje.

Klager krever kompensasjon.

Lufthansa har i det vesentlige anført:

Lufthansa beklager at klagers reise ble betraktelig lengre en planlagt på grunn av
flykansellering, som følge av uforutsett teknisk svikt. Lufthansa vedlikeholder sine fly i
samsvar med produsentens spesifikasjoner og lovens bestemmelser. Allikevel kan problemer
oppstå, og i en situasjon som denne er flyselskapets plikt å gi oppfølgingsytelser i følge EU-
forordningen. I dette tilfellet at flyselskapet ombooker sine passasjer, og dekker kostnader til
mat og hotell der det er nødvendig.

Siden denne hendelsen skjedde på grunn av tekniske forhold og som ikke ville ha vært mulige
å forhindre selv om alle rimelige tiltak var iverksatt, kan ikke Lufthansa imøtekomme klagers
krav om kompensasjon. Lufthansa vil dekke utgifter klager hadde som følge av at bagasjen var
forsinket, mot kvittering og informasjon.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Lufthansa har i dette tilfellet ikke gitt noen opplysninger om den tekniske feilen. Selskapet
har følgelig ikke godtjort at innstillingen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Klager har etter dette rett til
standarderstatning etter EU forordningen.

Nemnda anbefaler at klager gis en erstatning på 600 euro.

Vedtak:

Flyklagenemnda anbefaler at klager gis en erstatning på 600 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Vibeke Krogh Erikstad, Norwegian Air Shuttle ASA

Rolf Forsdahl, Reiselivsdirektør, HSH