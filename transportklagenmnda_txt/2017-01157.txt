Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.01.2018

Saksnummer
2017-01157

Tjenesteytere
SAS

Klager har i det vesentlige anført

Klager skulle reise fra Molde til Stokmarknes via Oslo og Bodø den 24. april 2017 kl 17.10.
SK4525 fra Molde til Oslo ble forsinket slik at klager ankom endelig bestemmelsessted
mer enn tre timer forsinket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4525 ble forsinket 2 timer og 20 minutter grunnet dårlige værforhold i Oslo. Til tross
for forsinkelsen rakk klager sin videreforbindelse fra Oslo med SK4124 da også denne
var forsinket som følge av værforholdene. Klager mistet sin videreforbindelse fra Bodø til
Stokmarknes med Widerøe kl 20.50, og ble booket om til neste morgen kl 07.00. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

SAS har fremlagt dokumentasjon med forklaring som viser at SK4525 fra Molde til
Oslo ble forsinket grunnet kraftig snøvær i Oslo. Dokumentasjonen viser at snøværet
medførte store forsinkelser grunnet endrede slot tider og restriksjoner i luftrommet
regulert av ATC. SAS kunne ikke gjort noe for å forhindre værforholdene. Nemnda legger
dermed til grunn at selskapet har truffet alle rimelige tiltak for å redusere forsinkelsen.

Klager hadde videreforbindelse fra Oslo til Bodø og videre til Stokmarknes. Da SK4124
til Bodø også var forsinket grunnet værforholdene rakk klager denne. Han mistet sin
videreforbindelse fra Bodø til Stokmarknes kl. 20.50 og ble booket om til påfølgende
morgen kl 07.00. Nemnda anser dette etter forholdene å være innen rimelig tid.

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.