Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
23.05.2022

Saksnummer
2022-00165

Tjenesteytere
SAS

Klager har i det vesentlige anført

Klager (to personer) hadde bestilt en t/r reise fra Oslo til Gazipasa for reise 31. august -
30. september 2021. Dagen klager skulle reise hjem mottok hun en epost fra SAS med
informasjon om at SK4774 fra Gazipasa til Oslo var kansellert, og at hun var booket om
til å reise med Türkish Airlines påfølgende dag via Istanbul. Klager ankom Oslo 23 timer
forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

SK4774 ble kansellert den 3. september og klager ble booket om med Türkish Airlines til
å fly den 1. oktober. Hendelsen er ikke kompensasjonsberettiget da klager ble informert
om ruteendringen mer enn 14 dager før avreise.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. Til klager har flyselskapet uttalt at SK4774
ble kansellert mer enn to uker før avreise.  

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. 

SAS har som nevnt ikke avgitt uttalelse til nemnda. Flyselskapet har følgelig ikke godtgjort
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, eller at klager ble informert om ruteendringen mer
enn to uker før avreise. Klager har etter dette rett på standarderstatning 400 euro per
person i henhold til EU-forordning 261/2004 artikkel 5 nummer 1 bokstav c punkt i).

Vedtak

Transportklagenemnda anbefaler at SAS utbetaler 400 euro per person.