Vedtak i Transportklagenemnda - Fly

Sammendrag

Krav om standardkompensasjon og refusjon av nye flybilletter ved
kansellering. Spørsmål om anvendelsen av EU-forordning 261/2004 artikkel 12.

Dato
29.08.2019

Saksnummer
2018-03997

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY629 fra Bergen (BGO) til Oslo lufthavn
(OSL) 22. juli 2018 kl. 20.00. Flyvningen ble kansellert, og klager måtte kjøpe nye
flybilletter. På denne bakgrunn har han fremsatt krav om standardkompensasjon i
henhold til EU-forordning 261/2004 på 250 euro, samt refusjon av sine utgifter til nye
billetter med 206,50 euro.

Tjenesteyterne har i det vesentlige anført
Som følge av kanselleringen av Norwegians flyvning DY629 fra Bergen til Oslo 22. juli
2018, har selskapet imøtekommet klagers krav om standardkompensasjon i henhold til
EU-forordning 261/2004 på 250 euro. 

Passasjeren har også fremsatt krav om refusjon av utgifter til nye flybilletter til
205,50 euro. Norwegian har allerede refundert klagers ubenyttede Norwegian-billett.
Selskapet har i denne forbindelse at det fremgår av EU-forordningens artikkel 12 at
standardkompensasjonen skal trekkes fra erstatning fra annet grunnlag. Dersom
passasjeren har mottatt EU-kompensasjon, men også har krav på erstatning på annet
grunnlag, men EU-kompensasjonssummen overstiger den andre kompensasjonen,
utbetales kun EU-kompensasjon. 

Norwegian har på denne bakgrunn avvist klagers ytterligere krav om billettrefusjon.

Nemnda bemerker

Norwegians flyvning DY629 fra Bergen til Oslo 22. juli 2018 ble kansellert. Klager har
mottatt standardkompensasjon på 250 euro. Spørsmålet i saken er om klager også har
krav på refusjon av sine utgifter til nye flybilletter til 206,50 euro. 

Nemnda kan ikke se at klager har dokumentert de nevnte utgiftene. Det er ikke vedlagt
hverken billett, reisekvittering eller kontoutskrift som viser at klager har blitt trukket
beløpet på 206,50 euro for kjøp av nye flybilletter. Nemnda kan dermed ikke se at klager
kan få medhold i dette kravet.

Vedtak

Transportklagenemnda - fly anbefaler ikke at klager gis medhold.