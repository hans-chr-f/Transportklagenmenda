Vedtak i Transportklagenemnda - Fly

Sammendrag

Krav om full refusjon av Plus Pro-billetter ved avbestilling.
Klager oppgraderte billettene fra Go før avbestilling.

Dato
14.10.2021

Saksnummer
2021-00796

Tjenesteytere
SAS

Klager har i det vesentlige anført

Klager hadde bestilt en reise for seg selv og to medpassasjerer mellom Stavanger og
London. Utreisen var med SK4627 den 13. mars 2020, mens hjemreisen var med SK4628
den 16. mars 2020. Som følge av koronarestriksjonene valgte klager å ombooke reisen
før avreise til november 2020. Han oppgraderte da samtidig billettene fra SAS Go til
SAS Plus Pro, slik at han fritt kunne avbestille eller endre billettene igjen ved en senere
anledning.

Klager opplyser om at han i juni 2020 valgte å kansellere billettene. Han anfører at han
sjekket nøye på forhånd at han ville få pengene igjen for billettene. Klager stiller seg
kritisk til at han kun har fått refundert beløpet for selve oppgraderingen og refunderbare
skatter og avgifter. Han viser til at det på SAS' nettsider står at SAS Plus Pro-billetter
vil bli fullt ut refundert ved avbestilling. Han anfører at han ville ha valgt å motta
en verdikupong i stedet dersom han hadde visst at han ikke ville få full refusjon av
billettene. Det vises til klagers øvrige anførsler i fremlagt dokumentasjon.

Klager krever full refusjon av de tre billettene, pålydende totalt 11 148 kroner.

Tjenesteyterne har i det vesentlige anført
SAS har i det vesentlige anført følgende:

Som klager skriver, kansellerte klager bestillingene sine selv. Klagers bestillingshistorikk
viser at billettene ble kansellert via SAS’ nettside den 22. mai. Videre viser fremlagt kopi
av logg over kansellerte flyvninger grunnet covid-19-pandemien at SK4627 ble kansellert
den 2. november 2020. Følgelig var ikke SK4627 innstilt da klager kansellerte reisen.

I og med at klager hadde kjøpt en ikke-refunderbar billett, bestrider SAS kravet, med
henvisning til selskapets generelle befordringsmidler og billettregler artikkel 4.1.3 og
4.1.4. a, som klager aksepterte ved billettkjøpet.

I henhold til de nevnte artiklene plikter SAS å tilbakebetale refunderbare tilleggsavgifter,
som er myndighetspålagte, når passasjeren kansellerer en flybillett som ikke er
refunderbar.

Som klagers fremlagte refusjonsoversikter viser, har SAS refundert totalt 2472 kroner
(824 kroner x 3).

SAS viser for øvrig til EU-kommisjonens veiledning i forbindelse med covid-19-
pandemien, punkt 2.2:
«The EU’s passenger rights regulations do not address situations where passengers
cannot travel or want to cancel a trip on their own initiative. Whether or not a passenger
is reimbursed in such cases depends on the type of ticket (reimbursable, possibility to
rebook) as specified in the carrier’s terms & conditions.»

De nevnte reglene gjelder uavhengig av om SAS kansellerer en flyvning i ettertid. Der en
passasjer har kansellert billetten sin, foreligger det ikke lenger noen avtale eller gyldig
billett som passasjeren kan påberope seg overfor SAS, uavhengig av om SAS kansellerer
flyvningen i ettertid.

Klager anfører at han før billettene ble kansellert, oppgraderte billettene sine til SAS Plus
Pro. Han var da av den oppfatning at oppgraderingen ville føre til at han ville motta full
refusjon av både de opprinnelige billettene og oppgraderingen. For oppgraderingen
betalte han et tillegg i billettprisen på 96 kroner, i tillegg til 169 kroner i skatter og
avgifter. Klager fikk altså refundert hele billettutgiften, pluss skatter og avgifter, som han
betalte for oppgraderingen, i tillegg til de refunderbare skattene og avgiftene på den
opprinnelige billetten, noe som utgjør totalt 824 kroner per billett.

På bakgrunn av dette kan ikke SAS imøtekomme klagers krav om full refusjon av de
opprinnelige billettene.

Nemnda bemerker

Saken gjelder krav om full refusjon av billetter ved avbestilling etter oppgradering.

Fordelene med oppgraderinger knytter seg normalt til gratis bagasje, måltider, fast-track
o.l. 

I utgangspunktet hadde klager i dette tilfellet en ikke-refunderbar billett. 

Klager har vært av den oppfatning at han ved å oppgradere billettklasse, til SAS Plus Pro
billetter, ville ha samme rettigheter som dersom han opprinnelig hadde kjøpt billett i
denne klassen. Dersom dette medførte riktighet, ville klager hatt krav på full refusjon. 

I vilkårene for oppgradering av billetter kommer det imidlertid frem at billettvilkårene vil
være de samme som for originalbillett hva gjelder kansellering, endringsgebyr og andre
vilkår. 

SAS har ikke fremlagt dokumentasjon på at klager er blitt gjort kjent med vilkårene for
oppgradering før oppgraderingen ble gjennomført.  

Klager har på sin side heller ikke undersøkt om det foreligger egne vilkår for
oppgradering. 

Nemnda mener derfor at begge parter er å bebreide for denne misforståelsen, og at
ansvaret derfor må deles. 

Nemnda anbefaler at SAS utsteder en voucher for en verdi tilsvarende det opprinnelige
tilbudet på voucher som SAS fremsatte til klager, fratrukket det som allerede er
refundert.

Vedtak

Transportklagenemnda anbefaler at SAS utsteder en voucher for en verdi tilsvarende
det opprinnelige tilbudet på voucher som SAS fremsatte til klager, fratrukket det som
allerede er refundert.