Vedtak i Transportklagenemnda - Fly

Sammendrag

Krav om refusjon av billetten grunnet kansellering i forbindelse med covid-19.

Dato
08.04.2021

Saksnummer
2020-01978

Tjenesteytere
SAS

Klager har i det vesentlige anført

Klager skulle reise fra Oslo til Malaga den 26. mars 2020 med SK4683. Denne flyvningen
ble kansellert grunnet covid-19 pandemien. Klager søkte refusjon i form av voucher,
men siden det tok så lang tid før voucheren ble sendt ut, ønsker han nå istedet kontant
refusjon.

Tjenesteyterne har i det vesentlige anført
SAS forklarer at reisen ble avbestilt av klager den 17. mars for avreise den 26. mars.
Billettverdien på voucheren er kroner 1 740, og den ble utstedt 21. august og sendt til
klager. Denne prosessen har tatt lang tid på grunn av store mengder vouchere som
skulle sendes til passasjerer.

Nemnda bemerker

Nemnda legger til grunn at klager avbestilte reisen sin den 17. mars 2020. Etter dette
tidspunktet forelå det dermed ikke lenger noen bekreftet reservasjon på de aktuelle
flyvningene, slik at EU-forordning 261/2004 ikke kommer til anvendelse, jf. artikkel 3
nummer 2 bokstav a. Klager har derfor ingen krav etter EU-forordningen selv om SAS
senere kansellerte reisen.  

I dette tilfellet har SAS og klager imidlertid inngått en avtale om at klager skulle motta en
voucher. Denne voucheren har klager mottatt, og SAS har oppfylt avtalen. 

Nemnda kan ikke se at klager har krav på omgjøring fra voucher til kontanter i dette
tilfellet. 

Nemnda anbefaler etter dette at klager ikke gis medhold.

Vedtak

Transportklagenemnda anbefaler ikke at klager gis medhold.