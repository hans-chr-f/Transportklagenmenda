Vedtak i Transportklagenemnda - Fly

Sammendrag

Krav om refusjon av utgifter grunnet for sen ankomst til gate.

Dato
10.04.2018

Saksnummer
2017-01389

Tjenesteytere
SAS

Klager har i det vesentlige anført

Klager skulle reise fra Hong Kong til Oslo via Roma den 17. april 2017. Klager ankom
Roma rundt kl 08.00. SK4714 fra Roma til Oslo skulle gå kl 12.05 og hadde boarding tid
kl 11.45. Først ble gate annonsert til nr 10, deretter endret til nr 8. Klager satte seg ned
mellom disse gatene, som ligger rett ved siden av hverandre, i tilfelle det skulle komme
flere endringer. 

Kl 11.45 gikk klager og stilte seg i køen, etter en stund viste det seg at hun hadde stilt seg
i køen på gate 10. Hun gikk deretter til gate 8, og fikk der beskjed om at hun var for sent
ute og at gaten nå var stengt. 

Klager stiller seg kritisk til at hun ikke ble ropt opp. Hun befant seg like ved gate og ikke
på noe tidspunkt hørte hun navnet sitt over høyttaleranlegget. Klager befant seg ved gate
i tide og mener hun urettmessig har blitt nektet ombordstigning. Klager måtte ta inn på
hotell og kjøpe ny billett til dagen etter.

Klager krever sine utgifter refundert, kroner 5 315,31.

Tjenesteyterne har i det vesentlige anført
Punktlighet er viktig for et flyselskap, det er derfor nødvendig å sette opp tidsfrister som
må overholdes. Det er passasjerens ansvar å sjekke inn i tide og møte opp ved gate før
den stenger. På flyvninger innen Europa anbefaler SAS på sine nettsider å møte ved gate
minst 20 minutter før avgang. 

I SAS systemer kommer det frem at SAS ventet i det lengste på klager. Da hun ikke møtte
ved gate ble hun off-loadet kl 11.56 og flyet tok av kl 12.05. Det vises til fremlagt utskrift
av loggen. 

SAS kan ikke se at de er skyld i at klager kom for sent til gate, og kan ikke imøtekomme
hennes krav.

Nemnda bemerker

I henhold til SAS sine nettsider må man på flyvninger innen Europa møte ved gate minst
20 minutter før avgang.  

Klager anfører selv at hun stilte seg i feil kø, og at hun derfor ankom riktig gate etter at
den var stengt. SAS anfører at da klager fremdeles ikke var møtt opp ved gate kl 11.56, 9
minutter før avgang, ble hun off-loadet. 

Flyselskapet kan avvise passasjerer som ankommer gate for sent. Hensynet til
avviklingen av flytrafikken tilsier at frister for innsjekking og fremmøte ved gate må
overholdes.

Nemnda ser det som mest sannsynlig at klageren kom for sent til gate, og anbefaler ikke
at klager gis medhold.

Vedtak

Transportklagenemnda - fly anbefaler ikke at klager gis medhold.