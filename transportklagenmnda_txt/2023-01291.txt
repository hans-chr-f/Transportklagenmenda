Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.05.2024

Saksnummer
2023-03808

Tjenesteytere
Air France

Klager har i det vesentlige anført

Klager skulle reise fra Oslo til Rabat via Paris den 30. oktober 2023 med Air France.
AF1775 med avgang fra Oslo kl 17.20 ble forsinket. Først tok det lang tid med boarding,
deretter måtte flyet til de-icing. Flyet tok av fra Gardermoen 1 time og 15 minutter
forsinket. Klager ble booket om fra Paris neste morgen, og ankom Rabat 13 timer
forsinket.

Air France skylder på værforhold, men klager mener at litt snø på Gardermoen ikke er å
anse som ekstraordinære omstendigheter. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
AF1775 ble forsinket grunnet kraftig snøvær/snøstorm på Gardermoen. Forsinkelsen
er ikke kompensasjonsberettiget i henhold til EU-forordning 261/2004, da årsaken var
ekstraordinære omstendigheter utenfor Air France kontroll. 

Flyloggen viser at AF1775 ble forsinket grunnet det dårlige værforholdet, som resulterte i
at bakkemannskapet ble svekket i sitt arbeid. 

Air France kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flertallet - bransjerepresentanten og nemndas leder - viser til at Air France har uttalt
at forsinkelsen skyldtes dårlige værforhold ved Oslo lufthavn Gardermoen. Uttalelsen
er underbygget med værrapport (METAR), logger og rapporter som viser at det var
kraftig snøvær på Gardermoen på tidspunktet. Flertallet mener at flyselskapet derved
har godtgjort at forsinkelsen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. Klager har derfor ikke har rett til
standarderstatning i henhold til EU-forordning 261/2004.

Mindretallet - forbrukerrepresentanten - finner det ikke tilstrekkelig dokumentert
at snøværet denne dagen utgjorde en ekstraordinær omstendighet som kan frita
flyselskapet for ansvar. Det er ikke fremlagt uavhengige rapporter eller uttalelser fra f eks
Avinor som underbygger at flyplassen hadde redusert kapasitet på grunn av snøværet. 

Vedtaket er truffet med dissens slik det fremgår over.

Vedtak

Transportklagenemnda kan ikke anbefale at klager gis medhold.