Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.03.2019

Saksnummer
2018-00652

Tjenesteytere
Air Baltic

Klager har i det vesentlige anført

Klager skulle reise fra Oslo til Tallinn via Riga den 23. januar 2018 kl 19.35. Flight BT154
fra Oslo til Riga ble forsinket slik at klager mistet sin videreforbindelse. Han ble booket
om og ankom endelig bestemmelsessted mer enn seks timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
BT154 ble forsinket 1 time og 56 minutter grunnet de-icing og ATC-restriksjoner
(reguleringer i slot-tider) som følge av dårlige værforhold ved Oslo lufthavn Gardermoen.
Air Baltic viser til fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor Air Baltics kontroll. 

Air Baltic kan ikke imøtekomme klagers krav.

Det vises for øvrig til Air Baltics brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Air Baltic har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Dokumentasjonen viser at flymaskinen som skulle operere klagers flygning
ble forsinket grunnet sent innkommet fly, de-icing og ATC-restriksjoner som følge av
dårlige værforhold ved Oslo lufthavn.   

Klager ble booket om og ankom endelig bestemmelsessted i overkant av seks timer
forsinket. Nemnda anser dette etter forholdene å være innen rimelig tid. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.