Vedtak i Transportklagenemnda - Fly

Sammendrag

Krav om erstatning og refusjon ved tapt videreforbindelse som følge av forsinkelse.

Dato
25.09.2019

Saksnummer
2018-03437

Tjenesteytere
Emirates

Klager har i det vesentlige anført

Klager reiste med Emirates' flyvning EK399 fra Denpasar (DPS) til Dubai (DXB) 27.
september 2018 med planlagt ankomst kl. 05.00 lokal tid. Flyvningen ble imidlertid
forsinket med to og en halv time, slik at klager mistet sin videreforbindelse med EK159 til
Oslo lufthavn (OSL) kl. 07.25 lokal tid. Hun ble booket om til samme flyvning neste dag. 

I mellomtiden ble hun tildelt hotell på Copthorne Airport Hotel i Dubai. Som en kvinne
som reiste alene følte klager seg særdeles utrygg, da hun fikk rom på bakkeplan i enden
av en lang gang. Vasken og kjøleskapet på hotellrommet fungerte ikke. Hun fikk kun en
voucher for hotell og ett måltid. I tillegg til dette pådro hun seg utgifter på totalt AED
461,73 til mat og transport i Dubai denne dagen.

På bakgrunn av det ovennevnte har klager fremsatt krav om refusjon av sine utgifter, i
tillegg til erstatning for stress og ubehag som følge av forsinkelsen.

Tjenesteyterne har i det vesentlige anført
Emirates flyvning EK399 fra Denpasar til Dubai 27. september 2018 ble forsinket med to
timer og 21 minutter. Forsinkelsen skyldtes sent innkommende flymaskin som følge av
operasjonelle årsaker og venting på avgangsklarering. Forsinkelsen ble enda lengre som
følge av tekniske problemer og en passasjer som krevde medisinsk tilsyn i Denpasar.
Klager mistet sin videreforbindelse, og ble booket om til ny flyvning til Oslo. Hun mottok
hotellovernatting i ventetiden. 

Emirates viser til at EU-forordningen ikke gjelder i de tilfeller hvor flyet går fra en flyplass
utenfor EU med et selskap som ikke er registrert i EU. Forordningen får følgelig ikke
anvendelse i dette tilfelle, slik at standardkompensasjon etter EU-forordningen ikke blir
aktuelt. 

Klager har tidligere blitt tilbudt 20 000 bonuspoeng i Emirates' bonusprogram for
hendelsen. Utover dette har selskapet avvist klagers krav om erstatning.

Nemnda bemerker

Klager reiste med Emirates fra Denpasar til Dubai. Nemnda viser til at  EU-forordningen
ikke gjelder i de tilfeller hvor flyet går fra en flyplass utenfor EU med et selskap som
ikke er registrert i EU, jf. EU-forordning 261/2004 artikkel 3 nr. 1 a og b. Forordningen
får følgelig ikke anvendelse i dette tilfelle. Eventuell standardkompensasjon etter EU-
forordningen er derfor ikke aktuelt.

Når det gjelder klagers misnøye med plasseringen på hotellet, viser nemnda til at det
bevismessig ikke er mulig å avklare forholdene under saksbehandlingen. Det er uansett
ikke grunnlag for en generell ulempeerstatning etter norsk rett.

Vedtak

Transportklagenemnda - fly anbefaler ikke at klager gis medhold.