Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr.

Dato
19.12.2019

Saksnummer
2019-01923

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1898 fra Oslo lufthavn (OSL) til Chania (CHQ)
6. april 2019. Ved ombordstigning pekte en av de ansatte på klagers håndbagasje, og
anførte at den veide for mye. Klager, som hadde veid kofferten før hun reiste hjemmefra,
forklarte at den veide langt fra ti kilo, som var øvre grense for vekt. Personalet gadd
heller ikke veie klagers koffert, men ila med en gang gebyr på kroner 750. 

Ved ankomst til Chania henvendte klager seg til innsjekkingsskranken, og ba dem veie
kofferten. Den veide da 6,8 kilo. På bakgrunn av dette har klager fremsatt krav om
refusjon av gebyret til kroner 750.

Tjenesteyterne har i det vesentlige anført
Klager skulle reise med håndbagasje og personlig eiendel fra Oslo til Chania DY1898 den
6. april 2019. Håndbagasjen ble kontrollert ved gate, og det viste seg at den oversteg
Norwegians regler for tillatt håndbagasje man kan ta med inn i kabinen. Følgende
fremgår av Norwegians hjemmesider vedrørende håndbagasje: 

"Ett kolli håndbagasje er inkludert. Du kan ta med deg ett kolli håndbagasje inn i kabinen
uten ekstra kostnader [...] 1 stk. håndbagasje: maks 55 x 40 x 23 cm. 1 liten ekstra
eiendel: maks 25 x 33 x 20 cm. Maks. totalvekt: 10 kg". 

Disse målene er satt av hensyn til sikkerhet, i tillegg til at det må være plass til all bagasje,
uten at det overfyller hattehyllene. Norwegian sine retningslinjer ble akseptert av klager
da han bestilte flybilletten, og det er passasjeren sitt ansvar å påse at bagasjen ikke
overskrider Norwegians betingelser.

Norwegians agenter tar kontroll av bagasjen, og Norwegian har ingen grunn til å betvile
deres vurdering i denne situasjonen. Norwegian har på dette grunnlag avvist klagers
refusjonskrav.

Nemnda bemerker

Klager reiste med Norwegians flyvning DY1976 fra Oslo til Chania 6. april 2019. Før
ombordstigning i Oslo ble klager ilagt gebyr for å ha hatt med seg for mye eller for stor
håndbagasje. 

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 50 x 40 x 23 centimeter, i tillegg
til at passasjeren kan medbringe en mindre, personlig eiendel. Samlet vekt kan ikke
overstige ti kilo. Det finnes en «håndbagasjemåler» der den reisende kan kontrollere om
bagasjen er innenfor tillatte mål. 

Klager har vist til at håndbagasjen veide under syv kilo, og at den ikke ble veid av
Norwegian. Hun har også forklart at hun etterspurte kvittering for betaling av gebyr, men
at hun ikke fikk dette. 

Nemnda mener at flyselskapet må ha bevisbyrden for å vise at gebyret er korrekt ilagt.
Det må forventes at flyselskapet skriver en kvittering der begrunnelsen for gebyret
fremgår, og hvor det dokumenteres at bagasjen var for stor eller for tung i henhold til
regelverket.

Nemnda kan ikke se at Norwegian har sannsynliggjort at bagasjen oversteg
begrensningene. Nemnda anbefaler derfor at gebyret refunderes.

Vedtak

Transportklagenemnda - fly anbefaler at Norwegian utbetaler til klager refusjon av ilagt
gebyr til kroner 750.