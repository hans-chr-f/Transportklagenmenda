Vedtak i Transportklagenemnda - Fly

Sammendrag

Krav om refusjon grunnet bestilt reise i feil navn.

Dato
05.06.2018

Saksnummer
2017-01818

Tjenesteytere
Tripmonster / Tripmate

Klager har i det vesentlige anført

Klager bestilte en reise for to familier, tilsammen åtte personer, på Tripmonsters nettside
for reise Trondheim - Split via Amsterdam og Zagreb for reise 8. juli 2017, med KLM og
Croatia Airlines. 
Etter at betaling var gjennomført ble det klart at billettene til tre personer i den ene
familien på fire hadde blitt bestilt med feil etternavn. Faren og de to barna hadde blitt
registrert med feil etternavn, mens moren hadde korrekt etternavn. 

Tripmonster hevdet først det ikke var tillatt med navneendring, men da klager kontaktet
KLM kunne flyselskapet forklare at navneendring var mulig mot gebyr. Først 37 dager
etter første forespørsel endret Tripmonster mening og sa billettene nå kunne endres
likevel. Men på dette tidspunktet hadde klager allerede kjøpt nye billetter til familien
(på en annen reiserute), også til moren i familien som gjerne ville reise sammen med
familien sin. 

Klager krever refusjon av de ubenyttede tre billettene med feil navn, kroner 7 398. Videre
krever hun refusjon av morens nye billett, kroner 2 692, samt differanse mellom de
ubenyttede billettene (kroner 10 090 for fire billetter) og de nye billettene (kroner 14 946
for fire billetter).

Tjenesteyterne har i det vesentlige anført
Den 25. januar 2017 bestilte klager en reise for åtte personer t/r Trondheim - Split for
reise 8. juli. 

I mai tar klager kontaktet med Tripmonster og forteller at tre av de reisende er bestilt
med feil navn. Tripmonster forklarer at navneendring ikke er tillatt på denne billettypen,
da den inkluderer to forskjellige flyselskap, KLM og Croatia Airlines.

Den 31. mai tar klager igjen kontakt med Tripmonster og forteller at hun har vært i
kontakt med KLM som sier de vil gjøre et unntak og godkjenne navneendring mot gebyr
dersom også Croatia Airlines tillater dette. Etter flere runder med begge flyselskap får
Tripmonster til slutt godkjenning til navneendring, men kun dersom det lages en ny
bestilling hvor det kjøpes nye billetter til dagens pris, så vil de gamle billettene deretter
refunderes i sin helhet. 

Prisdifferansen mellom billettene bestilt i januar og billettene som var ledige på dette
tidspunktet i mai var stor, i tillegg måtte klager ha betalt Tripmonsters serviceavgift på
kroner 500 per person, i henhold til reisebyråets regler og vilkår. Klager fant prisen for
høy og valgte å avslå tilbudet. 

Før klager fikk gjennomført bestillingen måtte hun krysse av for å ha lest regler og vilkår.
Her kommer det frem at navneendring kun er tillatt dersom flyselskapene gir tillatelse
til det, og at det er kundens plikt å sette seg inn i flyselskapenes regler. Videre kommer
det frem at det er kundens plikt å kontrollere at alle navn og all kontaktinformasjon er
korrekt i bestillingen.

Tripmonster kan ikke se å ha gjort noe galt i denne saken, og har kun forholdt seg til
flyselskapenes egne regler. Tripmonster har heller ingen autorisasjon til å gjøre unntak
ved flyselskapenes regler.    

Tripmonster kan ikke imøtekomme klagers krav.

Nemnda bemerker

Den 25. januar 2017 bestilte klager en reise for åtte personer t/r Trondheim - Split for
reise 8. juli. I mai tok klager kontakt med Tripmonster og fortalte at tre av de reisende
var bestilt med feil navn. Tripmonster svarte at at navneendring ikke var tillatt på denne
billettypen, da den inkluderte to forskjellige flyselskap, KLM og Croatia Airlines.

Noen flyselskap gir anledning til at det foretas navneendring etter bestilling, men
dette er ingen lovbestemt rett og varierer fra flyselskap til flyselskap. Før klager fikk
gjennomført bestillingen måtte hun krysse av for å ha lest regler og vilkår. Her kommer
det frem at navneendring kun er tillatt dersom flyselskapene gir tillatelse til det, og at det
er kundens plikt å sette seg inn i flyselskapenes regler. Videre understrekes det at det er
kundens plikt å kontrollere at alle navn og all kontaktinformasjon er korrekt i bestillingen.

KLM var i utgangspunktet villig til å gå  med på navneendring, men det forutsatte at
Croatia Airlines også gikk med på dette. Tripmonster hadde kontakt både med KLM og
Croatia Airlines flere ganger og fikk den 8. juni bekreftet at flyselskapene kunne tilby
navneendring, men ikke i samme bestilling da risikoen for at hele bestillingen i så fall ville
bli kansellert og at samtlige billetter ville gå tapt, var stor. KLM meddelte at selskapet
derfor måtte kjøpe nye billetter til dagens pris for de personer som det var har angitt
feil navn på, og at de i forbindelse med dette ville akseptere å refundere de opprinnelige
billettene. På dette tidspunktet hadde klager imidlertid allerede kjøpt nye billetter til
familien på en annen reiserute.

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde gjør en feil som i dette tilfellet, har hun
ingen rettigheter utover det avtalen gir anvisning på.

Nemnda forstår at det kan virke formalistisk at det ikke uten kostnad kan foretas en
rettelse av et feilskrevet navn på en flybillett. Imidlertid er reglene som nevnt over, og
nemnda kan ikke se at Tripmonster i dette tilfellet har opptrådt klanderverdig. 

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.