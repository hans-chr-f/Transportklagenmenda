Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kansellering.

Dato
13.06.2019

Saksnummer
2018-02170

Tjenesteytere
Alitalia

Klager har i det vesentlige anført

Klager med reisefølge (tilsammen fem personer) skulle reise fra Trondheim til Roma via
Amsterdam t/r den 25. juni - 8. juli 2018. 

Grunnet en feil i billettsystemet til Alitalia hadde klagers billetter blitt kansellert,
uten at han hadde blitt informert om dette på forhånd. Alitalia klarte ikke å finne
et reisealternativ og fikk derfor tilbud om full refusjon av billettene (kroner 6
250), og beskjed om å ordne nye billetter selv. Klager har i ettertid fått tilbud om
standarderstatning på 400 euro per person for kanselleringen. 

De nye billettene kostet kroner 22 818, men gikk fra Oslo, 26. juni - 9. juli. Grunnet
sommerferien var det ikke billetter å oppdrive fra Værnes. Familien måtte derfor kjøre fra
Trondheim til Oslo. Klager har pådratt seg følgende utgifter som følge av kanselleringen
som han krever refundert:

- Nye flybilletter NOK 22 818
- Transport til/fra Oslo samt parkering NOK 4 473 (NOK 3.423 for kjøregodtgjørelse og 1
050 for parkering)
- En ekstra natt på hotell 8. - 9. juli i Roma NOK 1 191
- Endring av leiebilavtale i Roma NOK 640
- Unødvendig transport til/fra Værnes, parkering Værnes, tapt arbeidsdag NOK 4 000

Totalt NOK 33 122 med fratrekk av refusjon av opprinnelige billetter NOK 6 250.

Det vises for øvrig til klagers brev samt fremlagt dokumentasjon på utgiftene.

Tjenesteyterne har i det vesentlige anført

Alitalia har ikke avgitt uttalelse til nemnda. Til klager har flyselskapet i det vesentlige
anført: 

Alitalia beklager hendelsen og har refundert klagers ubenyttede billetter. Flyselskapet
ønsker også å tilby hver passasjer 400 euro.

Alitalia er i henhold til EU-forordning 261/2004 ikke forpliktet til å utbetale erstatning for
forhåndsbetalte arrangementer. 

Alitalia har videre tilbudt klager et reisegavekort på 480 euro per person, men kan ikke
imøtekomme klagers krav utover dette.

Nemnda bemerker

Klager med reisefølge (tilsammen fem personer) skulle reise fra Trondheim til Roma via
Amsterdam t/r den 25. juni - 8. juli 2018.

Grunnet en feil i billettsystemet til Alitalia var klagers billetter blitt kansellert, uten at han
hadde blitt informert om dette på forhånd. Alitalia klarte ikke å finne et reisealternativ,
og klager fikk derfor tilbud om full refusjon av billettene (kroner 6 250), og beskjed om
å ordne nye billetter selv. Klager har i ettertid fått tilbud om standarderstatning på 400
euro per person for kanselleringen, tilsammen 2000 euro.

De nye billettene kostet kroner 22 818, men gikk fra Oslo, 26. juni - 9. juli. Grunnet
sommerferien var det ikke billetter å oppdrive fra Værnes. Familien måtte derfor kjøre
fra Trondheim til Oslo. Klager hevder å ha pådratt seg følgende utgifter som følge av
kanselleringen. Han krever disse refundert:

- Nye flybilletter NOK 22 818
- Transport til/fra Oslo samt parkering NOK 4 473 (NOK 3 423 for kjøregodtgjørelse og 1
050 for parkering)
- En ekstra natt på hotell 8. - 9. juli i Roma NOK 1 191
- Endring av leiebilavtale i Roma NOK 640
- Unødvendig transport til/fra Værnes, parkering Værnes.
- Tapt arbeidsdag NOK 4 000

Totalt NOK 33 122 med fradrag for refusjon av opprinnelige billetter NOK 6 250,
tilsammen NOK 26 872.

Bil- og parkeringsutgifter på Værnes ville påløpt om reisen var blitt gjennomført som
planlagt. Disse er dermed ikke dekningsmessige. 
Klager har også krevet dekket tapt arbeidsfortjeneste. Det er ikke fremlagt
dokumentasjon for at klager vil bli/er trukket i lønn og følgelig har hatt tapt
arbeidsfortjeneste, bare for hva lønnen netto pr dag er. Dette er etter nemndas syn ikke
tilstrekkelig bevis for lidt tap. 

Klagerne har etter dette rett til standarderstatning etter EU forordning 261/2004 artikkel
4 jf artikkel 7 med 400 euro per person.
Alitalia pliktet i henhold til forordningen å tilby klagerne omruting i medhold av artikkel
8.  Det gjorde ikke selskapet. Tvert imot ba de klager om å ordne billetter selv. Klager ble
som følge av at de selv måtte sørge for å skaffe seg en alternativ reiserute for å komme
til bestemmelsesstedet i tide, påført utgifter til nye billetter, kjøring til og parkering i Oslo,
endring av leiebilavtale, samt hotell i Roma på tilsammen NOK 22 872. Disse utgiftene
plikter Alitalia å dekke i henhold til artikkel 8 og artikkel 9 . Ytelsene kommer i tillegg til
standarderstatningen og skal i henhold til nemndspraksis ikke samordnes i medhold av
artikkel 12 nr 1, 2. punktum.

Nemnda anbefaler at Alitalia betaler til klager NOK 22 872 og i tillegg standarderstatning
med 400 euro per person, tilsammen 2000 euro.

Vedtak

Transportklagenemnda - fly anbefaler at Alitalia betaler til klager NOK 22 872 og i tillegg
standarderstatning med 400 euro per person, tilsammen 2000 euro.