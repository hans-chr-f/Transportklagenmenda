Vedtak i Transportklagenemnda - Fly

Sammendrag

Krav om standarderstatning og ekstra utgifter grunnet pilotstreik i SAS.

Dato
22.05.2023

Saksnummer
2022-02403

Tjenesteytere
SAS

Klager har i det vesentlige anført

Klager hadde billett med SAS fra Oslo til Evenes den 13. juli 2022. Det ble mottatt beskjed
om kansellering den 12. juli 2022 og fikk omruting til fredag 15. juli 2022, men denne ble
også kansellert. Klager valgte da å komme seg hjem med tog, buss og bil da han ikke ble
tilbudt flere omrutinger. 

Klager krever standarderstatning og refusjon av utgifter til ny ferje kr. 171, tog kr. 917,
tog kr 639, bilutgifter kr. 789,12, mat kr. 1650 (2 døgn á kr 825) etter statens satser. Det
er mottatt refusjon på kr. 569 fra SAS 3. oktober.

Klager har også mottatt ny utbetaling fra SAS på kr. 5278 (standarderstatning kr. 2762 og
ekstrautgifter på kr. 2516). Det er ikke utbetalt for mat.

Tjenesteyterne har i det vesentlige anført
SAS har ikke inngitt tilsvar til nemnda.

SAS har svart klager:
Vi vil overføre kr 2762, tilsvarende 250 euro, sammen med refusjon for ekstra utgifter
på kr 2516. Etter det SAS forstår har du mistet matkvitteringen, og SAS beklager si
at selskapet ikke kan imøtekomme forespørselen din om å dekke matutgiftene uten
kvitteringen.

SAS har overført totalt kr. 5728 til klager.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. 

Klager har fremmet krav mot SAS om standarderstatning, dekning av transportutgifter,
og kostgodtgjørelse (kr. 1650 tilsvarende 2 døgn á kr 825 etter statens satser). SAS har
utbetalt standarderstatning for én kansellering og dekket transportutgiftene. 

Nemnda bemerker at klager har krav på to standarderstatninger i denne saken. Det vises
til at flyvningen som klager fikk tilbud om også ble kansellert, jf. C-832/18 (Finnair) avsnitt
33 og FLYKN 2022-2125.

Det neste spørsmålet er om klager har krav på kostgodtgjørelse.

Nemnda legger til grunn at klager som følge av kanselleringen måtte benytte alternativ
transport (tog, buss, ferje og bil) for å komme seg hjem fra Oslo. Klager kom hjem ca. 36
timer senere enn han ville gjort om flyet ikke ble kansellert. Nemnda mener at utgifter
til mat og forfriskninger i denne perioden bør anses som en del av omrutingsutgiftene.
Klager har ikke dokumentert noen kostnader eller fremlagt kvitteringer, og det er klagers
faktiske kostnader - ikke satsene etter statens reiseregulativ - som erstattes. I mangel av
dokumentasjon, fastsetter nemnda utgiftene skjønnsmessig til kr. 500.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS - i tillegg til det som allerede er utbetalt - betaler
standarderstatning med 250 euro, samt dekker matutgifter med kr. 500.