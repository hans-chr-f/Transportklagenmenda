Vedtak i Transportklagenemnda - Fly

Sammendrag

Krav om refusjon av gebyr for innsjekk på flyplass.

Dato
08.04.2013

Saksnummer
688/12F

Tjenesteyter
Ryanair

Krav om refusjon av gebyr for innsjekk på flyplass.

Klager har i det vesentlige anført:

Klager hadde bestilt en reise fra Rygge til London t/r med Ryanair for reise 26. - 29. oktober
2012. Klager hadde ikke sjekket inn på internett og ble avkrevd et gebyr på 60 GBP for å sjekke
inn på flyplassen. Dette var mer enn selve billetten kostet.

Klager krever seg lurt av Ryanair og krever refundert 60 GBP.

Ryanair har i det vesentlige anført:

Ved bestilling av reise på Ryanairs nettside må man krysse av for å ha lest regler og vilkår.
Her står det at passasjerer som ikke sjekker inn online vil bli avkrevd et gebyr på 60 GBP for å
sjekke inn på flyplassen.

Ryanairs sjekk inn er tilgjengelig 15 dager før avreise. Man kan i denne perioden sjekke inn og
skrive ut boardingkort når man ønsker. Før avreise blir det i tillegg sendt ut påminnelse om
denne ordningen.

Ryanair beklager det inntrufne, men kan dessverre ikke imøtekomme klagers krav.

Nemnda bemerker:

Det fremgår av Ryanairs nettside at alle passasjerer må sjekke inn online før reisen. Det
fremgår videre at passasjerer som ikke kan vise frem sitt online ombordstigningskort på
flyplassen vil bli belastet for utskriving av et nytt ombordstigningskort med 60 euro eksklusiv
mva. per person.

Klager aksepterte Ryanairs vilkår ved bestilling av billettene.

Klager hadde ikke sjekket in online. Ryanair var følgelig i henhold til avtalen berettiget til å
kreve et gebyr for utskriving av ombordstigningskort på flyplassen.

En avtale kan helt eller delvis settes til side eller endres for så vidt det ville virke urimelig eller
være i strid med god forretningsskikk å gjøre den gjeldende, jf. avtaleloven § 36.

Nemnda er av den oppfatning at det ikke er grunnlag for å sette vilkåret til side helt eller delvis
i det en ikke kan se at vilkåret er urimelig eller at det er i strid med god forretningsskikk å gjøre
det gjeldende. Nemnda viser til at det fremkommer klart av Ryanairs informasjon at man må
sjekke inn online, og hva det koster om man likevel ikke gjør det. Nemnda legger til grunn at
det er kostnadsbesparende om alle sjekker inn online, og at tiltaket er et av flere tiltak som
gjør det mulig for Ryanair å selge rimelige billetter.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Bekkan Hansen, Norwegian Air Shuttle ASA

Anders Vattekar, Air France KLM