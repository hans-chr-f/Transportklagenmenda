Vedtak i Transportklagenemnda - Fly

Sammendrag

Krav om erstatning av utgifter til mat og telefon grunnet forsinkelse.

Dato
27.08.2010

Saksnummer
331/09F

Tjenesteyter
Norwegian Air Shuttle ASA

Krav om erstatning av utgifter til mat og telefon grunnet forsinkelse.

Klager har i det vesentlige anført:

Klager skulle sammen med sin kone reise med DY1993 fra Split til Oslo den 28. november
2009 kl 16.00. Flyet ble forsinket på grunn av tekniske problemer, en pumpe var defekt.

Da klokken ble 20.00 var ikke flyet kommet av sted. Det ble da servert en tallerkenrett med
blant annet svinekjøtt. Klagerne spiser ikke svinekjøtt. Klagerne og mange av de andre
reisende feiret sin Eid Mobarak denne dagen og de «følte» det som en fornærmelse å få
servert slik mat. Det medfører ikke riktighet at passasjerene ble tildelt matkuponger.

Flyet tok av kl 22.30 og de fikk kjøpe mat om bord. Klager synes de burde blitt tilbudt gratis
mat og drikke på grunn av forsinkelsen. De ankom forsinket til Oslo og av den grunn var han
som skulle ha hentet dem reist hjem, og de måtte da ta drosje til sentrum. Utgifter til drosje er
dekket av klagers forsikringsselskap.

Klager ønsker å få dekket sine ekstrautgifter på grunn av denne forsinkelsen. Han har ikke tatt
vare på kvitteringene, men han ønsker å få dekket kr 600.

Norwegian har i det vesentlige anført:

DY1933 fra Split til Oslo 28. november 2009 ble forsinket med 6 timer og to minutter på
grunn av uforutsette tekniske problemer med «Electric driven Hyd pump» pumpe, da flyet
landet i Split. Flyet har fulgt det vanlige vedlikeholdsprogrammet, og denne feilen oppsto helt
uforutsett og av den grunn ikke kunne vært forhindret.

Av sikkerhetsmessige årsaker ble et nytt fly sendt fra Oslo til Split for å få passasjerene til Oslo.

Norwegian mener at de i dette tilfellet har overholdt EU forordningen 261/2004 art.9, om rett
til forpleining.

Norwegian er villig til å dekke klagers utgifter til mat og telefon, men da mot kvittering. Da de
selv må dokumentere utbetalingen.

Nemnda bemerker:

Nemnda legger på bakgrunn av de foreliggende opplysninger til grunn avreisen fra Split ble
forsinket med noe over seks timer. Flyselskapet plikter i en slik situasjon å tilby passasjerene
måltider og forfriskninger som står i rimelig forhold til ventetiden. Passasjerene skal også
tilbys dekning av utgifter til to telefonsamtaler, jf EU forordning 261/2004 artikkel 9.

Det står i dette tilfellet påstand mot påstand om klagerne fikk matbilletter eller om de ble
tilbudt et måltid mat. Nemnda finner etter en samlet vurdering ikke grunnlag for å trekke
klagers opplysninger i tvil.

Nemnda har ved den videre vurdering delt seg i et flertall og et mindretall.

Nemndas flertall, lederen og forbrukernes representanter, legger til grunn at klagene
gikk til innkjøp av mat og drikke samt at de fikk utgifter til telefon.

Klagerne har ikke fremlagt kvitteringer på mat eller telefon. Sett hen til forsinkelsens lengde
og til at forsinkelsen inntraff på ettermiddags-/kveldstid finner flertallet det sannsynlig at
klagerne ble påført utgifter i den størrelsesorden de krever erstattet. Flertallet anbefaler at
klagerne gis en erstatning på kr 400.

Nemndas mindretall, flyselskapenes representanter, bemerker at Norwegian har delt
ut sjekker som kan brukes til betaling av mat og drikke under forsinkelsen, og da klager
ikke har noen kvitteringer å vise til finner mindretallet det ikke sannsynlig-gjort at
klager hadde noen utlegg.

På bakgrunn av flertallet traff nemnda slikt

Vedtak:

Flyklagenemnda anbefaler at klagerne gis en erstatning på kr 400.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøes Flyveselskap ASA