Vedtak i Transportklagenemnda - Fly

Sammendrag

Krav om refusjon av billett.

Dato
15.05.2013

Saksnummer
001/13F

Tjenesteyter
Aeroflot / Internasjonal Tours AS

Klager har i det vesentlige anført:

Den 7. juli 2012 bestilte klager en reise t/r Oslo - Damaskus via Moskva for reise 11. juli - 17.
august. Utreisen gikk som planlagt.

Dagen før returreisen ringte klager flyplassen i Damaskus for å sjekke om flyet var i rute, og
fikk da beskjed om at flyet fra Damaskus til Moskva var kansellert. Videre ble klager fortalt at
hun hadde fått en e-post den 8. august med informasjon om kanselleringen og om at hun ville
få pengene for returreisen refundert.

Klager måtte kjøpe nye billetter fra Beirut til Oslo via Moskva.

Klager har ikke mottatt noen e-post, og hun har ikke fått tilbake pengene. Hun har vært i
kontakt med Internasjonal Tours flere ganger uten å få hjelp.

Klager krever beløpet for de originale returbillettene refundert, kroner 4 500, samt
kostnadene for nye billetter fra Beirut til Oslo, USD 3 600. Videre krever hun refundert
hotellutgifter, samt kompensasjon for tort og svie, kroner 2 600.

Det vises for øvrig til klagers brev.

Aeroflot har i det vesentlige anført:

Aeroflots rute Moskva - Damaskus - Moskva ble kansellert den 5. august 2012 som følge av
den ustabile politiske situasjonen i Syria på det tidspunktet.

Aeroflot har refundert beløpet for returbilletten til agenten som utstedte billettene, det vises
til utskrift av PNR historie.

Aeroflot har oppfylt sine plikter i saken, og kan ikke stå ansvarlig for at agenten ikke har
tilbakebetalt klager pengene for de ubenyttede billettene.

Internasjonal Tours AS har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Internasjonal Tours AS ved nemndas e-post av 4. januar 2013 med frist til
15. februar 2013 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Internasjonal Tours AS har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger på bakgrunn av de foreliggende opplysninger til grunn at Aeroflot kansellerte
flygningene Moskva-Damaskus-Moskva fra 5. august 2012 som følge av den ustabile
situasjonen i Syria. Ved slike ruteendringer plikter flyselskapet å gi passasjerene beskjed om
endringen så snart som mulig. Beskjeden gis til den som har kjøpt billetten fra selskapet.
Dersom billetten er kjøpt gjennom en agent, som her Internasjonal Tours AS, går beskjeden
til agenten. Internasjonal Tours AS plikter på sin side å gi beskjed til passasjeren så snart som
mulig.

Aeroflot plikter å refundere innbetalt beløp for billetter til flygning som ikke er gjennomført.
Pengestrømmen går på samme måte som informasjonsstrømmen, dvs. fra flyselskap til agent
og fra agent til passasjeren.

Aeroflot har i dette tilfellet refundert returbilletten med kr 4.500 som er sendt Internasjonal
Tours AS. Internasjonal Tours AS plikter å betale dette beløpet videre til klager.

Endringen påførte klager ekstra utgifter. Det er sannsynlig disse ville ha blitt mindre dersom
Internasjonal Tours AS hadde gitt klager beskjed på et tidlig tidspunkt slik at klager kunne ha
innrettet seg etter endringen ved kjøp av rimeligere billetter/mer passende tidspunkter mv.
Nemnda anbefaler av denne grunn etter en skjønnsmessig vurdering at Internasjonal Tours
AS betaler klager en erstatning på 10 000 kroner.

Etter nemndas vurdering er det ikke grunnlag for krav om erstatning fra Aeroflot.

Vedtak:

Transportklagenemnda - fly anbefaler at Internasjonal Tours AS betaler 14 500 kroner til
klager.

Vedtaket var enstemmig.