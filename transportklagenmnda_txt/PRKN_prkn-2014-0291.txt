Vedtak i Pakkereisenemnda

Sammendrag

Krav om standarderstatning i henhold til EU-forordning
261/2004 på grunn av forsinkelse på hjemreisen.

Dato
02.10.2015

Saksnummer
291/14P

Tjenesteyter
Star Tour AS

Saken gjelder:

Krav om standarderstatning i henhold til EU-forordning 261/2004 på grunn av forsinkelse på
hjemreisen.

Klager har i det vesentlige anført:

Klager reiste til Sardinia i et reisefølge på totalt 5 personer, fordelt på to bestillinger.

BLX554 fra Sardinia til Oslo Lufthavn ble 15 timer og 36 minutter forsinket.

I tillegg til den kraftige forsinkelsen ble det gitt flere beskjeder om nytt utreisetidspunkt. I og
med at de reiste med et barn på to år, ble dette ekstra slitsomt. Den første beskjeden ble gitt
24.09.14 kl. 18.20 om at flyet ble forsinket til 04.15. Klager hadde allerede reist inn til Alghero
fordi de skulle levere leiebilen og dra direkte til flyplassen. De kontaktet Star Tour og fikk
beskjed om å levere leiebil og dra tilbake til hotellet for å bli hentet med buss.

Ny beskjed kl. 20.54 om at flyet skulle gå 00.00 og at de skulle bli hentet 21.45. Deretter fikk
de beskjed kl. 21.20 om at avgang var beregnet til kl. 06.15 og de ble bedt om å sjekke inn på
hotellet for natten. Nye beskjeder og vekking flere ganger i løpet av natten. Siste beskjed kl.
07.46 om at flyet hadde forventet avgang kl. 13.00.

Klager krever 1200 euro for tapt arbeid, taxi til og fra flyplass for å levere leiebil,
forhåndsbetalt mat som ikke ble servert i henhold til avtale. Ingen barnemat og
kompensasjon for tort og svie med tanke på uryddig informasjon.

Star Tour har i det vesentlige anført:

Flyforsinkelsen fra Sardinia skyldtes en teknisk feil i forbindelse med flyets frontrute. Feilen ble
spesifisert til vifte- og varmesystemet. Denne tekniske feilen oppstår svært sjelden, og delene
kontrolleres jevnlig. Det var ingen tegn til skade før avgang fra Oslo til Sardinia. Det ble forsøkt
reparert, men denne type teknisk skade lot seg ikke reparere. TUI måtte derfor få tilsendt en
ny frontrute. Dessverre har verken Star Tour eller flyselskapet noen innvirkning på slik teknisk
feil. Da denne utfordringen oppstod, ble det bestemt at det skulle settes inn et annet fly fra
Sardinia til Oslo, slik at forsinkelsen kunne gjøres så kort som mulig. Dette flyet måtte også
flys inn til Sardinia fra en annen destinasjon. På bakgrunn av dette ble BLX554 15 timer og 36
minutter forsinket.

Star Tour vedlegger en rapport fra TUIfly som bekrefter at feilen ikke kunne være unngått, og
at det ble forsøkt å løse forsinkelsen etter beste evne.

I løpet av ventetiden på Sardinia fikk klager forpleining i henhold til Star Tours reglement.
Star Tour dekker også eventuelle direkte utlegg til mat og drikke dersom klager sender
kvitteringer. Star Tour tilbyr refusjon av taxi, men kan ikke imøtekomme klagers krav om
standarderstatning etter EU-forordning 261/2004.

Innledningsvis i klagebehandlingen var det en misforståelse med hensyn til hvor mange
personer klagen gjaldt. Det er nå avklart at klagen gjelder 5 personer og to forskjellige
referansenumre.

Star Tour har avvist å betale kompensasjon i medhold av EU-forordning 261/2004, og dette
har Star Tour avvist.

Nemnda bemerker:

Nemnda legger til grunn av klagen gjelder fem personer. Forsinkelsen oppsto på hjemreisen
fra Sardinia til Oslo Lufthavn Gardermoen og ble totalt på 15 timer og 38 minutter. De
reisende har krevd erstatning etter EU-forordning 261/2004, alternativt etter pakkereiselovens
bestemmelser.

Den rett til erstatning en flypassasjer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter. Bestemmelsen tolkes strengt.

Reklamasjonsnemnda har tidligere lagt til grunn at også når det gjelder tekniske feil,
er det flyselskapet som må godtgjøre at slike feil er «ekstraordinære omstendigheter» i
forordningens forstand. Det er flyselskapet som har størst mulighet til å påvirke og forhindre
at tekniske feil oppstår. Også preventive hensyn tilsier at flyselskapet i utgangspunktet må
bære ansvaret ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldtes at «one of the cockpit
window heating was unserviceable». For å redusere forsinkelsen ble det satt inn et annet fly til
å foreta flyvningen.

Det er ikke fremlagt noen tekniske rapporter om den tekniske feilen, slik som aircraft
technical log eller workorder. Saken lar seg da ikke verifisere, og har ikke vært forelagt for
Luftfartstilsynet fordi selskapet etter oppfordring fra sekretariatet for Pakkereisenemnda i
brev datert 26. februar 2015 ikke har fremlagt noen form for dokumentasjon.

Nemnda betrakter etter dette flyselskapets opplysning om at det oppsto en uventet feil som
gikk ut over sikkerheten kun som en forklaring på at det oppsto en forsinkelse og ikke som en
dokumentasjon for at dette var en ekstraordinær omstendighet som bringer bestemmelsen i
Art.5 nr.3 til anvendelse. Som nevnt foran er det flyselskapet som skal godtgjøre at det forelå
slike ekstraordinære omstendigheter.

Forsinkelsen gir etter nemndas syn rett til erstatning etter EU-forordning 261/2004 artikkel 6
nr. 1 c) fordi forsinkelsen var på mer enn 3 timer. Erstatningen beløper seg etter artikkel 7 nr.
1 b) til 400 euro pr. person.

Reisearrangøren/flyselskapet har etter EU-forordningen et omsorgsansvar for passasjerene.
Rett til forpleining etc. fremgår av forordningens artikkel 9. Så vidt nemnda kan forstå er
dette ivaretatt, selv om gjentatte og endrede beskjeder i løpet av en natt er slitsomt for alle
involverte.

Erstatning etter EU-forordningen er ment å gi erstatning for ulemper og eventuelle utgifter
til annet enn forpleining etc. forsinkelsen har medført. De postene som er krevd erstattet må
derfor dekkes innenfor kompensasjonen etter EU-forordningen.

Vedtak:

Reklamasjonsnemnda for pakkereiser anbefaler at det gis en kompensasjon på 400 euro pr.
person, til sammen 2000 euro.

Vedtaket er enstemmig.