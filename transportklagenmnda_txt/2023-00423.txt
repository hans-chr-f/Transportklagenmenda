Vedtak i Pakkereisenemnda

Sammendrag

Krav om prisavslag grunnet hotellstandarden og bytte av hotell.

Dato
11.05.2023

Saksnummer
2023-00423

Tjenesteytere
Amisol Travel AS

Klager har i det vesentlige anført

Klagen gjelder en pakkereise for to personer Hotel Albatros Royal Grand, Sharm el
Sheikh, Egypt i perioden 16.10.2022 - 23.10.2022. Totalpris 26 390 kroner.

Klager var ikke fornøyd med:
- Hotellstandarden generelt
- Hotell

Klager har anført at Hotel Albatros Royal Grand ble fremstilt som luksuriøst og eksklusivt
med 5 stjerner. Det hotellet de kom til var en stor skuffelse og langt fra eksklusivt.

Klager skriver følgende i e-post sendt til Amisol Travel den 17.10.2022 kl. 08:54
"Dette var bare stusselig og dypt skuffende.. hotellet er ikke i nærheten av 4 stjerner
engang. Rom og bad er bare helt begredelig. Dette er ikke verdt pengene. 
Vennligst finn et hotell for oss som virkelig er 5 stjerner." 

Klagers krav: Refusjon av utlegg for bytte av hotell 9 292 kroner, taxi hotellet på 250
kroner og kompensasjon for 2 ødelagte feriedager.

Det vises for øvrig til korrespondanse fra klager.

Tjenesteyterne har i det vesentlige anført
Amisol har anført at Egyptiske myndigheter har gitt hotellet 5 stjerner for hotellets
fasiliteter og standard, noe Amisol jf. dansk lovgivning må informere om på sin nettside. 

Amisol skriver at Hotel Albatros Royal Grand er et rent og ryddig hotell for voksne som
ble renovert i 2021. Amisol har mange fornøyde gjester på hotellet hver uke. 

Selv om både Hotel Albatros Royal Grand og Hotel Rixos er klassifisert med 5 stjerner,
er hotellene ulike. Hotel Rixos som klager flyttet til er stort, dyrt, eksklusivt luksushotell.
Dersom man ønsker å flytte dit, er det mot betaling. 

Amisol Travel har skrevet følgende til klager, oversatt fra dansk: "I ditt tilfelle har du
kjøpt en reise til et helt ordinært 5-stjerners hotell, som Amisol har benyttet en lengre
periode, og som mange gjester er veldig glade for. Hotellet har hatt en oppfriskning etter
at de fikk ny eier. Det er laget ekstra loungeområder, ekstra utendørs restaurant, møbler
og fellesarealene er frisket opp, og Amisol mener standarden på hotellet er god. Man
kan alltid gå rundt og finne småting som trenger en oppfriskning, siden det er et hotell
som brukes av tusenvis av gjester per sesong. Dette er også grunnen til at hotellene
kontinuerlig oppgraderes.

Amisol viser til sin praktiske informasjon hvor følgende fremgår under informasjonen
om Egypt: I Egypt kan standarden variere mye, og det er ikke uvanlig at en lyspære kan
ha gått, eller måten hotellet er bygget på kan variere mye i forhold til det vi er vant
til hjemme. Det samme gjelder de ansatte på hotellene, da de lærer opp og ansetter
personale på en helt annen måte enn det vi er vant til hjemme. At kan også være mørke
fuger på badet, en løs flis i bassenget, eller en pære som må byttes osv. Dette gjelder alle
typer og kategorier av hotellet.

Amisol skriver at klager sammenligner hotellet med Hotel Rixos der klager bodde
året før. Dette er et av de aller beste hotellene man kan få i hele området. Amisol har
anført at deres guide ble informert om at klager ikke var fornøyd med interiøret og
beliggenheten. De to hotellene er ulike både i forhold til hotelltyper og prisklasse. Klager
fikk muligheten til å flytte og aksepterte prisen han ble informert om. 

Det vises for øvrig til korrespondanse fra Amisol Travel AS.

Nemnda bemerker

Klagen gjelder en pakkereise for to personer Hotel Albatros Royal Grand, Sharm el
Sheikh, Egypt i perioden 16.10.2022 - 23.10.2022. Totalpris 26 390 kroner.

Klagen gjelder hotellstandard og klassifisering av hotellet. 
Klagers krav: Refusjon av utlegg for bytte av hotell 9 292 kroner, taxi til hotellet på 250
kroner og kompensasjon for 2 ødelagte feriedager.

Det fremkommer av Amisol Travels tilsvar at deres hotellklassifisering er basert på
den kvalifiseringen egyptiske myndigheter har gitt hotellet og at dette baserer seg på
antall av fasiliteter og standarden på hotellet. I henhold til dansk lovgivning er derfor
tjenesteyter forpliktet til å opplyse om denne klassifiseringen. 

Slik nemnda vurderer det, fremkommer det verken av Amisol Travels tilsvar eller deres
hjemmeside, hva som er bakgrunnen for og hvordan hotellene deres er klassifisert.

Dette gjør at det, som i dette tilfellet, skapes en forventning om et 5 stjerners hotell som
er fastsatt på en alminnelig standard uten at dette i tilstrekkelig grad er opplyst om at
standarden som er vurdert, er basert på en vurdering som egyptiske myndigheter styrer
over. Samtidig har klager fått det hotellet som var avtalt ut ifra bildene på Amisol Travels
hjemmeside. 

Slik nemnda vurderer det utgjør forholdet et avvik fra avtalen og nemnda anbefaler
at Amisol Travel utbetaler erstatning skjønnsmessig fastsatt til 4 500 kroner. Nemnda
har ved vurderingen av erstatningen tatt hensyn til at hotellet klager bytter til er av en
høyere standard enn det klager kunne forvente da han kjøpte reisen. Pakkereisenemnda
anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.