Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.04.2018

Saksnummer
2017-01020

Tjenesteytere
BMI

Klager har i det vesentlige anført

Klager skulle reise fra Oslo til Aberdeen den 4. februar 2016 kl 19.10 med BM1358.
Avgangen ble kansellert og klager ble booket om til neste dag kl 09.00.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
BMI har ikke avgitt uttalelse til klager eller til nemnda vedrørende kanselleringen.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt BMI ved nemndas e-post av 22. mai 2017 med frist til 3. juli 2017
for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

BMI har ikke avgitt uttalelse til nemnda vedrørende kanselleringen. Nemndas avgjørelse
treffes på bakgrunn av de foreliggende opplysninger.

Klager har opplyst at flight BM1358 fra Oslo til Aberdeen ble kansellert og at han ble
booket om til påfølgende morgen. BMI har som nevnt ikke avgitt uttalelse og har
således ikke godtgjort at innstillingen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Dette gir klageren rett til en
standarderstatning på 250 euro.

Vedtak

Transportklagenemnda - fly anbefaler at BMI betaler standarderstatning til klageren med
250 euro.