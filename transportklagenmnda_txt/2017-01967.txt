Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
20.06.2018

Saksnummer
2017-01967

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1340 fra Trondheim (TRD) til London -
Gatwick (LGW) 9. mars 2015. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 400
euro.

Tjenesteyterne har i det vesentlige anført
Norwegians flyvning DY1340 fra Trondheim til London - Gatwick 9. mars 2015 ble
kansellert. 

Klager sendte sin første henvendelse til Norwegian 10. juli 2017. Han har derfor ikke
fremsatt sitt krav før to år og fire måneder etter at flyvningen fant sted. Norwegian er
av den oppfatning at krav om kompensasjon må rettes mot selskapet innen rimelig tid
etter at passasjeren ble klar over situasjonen. Selskapet viser til Forliksrådets avgjørelse
F2017-016909. 

Basert på Forliksrådets avgjørelse er kravet fremsatt for sent, da de legger til grunn en
klagefrist til selskapet på ett år. 

DY1340 ble kansellert som følge av pilotstreik. Flyet som skulle betjene klagers flyvning
skulle komme fra Finland, men som følge av streik blant bakkemannskapene ble flyet
strandet, I tillegg påvirket pilotstreiken i Norwegian nesten hele selskapets "short haul"-
flåte. 

Selskapet var rammet av pilotstreik i tidsperioden 26. februar til 10. mars 2015. Dette
påvirket flyvninger helt frem til 13. mars 2015. Det var ingen mulighet til å omrute
passasjerene med andre flyselskaper som følge av kapasitetsmangel. Klager har fått
refundert sin billett med Norwegian. 

På ovennevnte bakgrunn avviser Norwegian klagers krav om kompensasjon.

Nemnda bemerker

Klagers krav mot Norwegian ble fremmet 10. juli 2017, to år og fire måneder etter at
flyvningen skulle ha funnet sted. Norwegian har anført at klager ikke har reklamert i tide. 

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir hverken relative eller absolutte reklamasjonsfrister.

Nemnda har tidligere vurdert spørsmålet om det foreligger en reklamasjonsfrist
etter flypassasjerforordningen. Nemndas flertall, forbrukernes representanter og
nemndsleder, kom da til at det ikke gjelder en regel om reklamasjon innen rimelig tid
etter forordningen. Det vises til FLYKN-2017-1257 med videre henvisninger. Denne
avgjørelsen fastholdes, og klager har sitt krav i behold. 

Spørsmålet er videre om klager har krav på standarderstatning.

DY1340 fra Trondheim (TRD) til London - Gatwick (LGW) 9. mars 2015 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

På bakgrunn av fremlagt dokumentasjon i saken, legger nemnda til grunn at
kanselleringen skyldtes pilotstreik i selskapet i tidsperioden 26. februar til 10. mars 2015.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemndas flertall, flyselskapenes representanter og nemndsleder, er av den oppfatning
at pilotstreiken må anses som ekstraordinære omstendigheter i forordningens forstand.
Flertallet kan videre ikke se at kanselleringen som følge av streiken kunne vært unngått
eller overvunnet. 

Nemndas mindretall, forbrukernes representanter, mener at en lovlig varslet streik er en
generell risiko ved å drive en virksomhet, selv om ikke streik kan eller skal forhindres av
flyselskapet. En intern og lovlig streik hos flyselskapet er en del av flyselskapets ordinære
drift og kan derfor ikke anses som ekstraordinær. Mindretallet mener derfor at klager
har krav på standardkompensasjon.

På grunnlag av flertallets vedtak, har klager ikke krav på standarderstatning i henhold til
EU-forordningen.

Vedtak

Transportklagenemnda - fly anbefaler ikke at klager gis medhold.