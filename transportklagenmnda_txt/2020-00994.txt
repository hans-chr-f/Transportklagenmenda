Vedtak i Transportklagenemnda - Fly

Sammendrag

Krav om erstatning for forsinkelse.

Dato
24.09.2020

Saksnummer
2020-00994

Tjenesteytere
Qatar Airways

Klager har i det vesentlige anført

Klager og hennes reisefølge hadde billetter med Qatar Airways for reise den 14. mars
2020 fra Eldoret via Nairobi og Doha til Oslo med planlagt ankomst 15. mars kl. 13.55.
Flyet fra Eldoret var forsinket, men de rakk sin forbindelse med QR1342 fra Nairobi til
Doha. Dette flyet skulle etter planen lande 15. mars kl. 06.45 i Doha, men landet ikke
før 08.20, som var for sent til å nå flyet til Oslo kl. 09.00. De fikk dårlig service og lite
informasjon av Qatar Airways. De fikk mat, men det var alt. De ble omrutet til ny avgang
16. mars kl. 01.40 og ankom Oslo kl. 0635, 16 timer og 50 minutter forsinket.

Klager krever standarderstatning i henhold til EU-forordning 261/2004 for to personer,
alternativt erstatning på annet grunnlag for forsinket ankomst til Oslo.

Tjenesteyterne har i det vesentlige anført
Qatar Airways flyvning QR1342 fra Nairobi til Doha ble forsinket. Forsinkelsen skyldtes
forhold helt utenfor flyselskapets kontroll. Qatar Airways er ikke et europeisk flyselskap
og flyvningen gikk fra et land utenfor EU, så EU-forordning 261/2004 kommer ikke til
anvendelse.

Qatar Airways avviser således klagers krav om standarderstatning i henhold til EU-
forordning 261/2004.

Nemnda bemerker

EU-forordning 261/2004 får anvendelse på flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EU-luftfartsselskap", jf. artikkel 3
punkt 1 bokstav b.

Klagers krav om standarderstatning for forsinkelsen faller etter dette utenfor
forordningen, fordi forsinkelsen oppsto på en flygning fra en tredjestat, Kenya, med et
ikke-europeisk flyselskap, Qatar Airways.

Anvendelse av EU-forordningen berører ikke en passasjers rett til erstatning på
annet grunnlag, jf. artikkel 12. Flyselskapet er i henhold til luftfartsloven § 10-20/
Montrealkonvensjonen artikkel 19 ansvarlig for tap som følge av forsinkelse, med mindre
selskapet godtgjør at det har tatt alle forholdsregler som med rimelighet kan kreves for
å unngå tapet. Klager og hennes reisefølge fikk omruting til neste avgang fra Doha til
Oslo og fikk mat i ventetiden på ny flyavgang fra Doha. Klager har ikke fremsatt krav om
erstatning for økonomisk tap som følge av forsinkelsen. 

Når det gjelder muligheten for å tilkjennes erstatning for ikke-økonomisk tap har
nemnda delt seg i et flertall og et mindretall. 

Flertallet i nemnda, lederen og bransjerepresentantene, mener at verken luftfartsloven
eller Montrealkonvensjonen har regler om dekning av ikke-økonomisk tap eller kan
tolkes slik at det åpnes for dette. I norsk erstatningsrett er regelen at ikke-økonomisk tap
ikke har erstatningsrettslig vern med mindre det finnes en særskilt hjemmel for dette.
Det gis kun erstatning for økonomisk tap.

Mindretallet, forbrukerrepresentantene, mener at luftfartsloven § 10-20 gir hjemmel
for å kreve erstattet ikke-økonomisk tap. Bestemmelsen må etter mindretallet syn
forstås likt med Montrealkonvensjonen artikkel 19, som gjennom Walz mot Clickair
(C-63/09), heretter Clickair-dommen, er presisert slik at skadebegrepet også omfatter
ikke-økonomisk tap. 

Clickair-dommen omhandler tolkningen av begrensningsregelen i Montrealkonvensjonen
artikkel 22, men har også relevans for forståelsen av artikkel 19. 

I forbindelse med avgjørelsen gav generaladvokat J. Mazàk en uttalelse 26. januar 2010.
Der kom det frem følgende i avsnitt 22: 
«Hverken på grundlag af ordlyden af Montrealkonventionens artikel 17, stk. 2, eller af
ordlyden af konventionens artikel 22, stk. 2, kan det udledes, at de kontraherende stater
har ønsket at begrænse luftfartsselskabets erstatningsansvar til økonomisk skade eller
derimod til ikke-økonomisk skade.» 

Synspunktet ble fulgt opp i Clickair-dommen, som i sin konklusjon skriver følgende:
«Begrebet «skade«, som ligger til grund for artikel 22, stk. 2, i konventionen om indførelse
af visse ensartede regler for international luftbefordring, indgået i Montreal den 28. maj
1999, der begrænser luftfartsselskabernes ansvar for skade i tilfælde af bl.a. bortkomst
af bagage, skal fortolkes således, at det omfatter såvel økonomisk som ikke-økonomisk
skade.» 

Mindretallet mener etter det at luftfartsloven § 10-20 helt klart må tolkes i konformitet
med Norges forpliktelser etter Montrealkonvensjonen.  Med bakgrunn i dette mener
mindretallet at luftfartsloven § 10-20 gir grunnlag for erstatning for både økonomisk og
ikke-økonomisk tap. Tilsvarende er lagt til grunn av Kjelland i «Flypassasjerers rettigheter
ved forsinkelse og kansellering» 1. utgave , 2013 s. 196-197. 

Mindretallet er imidlertid uansett enig med flertallet i at det ikke er grunnlag for å
tilkjenne erstatning for ikke-økonomisk tap i denne konkrete saken. 

Transportklagenemnda kan etter dette ikke anbefale at klager og hennes reisefølge får
erstatning for forsinkelsen.

Vedtak

Transportklagenemnda - fly anbefaler ikke at klager gis medhold.