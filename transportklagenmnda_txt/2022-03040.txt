Vedtak i Transportklagenemnda - Fly

Sammendrag

Krav om standarderstatning og refusjon av matutgifter grunnet forsinkelse.

Dato
25.09.2023

Saksnummer
2022-03040

Tjenesteytere
Turkish Airlines

Klager har i det vesentlige anført

Klager (fire passasjerer) hadde bestilt følgende reise med Turkish Airlines:

TK1096 - Tivat-Istanbul - kl. 09:10-12:00 - 10. september 2022
TK1753 - Istanbul-Oslo - kl. 14:10-16:55 - 10. september 2022

TK1096 ble forsinket med 3 timer og 1 minutt. Klager rakk ikke videreforbindelsen og ble
omrutet til ny flyvning TK1751 - Istanbul-Oslo den 11. september. Klager fikk ikke brukt
disse flybillettene da de hadde en bilulykke på vei til flyplassen og ikke rakk flyet. Klager
kjøpte nye flybilleter selv.

Klager har fått har fått dekket overnattingen og mat på hotellet 10.-11. september 2022
av Turkish Airlines. Klager fikk utgifter til frokost som ikke ble dekket av Turkish Airlines.

Klager krever standarderstatning på 400 euro til fire passasjerer, totalt 1600 euro, pluss
dekning av frokost på 267,35 NOK + 233,04 NOK, totalt 500,39 NOK.

Tjenesteyterne har i det vesentlige anført
Turkish Airlines skriver at klager har fått tilstrekkelig svar av deres kundeservice.

Nemnda bemerker

Klager krever standarderstatning og at flyselskapet dekker frokost som følge av at
flyvningen TK1096 Tivat-Istanbul den 10. september 2022 ble forsinket som medførte at
klager ikke rakk videreforbindelsen TK1753 Istanbul-Oslo.

EU-forordning 261/2004 gir passasjerer rettigheter ved forsinkelser, nektet
ombordstigning og kanselleringer. Forordningen får anvendelse for flygninger innen
EU-/EØS-området, flygninger fra EU-/EØS-området til en tredjestat og flygninger fra en
tredjestat til EU/EØS-området hvis det «transporterende luftfartsselskap for flygningen
er et EF-luftfartsselskap», jf. artikkel 3 punkt 1 bokstav b. Det «transporterende
luftfartsselskap» er i artikkel 2 bokstav b definert til «et lufttransportforetak som
utfører eller har til hensikt å utføre en flygning i henhold til en avtale med en passasjer
eller på vegne av en annen person, juridisk eller fysisk, som har en avtale med denne
passasjeren». I dette tilfellet oppstod forsinkelsen på en flyvning med avgang utenfor
EU-/EØS-området (Montenegro) og med et ikke-EU-selskap (Turkish Airlines). EU-
forordning 261/2004 kommer med dette ikke til anvendelse og det foreligger ikke
hjemmel for standarderstatning.

Spørsmålet er om klager har rett på å få dekket tapene sine på annet grunnlag.

Montenegro har ratifisert Montrealkonvensjonen. I henhold til Montrealkonvensjonen
artikkel 19 er fraktføreren ansvarlig for tap som følge av forsinkelse ved lufttransport av
passasjerer, med mindre han godtgjør at han selv og hans folk har tatt alle forholdsregler
som med rimelighet kan kreves for å unngå tapet, eller at dette ikke har vært mulig.

Turkish Airlines har ikke godtgjort eller dokumentert nærmere at forsinkelse i dette
tilfellet skyldtes forhold utenfor selskapets kontroll. Nemnda mener at utgiftene klager
pådro seg til mat i den ekstra ventetiden er et rimelig og påregnelig tap som følge av
forsinkelsen. Nemnda mener derfor at flyselskapet er ansvarlig for å dekke klagers
dokumenterte tap knyttet til mat.

Klager har fremlagt bankutskrifter som viser utgifter til mat på 267,35 NOK + 233,04
NOK, totalt 500,39 NOK. Nemnda anbefaler at Turkish Airlines refunderer 500,39 NOK til
klager.

Forbrukerrepresentantene mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd standarderstatning eller annen erstatning, og fra syv dager etter at
klager har krevd refusjon.

Vedtak

Transportklagenemnda anbefaler at Turkish Airlines dekker klagers dokumenterte tap
pålydende 500,39 NOK for matutgifter.