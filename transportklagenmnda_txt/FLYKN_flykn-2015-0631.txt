Vedtak i Transportklagenemnda - Fly

Sammendrag

Krav om refusjon av gebyr for servicepakke.

Dato
04.03.2016

Saksnummer
0631/15F

Tjenesteyter
Supersaver

Krav om refusjon av gebyr for servicepakke.

Klager har i det vesentlige anført:

Klager bestilte en reise hos Supersaver t/r Stavanger Alicante. Han betalte også for en
servicepakke til kroner 198 som blant annet inkluderer hjelp til å reservere sete.

Da klager sendte forespørsel til Supersaver om å reservere seter får han beskjed om å
betale enda mer, 298 kroner per person. Klager mener Supersaver driver med villedende
markedsføring.

Klager krever refusjon av setegebyr på kroner 298 per person, da klager allerede har betalt for
servicepakken.

Det vises for øvrig til klagers brev.

Supersaver har i det vesentlige anført:

Da klager bestilte sin reise på Supersavers nettside betalte han også for reisebyråets
servicepakke. Klager kan da få hjelp til blant annet å reservere sete. Dersom flyselskapene tar
gebyr for disse tjenestene kommer dette i tillegg til kroner 198, dette kommer tydelig frem ved
bestilling av servicepakken. Det vises til fremlagt dokumentasjon.

Supersaver kan ikke imøtekomme klagers krav.

Det vises for øvrig til Supersavers brev.

Nemnda bemerker:

Supersaver tilbyr en såkalt «servicepakke». Dersom man kjøper denne, vil Supersaver være
behjelpelig med bestilling av flysete, ombestilling mv. Servicepakken koster kr 198 per ordre.
Det fremgår av informasjonen om servicepakken at «eventuelle kostnader for flyselskapene
kan tilkomme».

Klager kjøpte billetter med SAS og servicepakke. Han ønsket å reservere seter på flyet, noe
Supersaver hjalp ham med. SAS tok kr 596 i setegebyr. Klager er belastet for gebyret.

Nemnda er av den oppfatning at klager ikke har rett til refusjon av setegebyret. Han har heller
ikke rett til refusjon av servicepakken. Nemnda viser til at det fremgår av informasjonen om
servicepakken at eventuelle gebyr fra flyselskapene kommer i tillegg. Nemnda er av den
oppfatning at dette kommer klart frem av Supersavers informasjon. Nemnda bemerker
forøvrig at det er vanlig at flyselskap tar seg betalt for seteplassering og at det således
ikke fremstår som overraskende at passasjeren må betale dette selv om man kjøper en
servicepakke som bla. Innebærer hjelp til å bestille flysete.

Nemnda kan etter dette ikke anbefale at klager gis medhold.

Vedtak:

Transportklagenemnda-fly ikke å kunne anbefale at klager gis medhold.

Vedtaket var enstemmig.