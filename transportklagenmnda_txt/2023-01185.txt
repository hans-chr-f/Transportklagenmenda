Tjenesteyter følger ikke vedtaket i saken (06.05.2024)
Kommentar fra tjenesteyter:

Turkish Airlines har informert om at de ikke følger vedtaket.

Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning og erstatning for utgifter
til egen omruting. Spørsmål om EU-forordning 261/2004 kommer til anvendelse
og om kanselleringsbeskjed kom frem til klager. Koronapass. Ulempeerstatning.

Dato
02.04.2024

Saksnummer
2023-01184

Tjenesteytere
Turkish Airlines
Vivi Travel & Tours

Klager har i det vesentlige anført

Klager (åtte passasjerer) hadde bestilt utgående reise Oslo-Istanbul-Denpasar og
returreise Singapore-Istanbul-Oslo fra perioden 22. april 2022 til 1. mai 2022 med Vivi
Travels & Tours:

TK1754 - Oslo-Istanbul - kl. 17:55-kl. 22:45 - 22. april 2022
TK0066 - Istanbul-Denpasar - kl. 02:10-kl. 19:30 - 23 april 2022

TK0055 Singapore-Istanbul - kl. 23:30-kl. 05:25 - 30. april-1. mai 2022
TK1751 Istanbul-Oslo - kl. 07:35-kl. 10.25 - 1. mai 2022

Den 22. april 2022 møtte klager opp på Gardermoen lufthavn med godkjent koronapass
og mottok boardingkort for TK1754 Oslo-Istanbul. De fikk beskjed i skranken om at
boardingkortet for TK0066 Istanbul-Denpasar ville mottas i Tyrkia. Bagasjelappene de
fikk var frem til Bali. Indonesia.

Da de ankom Tyrkia, fikk de vite at det ikke eksisterte et fly som gikk videre til Bali. De
ble omrutet til et nytt fly neste dag. De måtte vente i 24 timer i Tyrkia før avreise. Klager
mottok boardingkort for dette etter å ha blitt sjekket for koronapass. I skranken fikk de
også beskjed om at de får hotell dekket av Turkish Airlines. Dette stemte likevel ikke, da
de ankom hotellet viste det seg at de måtte betale for hotell selv. Dette har de i ettertid
fått dekket av Vivi Travels & Tours.

Klager hevder de ikke under noen omstendigheter hadde blitt informert av verken
Turkish Airlines eller Vivi Travels & Tours at flyet fra Tyrkia-Indonesia var kansellert. 

Da klager kom på flyplassen i Istanbul dagen etter, leverte de bagasjen og gikk gjennom
sikkerhetskontrollen. Da de ankom boarding, oppstod det et problem med koronapasset,
da dette ikke var gyldig lenger. Klager ble derfor avvist fra flyet. Det bemerkes at
koronapasset var gyldig da de dro fra Norge, og var akseptert ved avreise. Passet var
også gyldig da de ble sjekket inn dagen før og mottok boardingkortene. Det bemerkes
at det ikke har vært endringer i reglene om koronapass i mellomtiden, men flyselskapet
nektet likevel ombordstigning. Klager mener flyselskapet må bære ansvaret for at de
ikke fikk reist videre som følge av utsatt reise. Klager ble ikke gjort oppmerksom på at de
måtte ta nye tester ved avreise dagen etter. Videre er det urimelig at klager skal dekke
kostnader til nye tester da de allerede har påkostet dette før avreise fra Oslo.

Klager fikk beskjed om å vente på nytt fly dagen etter, men fikk deretter beskjed om at
det ikke var plass på flyet før 27. april 2022. Dette var uaktuelt for klager da de kun ville
ha to dager igjen før de måtte hjem. Klager bestille derfor nye billetter med egne midler
for å komme seg fra Istanbul til Bali, med mellomlanding i Singapore. Dette ble verken
dekket av Turkish Airlines eller Vivi Tours & Travels. Igjen måtte de da bli en ekstra natt i
Istanbul for å komme seg til Bali dagen etterpå. 

Klager mistet med dette to dager av sin ferie grunnet feil fra flyselskapet og reisebyråets
side. Det kreves derfor dekket flybilletter samt erstatning for ulempen som er medført
grunnet kanselleringene. Ferien til klager ble avkortet da de måtte bruke omtrent tre
dager av sin reise på flyplass og hotell i Istanbul, noe som egentlig skulle vært tilbragt på
Bali.

Totalt krever klager følgende:
- 54 000 NOK for nye flybilletter som ble kjøpt.
- Erstatning etter Transportklagenemndas skjønn for klager.
- Sakskostnader til advokater på 24 750 NOK.

Tjenesteyterne har i det vesentlige anført
Turkish Airlines har i det vesentligste anført følgende:

Turkish Airlines skriver at klager fikk et tilstrekkelig svar av deres kundeservice.

Klager fikk kanselleringsbeskjed mer enn 14 dager før avreise, derfor har de ikke krav
på standarderstatning. Passasjerer må sørge for å ha alle nødvendige papirer som
visum, vaksiner, PCR osv. gyldig ved avreise. Vaksinereglene endret seg hyppig på dette
tidspunktet og det er passasjerens eget ansvar å ha gyldige reisedokumenter. Det var
en teststasjon på Istanbul flyplass der PCR-test kostet 160 NOK som klager kunne tatt
før innsjekk. Testen tok under 90 minutter. Hvis klager hadde blitt sluppet inn på flyet til
Bali uten gyldig PCR-test, ville indonesiske myndigheter ha returnert klager på første fly
tilbake til Istanbul. Det er en fordel for passasjeren at de blir stoppet før utreise slik at
tapet blir så lite som mulig.

Vivi Travels & Tours har i det vesentligste anført følgende:

Klager hadde et hovedkrav på 60 000 NOK. Vivi Travels & Tours har utbetalt 16 000 NOK
for utgifter til en natt, dette inkluderer fire rom, transport i Istanbul og måltider. Vivi
Travels & Tours hadde en kommunikasjonsfeil da det opprinnelige flyet var forsinket med
en dag. De valgte derfor å dekke kostnader til den ene dagen for alle reisende med 4 000
NOK per familie på fire, totalt 16 000 NOK.

Spørsmål om nektet ombordstigning må besvares av flyselskapet Turkish Airlines.

Krav knyttet til koronarestriksjoner og PCR er ikke ansvaret til Vivi Travels & Tours, men
den enkelte reisendes ansvar i den perioden hvor reisen befant seg.

Vivi Travels & Tours selger ikke flybilletter med koronarestriksjoner, men gir kundene de
beste og laveste billettene med fleksible muligheter.

Alle fire familiene har fått utbetalt 4 000 NOK for en natt i Istanbul på hotell, inkludert
måltid og transport til flyplassen i Istanbul.

Det resterende kravet på 44 000 NOK må besvares av Turkish Airlines.

Alle passasjerne hadde fått utdelt boardingkort for Istanbul-Denpasar. Problemene
oppstod ved ombordstigningen. Forsinkelse på en dag har blitt videreinformert direkte
til passasjerene per e-post og SMS ifølge historikken til Turkish Airlines. Dette skal ha blitt
sendt den 11. mars 2022.

Nemnda bemerker

Spørsmålet om EU-forordning 261/2004 kommer til anvendelse:

Forordningen får bare anvendelse for flygninger innen EU-/ EØS-området, flygninger
fra EU-/ EØS-området til en tredjestat og flygninger fra en tredjestat hvis det
«transporterende luftfartsselskap for flygningen er et EF-luftfartsselskap», jf. artikkel
3 punkt 1 bokstav b. Det «transporterende luftfartsselskap» er i artikkel 2 bokstav b)
definert til «et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren».

Etter nemndas oppfatning må forordningen gjelde for hele strekningen fra Oslo til
Denpasar ettersom klager hadde kjøpt en gjennomgående billett for hele strekningen, jf.
forordningen artikkel 3 nr. 1 bokstav a). Nemnda viser også til EU-domstolens dom i sak
C-537/17.

Nemnda viser til pkt. 4.4.7 første avsnitt i kommisjonens veileder som presiserer
at forsinkelse ved utreise fra en medlemsstat etter art 3 nr. 1 bokstav a), skal
vurderes i forhold til «det planlagte ankomsttidspunkt på passasjerens endelige
bestemmelsessted», dvs. fra «bestemmelsesstedet for den siste flyforbindelsen på
passasjerens reise». I pkt. 4.4.7 annet avsnitt fremgår at det er uten betydning for
retten til kompensasjon om passasjeren mister en tilsluttet flyforbindelse i eller utenfor
EU. I tillegg presiseres at det er irrelevant om det er et EU-luftfartsselskap eller et
tredjelandsselskap som opererer de tilsluttede flyforbindelsene.

Nemnda mener altså at forordningen gjelder i dette tilfellet.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 jf. artikkel 7.
Passasjeren har imidlertid ikke rett på standarderstatning dersom vedkommende ble
informert om kanselleringen mer enn 14 dager før avgang.

Nemnda legger til grunn at flyvningen TK0066 Istanbul-Denpasar den 23. april 2022
ble kansellert. Turkish Airlines og Vivi Travels & Tours hevder at klager fikk beskjed om
kanselleringen den 1. mars 2023. Klager hevder at han ikke fikk slik beskjed før ved
ankomst Tyrkia. 

Turkish Airlines har opplyst at det ble sendt melding om kansellering til klagers gmail-
konto, hotmail-konto, samt til to mobilnumre. Nemnda kan ikke se at flyselskapet eller
reiseselskapet har dokumentert at det er sendt beskjed om kanselleringen til klager,
slik de påstår. Nemnda mener derfor at det ikke er sannsynliggjort at klager mottok
kanselleringsbeskjeden. Klager har da krav på standarderstatning for kanselleringen av
flyvningen TK0066 Istanbul-Denpasar. Standarderstatningen er i dette tilfellet på 600
Euro per passasjer.   

Spørsmålet om nektet ombordstigning og koronapass:

Klager ble omrutet til neste dag etter at de landet i Tyrkia. Klager har i ventetiden fått
dekket forpleining av Vivi Travels & Tours.

Klager ble nektet ombordstigning på grunn av ugyldig koronapass.

Passasjerene plikter selv å sørge for å ha nødvendige reisedokumenter, herunder gyldig
koronasertifikat. Manglende eller ugyldige reisedokumenter kan føre til at passasjeren
ikke får reise inn i vedkommende land. Flyselskapet er ansvarlig for å kontrollere at
passasjeren har nødvendige reisedokumenter. Dersom selskapet tar med passasjerer
som ikke har papirene i orden, kan selskapet bli ilagt en bot av vedkommende lands
myndigheter. Selskapet må videre besørge retur av passasjeren.

Klager har anført at passet var akseptert ved avreise fra Norge og at det også var
gyldig da de ble sjekket inn dagen før og mottok boardingkortene. Klager hevder det
ikke har vært endringer i reglene om koronapass i mellomtiden. Klager ble ikke gjort
oppmerksom på at de måtte ta nye tester ved avreise dagen etter.

Passasjerer må selv sørge for å ha gyldige dokumenter ved avreise, undersøke pass- og
visumregler, og i dette tilfellet undersøke reiserestriksjoner i forbindelse med covid-19-
pandemien. 

Nemndas flertall - leder og forbrukerrepresentanten - mener imidlertid at flyselskapet
i et tilfelle som dette burde opplyst passasjeren om at overnattingen i Istanbul
og omrutingen til Bali dagen etter medførte at koronapasset utløp på dato, og at
passasjerene måtte skaffe seg nytt koronapass, noe han ville hatt tid til å ordne i
Istanbul. Når flyselskapet ikke har gitt slike opplysninger er de ansvarlige for den
situasjonen som oppsto. 

Flertallet oppfatter dette derfor som en uberettiget nektet ombordstigning, jf. EU-
forordning 261/2004 artikkel 4 nr. 3, som gir rett på standarderstatning med 600 euro pr
passasjer.

Mindretallet - bransjerepresentanten – mener det er passasjerens ansvar å sørge for
at reisedokumenter er gyldig til enhver tid gjennom hele reisen. En aktsom passasjer
ville undersøkt om koronapasset fortsatt var gyldig når reisen ble forflyttet én dag.
Flyselskapet hadde ingen forutsetninger for å undersøke eller informere om gyldigheten
av klagers koronapass. Klager opplyser om at det ville være urimelig om han måtte
betale for ny test. Utgiftene i forbindelse med ny test ville vært erstatningsberettiget,
og det er uansett en langt lavere kostnad enn nye flybilletter. Mindretallet mener at
flyselskapet hadde berettiget grunn til å nekte klager ombordstigning og at klager derfor
ikke har krav på standarderstatning eller erstatning for utgifter til egen omruting.

Basert på flertallets konklusjon mener nemnda at klager har krav på standarderstatning
med 600 EUR per passasjer både for kansellering og den nektede ombordstigningen,
totalt 9 600 EUR, samt at klager har krav på erstatning for de påregnelige utgiftene de
har hatt som følge av den nektede ombordstigningen.

Klager måtte selv sørge for å kjøpe nye billetter fra Istanbul til Denpasar via Singapore.
Klager måtte bli en ekstra natt i Istanbul, men har ikke lagt ved kvitteringer på dette og
har kun krevd erstatning for utgifter til egen omruting. Nemnda mener at selskapet er
ansvarlig for klagers merutgifter knyttet til den nektede ombordstigningen. Nemnda
mener at klager har krav på å få erstatning for sine utgifter til nye billetter på 54 000
NOK. 

Spørsmålet om ulempeerstatning:

Klager krever erstatning siden ferien ble avkortet og at de måtte bruke omtrent tre dager
av sin reise på flyplass og hotell i Istanbul, noe som egentlig skulle vært tilbragt på Bali.
Klager har lagt ned påstand om erstatning etter Transportklagenemndas skjønn.

Nemnda oppfatter dette som et krav om ulempeerstatning.

Flertallet - lederen og bransjerepresentanten - mener at ikke-økonomisk tap ikke har
erstatningsrettslig vern i norsk erstatningsrett med mindre det finnes en særskilt
hjemmel for dette. Det gis i utgangspunktet kun erstatning for økonomisk tap. Verken
forordningen, luftfartsloven § 10-20 eller Montrealkonvensjonen inneholder en
særskilthjemmel for erstatning for ikke-økonomisk tap. Nemndas flertall mener derfor
at klager ikke har krav på erstatning. Dessuten er standarderstatning ment å dekke både
økonomisk og ikke-økonomisk tap. Belastningen som ble påført klager som følge av
hendelsen må derfor anses å være dekket av standarderstatningen.

Mindretallet - forbrukerrepresentanten - er av den oppfatning at luftfartsloven § 10-20/
montrealkonvensjonen artikkel 19 gir en særskilt hjemmel for ulempeerstatning. Det
vises i denne forbindelse til mindretallets vurdering i FLYKN-2022-1813/2022-01813,
med henvisning til blant annet C-63/09 «Clickair». Klager har etter mindretallets syn
lidt såpass betydelige ulemper, at klager må tilkjennes ulempeerstatning i tillegg til
standarderstatningen. Det vises til at klagerne som følge av nektelsen og manglende
omruting, måtte bruke omtrent tre dager av sin reise på flyplass og hotell i Istanbul,
som egentlig skulle vært tilbragt på Bali. Videre vises det til at standarderstatningen kun
er ment å dekke de umiddelbare konsekvensene av den nektede ombordstigningen,
og at ulempene som er påført klagerne, i hovedsak er en konsekvens av flyselskapets
brudd på omrutingsplikten. Ettersom mindretallets syn ikke legges til grunn, er det ikke
nødvendig for mindretallet å gå inn på erstatningsutmålingen.

Spørsmålet om sakskostnader:

Det neste spørsmålet er om klager kan kreve at Turkish Airlines eller Vivi Travels & Tours
dekker klagers sakskostnader på 24 750 NOK med advokat. Basert på tidligere praksis,
kan ikke nemnda se at det er grunnlag for dette, jf. FLYKN-2019-4391. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtaket er truffet med de dissenser som fremgår over.

Vedtak

Transportklagenemnda anbefaler at Turkish Airlines utbetaler 9 600 EUR i
standarderstatning til klager, samt at Turkish Airlines utbetaler 54 000 NOK til klager for
utgifter til egen omruting. For øvrig kan ikke Transportklagenemnda anbefale at klager
gis medhold.