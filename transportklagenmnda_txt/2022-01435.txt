Vedtak i Transportklagenemnda - Fly

Sammendrag

Krav om standarderstatning og refusjon av påførte
utgifter som følge av forsinkelse og kansellering

Dato
23.11.2022

Saksnummer
2022-01435

Tjenesteytere
KLM

Klager har i det vesentlige anført

To personer skulle reise tur-retur med KLM fra Ålesund via Amsterdam til Manchester
22.- 25. april 2022.

KL1326 fra Ålesund til Amsterdam ble forsinket med over to timer, og klager ville ikke
kunne rekke sin videre forbindelse til Manchester. Klager sjekket alternativ reise via app,
og det eneste alternativ som var tilgjengelig var fly dagen etter.

Klager hadde forhåndsbetalte tog og fotballkampbilletter i London 23. april som de da
ikke ville kunne benytte. Klager ga beskjed til KLM om at de kun ville benytte returen, og
valgte å kjøpe nye billetter med Norwegian fra Ålesund via Oslo til London samme dag.

Avgang med KL1074 fra Manchester var forsinket, men klager fikk beskjed om at de
skulle fly til Amsterdam, og at de ville bli booket om via Oslo med KLM, og videre med
SAS til Ålesund samme dag. Da klager skulle gå om bord fra Manchester, ble de stoppet,
og fikk beskjed om at Schiphol ikke kunne ta imot flere transitt-passasjerer på det
tidspunkt. Klager ble booket om til ny reise med SAS den 25. april fra Manchester til Oslo,
og videre til Ålesund den 26. april. Klager bestilte selv hotell i Oslo.

Klager krever standarderstatning for både ut og hjemreise, refusjon av nyinnkjøpte
billetter med Norwegian, hotellopphold, samt andre utgifter de hadde som følge av
forsinkelsene som oppstod.

Tjenesteyterne har i det vesentlige anført
KLM har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. KLM
har ikke innlevert tilsvar til nemnda. 

Vurdering av krav relatert til utreisen:

En passasjer som kommer mer enn tre timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). Det samme vil gjelde i et tilfelle hvor passasjeren har
en sammenhengende reise med videreforbindelse, og forsinkelsen på første flyvning
medfører mistet videreforbindelse og forsinkelse på endelig bestemmelsessted med
over tre timer.

I henhold til klagers opprinnelige bookingbekreftelse skulle de ha ankommet Manchester
kl. 21:35 den 22. april 2022 (lokal tid). Da det var forsinkelse på innkommende flyvning
fra Amsterdam til Ålesund (flymaskinen klager skulle reise med), så klager at han og
reisefølge ikke ville komme til å rekke videreforbindelsen fra Amsterdam til Manchester.
Ved mistet videreforbindelse på sammenhengende reise plikter flyselskapet å omrute
passasjeren snarest mulig, jf. EU-forordning 261/2004. Klager har anført at KLM tilbød
ombooking som ville medføre ankomst i Manchester neste dag (den 23. april 2022)
midt på dagen. Dette passet imidlertid ikke for klager, da de hadde togbilletter og
fotballkamp-billetter de hadde mistet. De kjøpte derfor nye flybilletter med Norwegian.
Nemnda bemerker at plikten til omruting ikke kun gjelder eget selskap. Ved vurdering
av hva som kan anses som omruting snarest mulig er klagers individuelle behov for å
komme frem så fort som mulig også et vurderingsmoment. Slik nemnda ser det var ikke
KLM sitt omrutingstilbud tilstrekkelig. Nemnda anbefaler derfor, i tråd med praksis og
EU-kommisjonens tolkningsveileder til forordningen, at KLM dekker klagers kostnader til
nye flybilletter med Norwegian. Dersom KLM eventuelt allerede har refundert noe av de
ubenyttede KLM-utreise-billettene, kan det gjøres fratrekk for dette.

KLM har ikke godtgjort at forsinkelsen skyldtes ekstraordinære omstendigheter som
ikke kunne vært unngått selv om alle rimelige tiltak var truffet. Klager med reisefølge har
derfor også rett på standarderstatning i henhold til EU-forordning 261/2004 artikkel 7
(250 euro per person). 

Vurdering av krav relatert til returreisen:

Opprinnelig avreise på returreisen var den 25. april 2022 kl. 11:10, mellomlanding i
Amsterdam, og amkomst i Ålesund kl. 16:20.

Klager har beskrevet at innkommende flyvning fra Amsterdam var forsinket. Dette
resulterte i at transit-flyvningen i Amsterdam måtte bookes om. Reiseruten som ble
kommunisert pr. telefon var da Manchester - Amsterdam (den opprinnelige forsinkede
flyvningen) - Oslo - Ålesund. Da de mottok billettene la de imidlertid merke til at
flyvningen fra Manchester til Amsterdam var en senere flyvning. De spurte den ansatte
ved innsjekk, som kunne fortelle at de ikke ville ha transit-passasjerer i Amsterdam. De
ble dirigert ut av flyplassen og booket på en flyvning med avgang kl. 20:30 på kvelden,
overnatting i Oslo og ankomst i Ålesund på morgenen den 26. april 2022. 

KLM har ikke fremmet tilsvar, og har således ikke dokumentert at uregelmessigheten
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Nemnda mener klager med reisefølge også har rett på
standarderstatning grunnet forsinkelsen/mistet videreforbindelse på returreisen (250
EUR per person).  

KLM plikter også å dekke klagers utgifter til mat og hotell i ventetiden, jf. EU-forordning
261/2004 artikkel 9. 

Artikkel 9 gir ikke rett til dekning av lounge-opphold. Slik nemnda ser det må utgiften
til lounge-opphold anses dekket av standarderstatningen, jf. EU-forordning 261/2004
artikkel 12. 

Nemnda mener klagers flytogbilletter fra Gardermoen til Oslo ikke kan kreves
dekket i tillegg til standarderstatningen. I henhold til bookingbekreftelsen var klagers
hotell på Gardermoen. Artikkel 9 gir kun rett på dekning av utgift til transfer mellom
innkvarteringssted og flyplass. Utgiften anses dekket av standarderstatningen.

Vedtak

Transportklagenemnda anbefaler at KLM utbetaler totalt 1000 EUR i standarderstatning.
Videre anbefaler nemnda at KLM dekker klagers merkostnader til ny utreise med annet
flyselskap, samt klagers utgifter til mat og hotell i ventetiden på returrreisen.