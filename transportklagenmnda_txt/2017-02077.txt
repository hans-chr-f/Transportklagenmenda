Vedtak i Transportklagenemnda - Fly

Sammendrag

Krav om refusjon av nye flybilletter ved forsinkelse.

Dato
17.04.2018

Saksnummer
2017-02077

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1171 fra Reykjavik (KEF) til Oslo
lufthavn (OSL) 19. mars 2017 kl. 11.10. Planlagt ankomst var kl. 14.50, og han hadde
videreforbindelse til Bergen kl. 16.20. Flyvningen fra Reykjavik ble forsinket, og klager
mistet sin videreforbindelse til Bergen. Han kontaktet Norwegian, som ba ham kjøpe
nye billetter med SAS, da Norwegian ikke hadde flere ledige flyseter til Bergen denne
kvelden. 

Klager har på ovennevnte grunnlag fremsatt krav om refusjon av sine flybilletter med SAS
til kroner 1 999.

Tjenesteyterne har i det vesentlige anført
Norwegians flyvning DY1171 fra Reykjavik til Oslo ble forsinket med to timer og to
minutter. Klager mistet derfor sin videreforbindelse med DY620 til Bergen. 

Flyvningen fra Reykjavik ble operert av flymaskin LN-DYP. Denne maskinen var planlagt å
operere DY618 fra Oslo til Bergen. Norwegian anmodet klager om å booke om til flyvning
DY618 for å komme seg frem til sin destinasjon. Dersom dette alternativet hadde blitt
valgt, ville klager ankommet Bergen kun en time og elleve minutter forsinket etter hans
planlagte ankomst. 

Klager ønsket ikke denne løsningen, og terminerte befordringsavtalen med Norwegian
før han kjøpte nye billetter med SAS. 

Det følger av EU-forordning 261/2004 og EU-domstolens avgjørelse i C-402/07 (Sturgeon)
at passasjerene kun har krav på erstatning dersom de ankommer sitt endelige
bestemmelsessted tre timer eller mer etter planlagt ankomsttid. All den tid klager valgte
å avslutte sitt avtaleforhold med Norwegian, avviser Norwegian klagers refusjonskrav. Da
klagers forsinkelse ikke oversteg tre timer, avviser selskapet også klagers eventuelle krav
om standardkompensasjon.

Nemnda bemerker

Norwegians flyvning DY1171 fra Reykjavik til Oslo ble forsinket med to timer og to
minutter. Klager mistet derfor sin videreforbindelse med DY620 til Bergen. Klager hadde
gjennomgående billett. Planlagt ankomst i Bergen var kl. 17.15. Han kjøpte nye billetter
med SAS, med planlagt ankomst kl. 20.25. Klager ankom endelig bestemmelsessted mer
enn tre timer etter opprinnelig reiseplan.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Norwegian hevder at klager ble tilbudt omruting med Norwegian til Bergen, men at
klager ikke ønsket dette, og terminerte sin kontrakt. Klager har på sin side anført at
det ikke er korrekt; han ble informert om at det ikke var plass på flyet til Bergen, og ble
oppfordret av Norwegian til å kjøpe ny billett med SAS. 

Det er uklart hvor Norwegian henter sin informasjon fra. Nemnda anser det lite
sannsynlig at klager skulle takke nei til en tilbudt omruting med Norwegian til Bergen,
for heller å kjøpe nye flybilletter med SAS til en senere flyvning på samme strekning.
Nemnda legger klagers forklaring til grunn.

Klager har ikke fremmet krav om standarderstatning etter EU-forordningen. Nemnda
skal imidlertid også vurdere om klager har krav på standarderstatning, selv om det
ikke er fremmet eget krav om dette. Begrunnelsen er at standarderstatning etter
forordningen er forbrukerorientert, som det tas hensyn til under nemndsbehandlingen. 

Norwegian har i sitt tilsvar ikke gjort rede for årsaken til forsinkelsen som medførte at
klager ikke rakk sin videreforbindelse. Norwegian har altså ikke godtgjort at forsinkelsen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. 

Klager har derfor krav på standarderstatning etter EU-forordningen på 250 euro. 

Klager har i tillegg krav på å få refundert sine utgifter til flybilletter med SAS på kroner 2
000. Dette er utgifter til forpleining som klager har krav på etter EU-forordningen artikkel
8.

Vedtak

Transportklagenemnda - fly anbefaler at Norwegian betaler til klager 250 euro i
standarderstatning, samt kroner 2 000 i refusjon for nye flybilletter.