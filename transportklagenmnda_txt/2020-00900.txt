Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2020

Saksnummer
2020-00900

Tjenesteytere
Air Baltic

Klager har i det vesentlige anført

Klager skulle reise fra Stavanger til Palanga via Riga den 5. oktober 2019 med Air Baltic
sine flyvninger BT178 og BT033. Planlagt avgangstid fra Stavanger lufthavn var kl. 18.55,
med ankomst i Riga kl. 22.10. Videreforbindelsen fra Riga til Palanga hadde planlagt
avgangstid kl. 23.40, med ankomst i Palanga kl 00.25 (6. oktober).  BT178 ble forsinket,
med den følge at klager ikke rakk sin videreforbindelse til Palanga. Klager anfører at
omrutingen som ble foreslått var å vente 11 timer på neste flyvning til Palanga. Klager
tok istedet buss på egenhånd for å komme frem. Han kom frem ca. kl 19 den 6. oktober.

Tjenesteyterne har i det vesentlige anført
Klagers flyvning ble kansellert av tekniske årsaker. I henhold til EU-domstolens
praksis (for eksempel C-11/11 Air France SA mot Folkerts) er passasjerer berettiget
standarderstatning i et tilfelle hvor flyvningen er forsinket slik at passasjeren kommer
frem mer enn tre timer senere enn planlagt.  Erstatningen er kun berettiget dersom
passasjeren som mister videreforbindelsen benytter den alternative flyvningen eller
transporten tilbudt av flyselskapet.

Air Baltic sørget for en alternativ flyvning til klager. Flyselskapets informasjon viser
imidlertid at klager valgte å ikke benytte denne. Air Baltic mener med dette at klagers
krav om standarderstatning ikke er berettiget. Flyselskapet ser alltid på mulighetene
til å frakte passasjerene til sin destinasjon så fort som mulig gjennom egne eller
partnere sine flyvninger. Flyselskapet har ingen interesse i å forsinke passasjerene. Dette
medfører økonomiske konsekvenser for flyselskapet i forbindelse med forpleining og
muligens kompensasjon dersom det ikke forelå ekstraordinære omstendigheter.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10.

I dette tilfellet anfører Air Baltic at klager ikke er berettiget standarderstatning da
han ikke benyttet den alternative flyvningen han ble tilbudt etter å ha mistet sin
videreforbindelse fra Riga til Palanga. Klager valgte heller å ta buss for å komme fortere
frem. Han kom frem med en forsinkelse som oversteg tre timer. Slik nemnda ser det ville
klager kommet frem mer enn tre timer forsinket også ved å ta den alternative flyvningen
tilbudt av flyselskapet, som klager anfører at medførte rundt 10-11 timers venting.
Nemnda kan ikke se at Air Baltic har fremlagt dokumentasjon på at klager ble tilbudt
omruting som ville medført en forsinkelse under tre timer. Nemnda mener på dette
grunnlag at klager har rett på standarderstatning i henhold til EU-forordningen. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at Air Baltic utbetaler standarderstatning til klager i
henhold til EU-forordning 261/2004.