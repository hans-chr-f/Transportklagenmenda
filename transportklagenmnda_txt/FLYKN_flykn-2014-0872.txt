Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.06.2015

Saksnummer
872/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Bangkok den 9. juni 2014 kl. 14:40 med DY7201. Avgangen ble 18
timer forsinket.

Klager kan ikke se at årsaken til denne forsinkelsen fraskriver flyselskapet i å utbetale
kompensasjon, da forsinkelsen oppstod på en tidligere avgang. At crewet måtte hvile er ikke
en ekstraordinær omstendighet. Klager mener Norwegian hadde god nok til å rette opp i
forsinkelsen ved for eksempel å skaffe nytt crew. Flyselskapet har etter klagers mening i dette
tilfellet ikke godtgjort at det var ekstraordinære omstendigheter som forårsaket forsinkelse.

Klager krever standarderstatning 600 euro i henhold til EU-forordning 261/2004, samt refusjon
av telefonutgifter.

Det vises for øvrig til klagers brev.

Norwegian har i det vesentlige anført:

DY7201 ble forsinket 18 timer og 1 minutt grunnet et uforutsett teknisk problem på tidligere
avgang, det vises til fremlagt teknisk rapport. Hendelsen var ekstraordinær og utenfor
Norwegians kontroll. Passasjerene ville ikke kommet tidligere frem om det hadde blitt satt inn
et erstatningsfly, da dette tar lang tid å klargjøre og posisjonere. Crewet ble sendt for å hvile
mens feilen ble utbedret.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian har av godvilje tilbudt klager kroner 1 000, samt refundert hans telefonutgifter,
men kan på grunnlag av ovennevnte ikke imøtekomme hans krav om standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 18 timer og 1 minutt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

En samlet nemd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Forsinkelsen skyldtes i dette tilfellet feil på motorstarter på en forutgående flygning.

Saken er forelagt Luftfartstilsynet i forbindelse med annen klage som følge av samme feil, sak
624/14F. Luftfartstilsynet har ikke noe å bemerke til flyselskapets beskrivelse av den tekniske
feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Klager ble påført telefonutgifter i forbindelse med endring av videre flygning fra Bangkok.
Det følger av forordningen artikkel 6, jf. artikkel 9 at flyselskapet skal tilby dekning av to
telefonsamtaler teleks- eller telefaksbeskjeder, eller e-postmeldinger.

En samlet nemnd legger til grunn at Norwegian ikke tilbød dette. Nemnda anbefaler at
Norwegian utbetaler kr 100 til dekning av telefon.

Klager har krevd erstattet ytterligere kr 500 i telefonutgifter. Anvendelse av EU-forordningen
berører ikke en passasjers rett til erstatning på annet grunnlag.

Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010 (C-63/09), Walz-Clickair.

Nemndas flertall er av den oppfatning at Norwegian i dette tilfellet ikke hadde
mulighet til å unngå forsinkelsen. Forsinkelsen gir således ikke rett til erstatning etter
luftfartsloven. Nemndas mindretall er av den oppfatning at forsinkelsen gir rett til
erstatning.

Norwegian har tilbudt en kompensasjon på kr 1.000. Dersom denne ikke er utbetalt,
anbefales det gjort.

Nemnda traff etter dette slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav
om standarderstatning. Nemnda anbefaler at Norwegian utbetaler kr 100 i telefonutgifter.
Dersom tilbudt kompensasjon på kr 1.000 ikke er utbetalt, anbefales det gjort.