Vedtak i Transportklagenemnda - Fly

Sammendrag

Krav om standarderstatning og refusjon av utgifter som følge av kansellering.

Dato
24.01.2023

Saksnummer
2022-01861

Tjenesteytere
SAS

Klager har i det vesentlige anført

Klager skulle reise med SAS den 17. juli fra Oslo via København til San Fransisco.

Klager mottok melding den 16. juli om at SK1455 fra Oslo til København var kansellert.
Klager forsøkte uten hell å få hjelp av SAS til enten å booke om billetten, eller å få
refusjon. Klager booket selv nye billetter for reise tidlig om morgenen den 18. juli med
United Airlines, og bestilte hotellopphold ved flyplass fra 17.-18. juli 2022.

Klager krever standarderstatning, refusjon av utgifter på hotell og ny flybillett.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har ikke levert inn tilsvar i saken.

Klager har anført og fremlagt dokumentasjon på at hennes returreise den 17. juli 2022
fra Norge til USA ble kansellert av SAS. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har ikke fremmet tilsvar til nemnda, og har således ikke godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Slik nemnda oppfatter det skyldes kanselleringen mest
sannsynlig pilotstreiken i SAS sommeren 2022. Nemnda har tidligere konkludert med at
denne ikke gir ansvarsfritak for kompensasjon i henhold til EU-forordning 261/2004, jf.
f.eks. saksnummer 2022-01814 og 2022-01642.  Nemnda mener klager med dette har
rett på standarderstatning på 600 EUR grunnet kanselleringen.

Kansellering av en flyvning medfører også at passasjerene har krav på omruting eller
refusjon av billetten jf. artikkel 5 jf. artikkel 8. Klager har anført at hun selv måtte skaffe
ny hjemreisebillett. SAS har ikke fremmet tilsvar til Transportklagenemnda og imøtegått
dette. Slik nemnda ser det ble klager med dette ikke tilbudt omruting av SAS. Nemnda
anbefaler derfor at SAS refunderer klagers utgifter til ny flybillett med United Airlines.
Nemnda bemerker imidlertid at klager ikke har rett på refusjon av economy-pluss
tillegget, som klager har forklart at ble kjøpt for å få et bedre sete. Klager skal ikke
reise gratis, og kan derfor ikke få full refusjon både av kansellert SAS-returreise og
ny returreise med United Airlines. Til fradrag kommer derfor også eventuelt klagers
opprinnelige returbillett dersom SAS nå har refundert denne.

I henhold til EU-forordning 261/2004 artikkel 9 har en også rett på dekning av overnatting
i påvente av ny flyvning (dersom nødvendig med ekstra natt). Klager har fremlagt
kvittering for hotellnatt pålydende 1295 NOK. SAS anbefales å dekke denne.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra syv dager etter at klager har krevd
refusjon.

Vedtak

Transportklagenemnda anbefaler at SAS utbetaler 600 EUR til klager i
standarderstatning, samt utgifter til hotell (1295 NOK) og ny flybillett. Totalpris for ny
flybillett (inkludert tillegg) var 1369,57 USD. SAS kan ved refusjon av denne utgiften gjøre
fratrekk for 290 USD (ecomomy-plus tillegg) og eventuelt allerede refundert beløp på
ubenyttet returreise med SAS.