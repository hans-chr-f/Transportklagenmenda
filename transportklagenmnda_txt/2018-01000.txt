Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende skolebevis.

Dato
19.06.2018

Saksnummer
2018-01000

Tjenesteytere
AtB AS

Klager har i det vesentlige anført

Klager ble ilagt gebyr på bussen 8. mars 2018 da han ikke kunne fremlegge skolebevis. 

Klager forsøkte å forklare kontrolløren at han kunne vise digitalt at han var elev ved
Charlottenlund Videregående  skole, men dette var ikke godt nok. Han ble derfor ilagt et
gebyr på 750 kroner. 

Klager krever derfor at AtB frafaller gebyret.

Tjenesteyterne har i det vesentlige anført
Klager ble den 8. mars 2018 ilagt tilleggsgebyr da han ved kontroll ikke kunne legitimere
sin rett til studentrabattert reisebevis.

Det avgjørende ved bruk av studentrabattert reisebevis, er at man oppfyller retten til
rabatt innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider. Det
følger av AtBs transportvedtekter at man ved kontroll skal vise gyldig studiebevis
dersom man reiser med studentrabattert billett. Beviset må vise passasjerens navn,
fødselsdato, studiested og hvilket semester det gyldig for. Per i dag eksisterer det ikke
digitale skolebevis for videregående skole i Trøndelag fylke. AtB er kjent med at en slik
løsning er under politisk behandling i fylkeskommunen. Frem til digitale skolebevis
for videregående skole gjøres tilgjengelig for elevene, er det ingen digitale bevis som
oppfyller AtBs krav til gyldig studiebevis for elever i videregående skole.

AtB aksepterer kun studiebevis som oppfyller våre ovennevnte vilkår. Dette blant annet
for å sikre forutberegnelighet og likebehandling for våre kunder. Dersom det skulle være
opp til den enkelte kontrollør å vurdere hvorvidt passasjeren har tilstrekkelig bevist at
vedkommende er student, ville det kunne føre til vilkårlig ileggelse av gebyr. Det hadde
vært svært vanskelig for kundene å forutberegne hvilke regler som gjelder, og AtB ville
fått vanskeligheter med å håndheve disse.

Det fremgår tydelig av AtBs transportvedtekter at man vil bli ilagt tilleggsgebyr dersom
den reisende ved billettkontroll ikke kan legitimere sin rett til rabattert billett. Selv om
man i ettertid av kontrollen kan fremlegge bevis på at man er legitimert til å bruke
studentrabattert billett, frafaller ikke AtB gebyret.

Det er dessverre mange av våre reisende som misbruker vår tillit, og AtB har derfor valgt
å tolke regelverket strengt. Det innebærer at AtB ikke skiller mellom det å reise med
rabattert billett uten bevis for retten til rabatt, og det å reise helt uten billett. Det er fordi
en rabattert billett kun regnes som gyldig når den fremvises sammen med legitimasjon
for rabatten.

AtB har sendt inn søknad til Samferdselsdepartementet om forslag til nye vedtekter
hvor vi blant annet har foreslått en løsning hvor kunder, på visse vilkår og mot et lavere
administrasjonsgebyr, tillater fremvisning av rabattbevis i ettertid av kontrollen. De nye
vedtektene vil gjelde så snart vi mottar godkjennelse fra departementet og deretter får
implementert disse. Inntil videre er det viktig at AtB og våre kunder forholder seg til
reglene slik de er i dag. Reglene om kravet til
rabattbevis er tydelige og vi har en praksis som er forutsigbar for våre kunder. AtB
ønsker dessuten å vise til Transportklagenemndas konsekvente praksis i lignende saker,
blant annet i 2017-00954, 2017-02948 og 2018-03332. AtB har forståelse for at det
kan oppleves som urimelig å bli ilagt gebyr når man i ettertid kan legitimere sin rett
til å reise med rabattert billett. Likevel vil tungtveiende hensyn som likebehandling
og forutberegnelighet innebære at det er lite rom for å vektlegge skjønnsmessige og
subjektive hensyn. AtB har fulgt Transportklagenemndas anbefaling om å endre reglene,
men inntil disse er godkjent og implementert, må dagens regelverk legges til grunn.

AtB opprettholder på overnevnte grunnlag tidligere avgjørelse i saken.

Nemnda bemerker

Klager ble ilagt gebyr på bussen 8. mars 2018 da han ikke kunne fremlegge skolebevis. 

Kravene til dokumentasjon av rett til bruk at skolebevis fremgår av AtBs redegjørelse.
AtB opplyser at det foreløpig ikke er digitale skolebevis for videregående skole som
tilfredsstiller disse kravene. 

Vilkårene for å ilegge gebyr var etter nemndas syn til stede. 

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid. 

Nemnda er kjent med at AtB har fulgt opp nemndas anbefaling og foreslått en endring
av reglene slik at dokumentasjon for rett til rabattert billett på visse vilkår kan vises i
ettertid. Etter det opplyste ble vedtektsendringene sendt Samferdselsdepartementet
tidlig i 2018.  

Nemndas flertall, forbrukernes representanter, og bransjerepresentanten Krogh,
vil i denne saken anbefale at gebyret frafalles. Flertallet viser til at klager i ettertid
har fremlagt studentbevis, og hun har dermed dokumentert at hun som person
var berettiget til den aktuelle billettkategori. Det synes på denne bakgrunn lite
rimelig at gebyret opprettholdes. AtB har vist til at transportselskapet vil avvente
Samferdselsdepartementet godkjenning av nye transportvedtekter før dagens praksis
endres. Slik flertallet forstår AtB, vil en mer lempelig praksis i disse situasjonene være
i strid med dagens vedtekter. Nemndas flertall er enig med AtB i at vedtektene etter
sin ordlyd ikke åpner for unntak. Det er likevel flertallets syn at på grunn av de sterkt
urimelige resultatene en ren ordlydsfortolkning medfører, kan vedtektene vanskelig
forstås dithen at dette er tilsiktet. Etter flertallets syn bør det ses hen til hvilke hensyn
det aktuelle transportregelverket skal ivareta. Reglene knyttet til billettkontroll skal blant
annet ivareta selskapets økonomiske interesser og allmennpreventive hensyn, ved at
de som urettmessig reiser uten billett blir tatt i kontroll og ilagt gebyr. Det er vanskelig
å se at en mer lempelig praksis overfor personer som i ettertid kan dokumentere sin
rett til den aktuelle billettkategori medfører at selskapets interesser blir skadelidende,
økonomisk eller ut fra allmennpreventive hensyn. Den reisende derimot, blir påført
et urimelig økonomisk tap, som også ut fra selskapets interesser må fremstå som
unødvendig.

Nemndas mindretall, nemndas leder og bransjerepresentanten Aarre, finner etter en
samlet vurdering og i betraktning av AtBs vedtektsendringene ennå ikke er godkjent,
ikke grunnlag for å anbefale at gebyret frafalles. Mindretallet viser til praksis i andre
tilsvarende saker i 2017 og 2018 bortsett fra sak 2018-646. Resultatet i denne saken
endrer ikke mindretallets syn. Mindretallet finner imidlertid grunn til å føye til at
situasjonen er lite tilfredsstillende. Det er relativt mange klagesaker omkring denne
problematikken og gebyr oppleves nok svært urimelig når vedtektene for flere måneder
siden ble foreslått endret.

Nemndas konklusjon blir at tilleggsavgiften anbefales frafalt.

Vedtak

Transportklagenemnda Kollektivtransport anbefaler at klager gis medhold. 
Vedtaket er avsagt med dissens.