Vedtak i Transportklagenemnda - Fly

Sammendrag

Krav om standarderstatning og erstatning for ekstra utgifter som følge av kansellering.

Dato
22.05.2023

Saksnummer
2022-02315

Tjenesteytere
Tripmonster / Tripmate
Widerøe

Klager har i det vesentlige anført

Klager skulle reise fra Trondheim via Bergen til Zürich den 17. september 2022, med
retur den 24. september. Reisen ble bestilt gjennom Tripmonster.

Klager mottok melding fra Widerøe den 17. september kl. 05:00, om at WF671 fra
Trondheim til Bergen kl. 07:55 ble kansellert grunnet mangel på besetning. Klager ble
ikke booket om av Widerøe, da billetten var bestilt gjennom byrå.  Klager forsøkte uten
hell å kontakte byrået, og måtte til slutt selv ordne nye billetter. Dette førte til at klager
mistet sin planlagte transport i Zürich, og fikk ekstra utgifter.

Klager hadde returbillett med Swiss via Oslo til Trondheim. Klager oppdaget at
returreisen var blitt fjernet, ettersom hun ikke hadde benyttet sin utreise. Klager ringte
flere ganger til Swiss for å bekrefte at hun skulle benytte returen, men til ingen nytte.
Hun ringte også Tripmonster som bekreftet at hun hadde returreise.
Klager valgte da å ta tog til flyplass dagen før avreise, og fikk hjelp av Swiss, slik at hun
kunne reise som planlagt. Klager bodde en natt på hotell.

Klager krever standarderstatning og refusjon av ekstra utgifter til transport og
overnatting.

Tjenesteyterne har i det vesentlige anført
Verken Tripmonster eller Widerøe har inngitt tilsvar til nemnda.

Nemnda bemerker

Nemnda legger til grunn at WF671 fra Værnes til Bergen den 17. september 2022 ble
kansellert. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. 

Widerøe har ikke fremmet tilsvar, og har således ikke godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Klager har dermed krav på standarderstatning. Reisen mellom Værnes-
Zurich (via Bergen/Oslo) var en sammenhengende reise på én booking. Nemnda mener
erstatningsbeløpet da skal fastsettes til 400 EUR per person, jf. forordningens artikkel 7
punkt 1. bokstav c

Ved kansellering kan passasjeren kreve omruting i samsvar med EU-forordning 261/2004
artikkel 8 bokstav b). 

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom han ikke er tilbudt omruting i samsvar med kravene i forordningen. 

Widerøe har ikke levert tilsvar og nemnda legger derfor klagers anførsel til grunn om at
hun ikke ble tilbudt omruting. Nemnda anbefaler derfor at Widerøe erstatter klagers nye
flybilletter med 3147 NOK. Klagers ekstra utgifter til transport i Zurich på grunn av senere
ankomst kan ikke kreves dekket etter EU-forordning 261/2004 artikkel 9. Disse må anses
dekket av standarderstatningen på 400 EUR.

Klager har også krevd erstatning for utgifter til tidlig transport til flyplassen (63 CHF) og
overnatting (940 NOK) da klager måtte dra til flyplassen dagen før avreise for å sjekke inn
på flyvningen fra Zurich til Oslo. Klager har vedlagt epostkorrespondanse som viser at
klager forsøkte å ordne dette på telefon og epost, men at det ikke fungerte. 

Nemnda finner det uklart hvorfor det var nødvendig for klager å reise til flyplassen en
dag før avreise, og kan ikke se at det er påvist grunnlag for å holde Widerøe ansvarlig for
klagers utgifter til tog og hotell i denne forbindelse. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Widerøe utbetaler standarderstatning med 400 EUR
og erstatning for nye flybilletter 3147 NOK.