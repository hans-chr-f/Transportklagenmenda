Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
24.11.2022

Saksnummer
2022-01641

Tjenesteytere
Air Baltic

Klager har i det vesentlige anført

Klager skulle reise fra Indianapolis til Riga via New York og Oslo den 19. juni 2022. BT152
Oslo - Riga med planlagt ankomst kl 11.55 ble kansellert, og klager ble booket om via
København. Han ankom endelig bestemmelsessted Riga kl 21.55, 10 timer forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
BT152 ble kansellert som følge av kollisjon med fugl. Flymaskinen måtte gjennomgå
teknisk kontroll før den kunne settes i drift igjen.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Air Baltics kontroll. 

Klager ble booket om til neste ledige avgang via København. 

Air Baltic kan på grunnlag av ovennevnte ikke imøtekomme klagers krav. 

Det vises for øvrig til Air Baltics brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Air Baltic har uttalt samt dokumentert med blant annet teknisk logg at kanselleringen
skyldtes kollisjon med fugl, og at hendelsen oppstod på flyvning mellom Napoli og Riga
den 18. juni. Denne flymaskinen (YL-AAQ) skulle operere Riga - Oslo - Riga påfølgende
dag den 19. juni. 

Kollisjon med fugl er en ekstraordinær omstendighet i forordningens forstand, jf
EU-domstolens avgjørelse i saken Peskova med flere av 04.05.2017 (C-315 / 15)
avsnitt 26. Flyselskapet har dermed godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har etter dette ikke krav på standarderstatning.

Vedtak

Transportklagenemnda kan ikke anbefale at klager gis medhold.