Vedtak i Pakkereisenemnda

Sammendrag

Krav om refusjon av reisens pris.

Dato
17.11.2022

Saksnummer
2022-02532

Tjenesteytere
Dag Aasbø Travel AS

Klager har i det vesentlige anført

Klagen gjelder en pakkereise for en person på en gruppereise til Svalbard i perioden
29.08.2022 - 02.09.2022. Totalpris 12 660 kroner.

Klager mistet flyet fra Gardermoen da hun ventet på flyet til Longyearbyen ved feil gate. 

Klager mener Dag Aasbø Travel bør påta seg ansvaret i denne saken blant annet fordi
reiselederen ikke ringte klager eller sørget for "opprop" over høyttaleranlegget da klager
ikke møtte opp ved gaten. Reiselederen hadde klagers telefonnummer på den samme
listen som han hadde krysset klager av på ved utlevering av reisedokumentene denne
dagen. Reiselederen var følgelig klar over at klager var ankommet flyplassen. Billetten
klager fikk utlevert viste ingen indikasjon om mellomlanding eller at flyet skulle gå via
Tromsø. Klager mener reiselederen burde informert om dette da billettene ble utlevert
på Gardermoen. Klagers billett viste fly til Longyearbyen. Klager mener hun skulle fått
utlevert to billetter, en med innsjekk Oslo - Tromsø og en med Tromsø - Longyearbyen.
Klager sjekket på tavlen med flyavgang til Longyearbyen. Siden hun var klar over at
det kun var en eller to avganger til Longyearbyen, gikk hun til den ene gaten som viste
Longyearbyen på tavlen, uten å sjekke flynummeret. Klager har vedkjent at hun ikke
sjekket flynummeret da hun fikk utlevert billettene av reiselederen på Gardermoen.

Klagers krav: 12 660 kroner.

Klager har søkt om dekning/erstatning fra Fremtind Forsikring. Forsikringsselskapet har
ikke etterkommet klagers krav.

Det vises for øvrig til korrespondanse fra klager.

Tjenesteyterne har i det vesentlige anført

Klager møtte opp på Gardermoen og traff reiselederen. Hun fikk flybilletten
med Norwegian av reiselederen på flyplassen, sammen med programmet med
mobilnummeret til reiselederen. Klager sjekket selv inn på automaten og gikk til gaten. 

Reisearrangøren skriver at det på informasjonen klager fikk på forhånd fremgikk at det
skulle være mellomlanding i Tromsø, klager hadde fått flynummer og informasjon om
flyselskap. Dette står også på programmet de fikk utlevert på Gardermoen. Flybilletten
stemmer med programmet og forhåndsinformasjonen, og de fikk boardingkort til riktig
fly hvor de sjekket inn bagasjen.

Reiseleder ventet som siste ved gaten helt frem til gaten ble stengt for å se om noen
skulle dukke opp i siste liten som ser forvirret ut eller ikke finner frem, eller om noen
skulle ringe om de ikke fant frem til gaten og kunne redegjøre for seg. Klager gikk til feil
gate og ventet her til flyet til Longyearbyen hadde gått.

Dag Aasbø Travel anfører at det ikke stemmer at man skal ha et boardingkort til Tromsø
og et videre til Longyearbyen - man får kun et boardingkort hos Norwegian når det er
samme fly og man bare skal ut av flyet for passkontroll i Tromsø.

Dag Aasbø Travel har lagt ved kopi av avgangstavlen denne dagen som viser 3 flyvninger
til Longyearbyen - en med SAS, en med Norwegian samt en charteravgang med ETF
Airways som er gaten klager gikk til. Hverken flynummer eller tiden stemmer overens
med programmet/ boardingkortet klager fikk utlevert på Gardermoen.

Reiselederen har ingen mulighet til å følge hver enkelt gjest fra innsjekking til gaten og
man må kunne forvente at gjestene kommer seg til riktig gate på egenhånd.

Dag Aasbø Travel kan ikke se at det foreligger grunnlag for prisavslag.

Det vises for øvrig til korrespondanse fra Dag Aasbø Travel AS.

Nemnda bemerker

Klagen gjelder en pakkereise for en person på en gruppereise til Svalbard i perioden
29.08.2022 - 02.09.2022. Totalpris 12 660 kroner.

Klager mistet flyet fra Gardermoen da hun ventet på flyet til Longyearbyen ved feil
gate. Klager har anført at ettersom hun var en del av en gruppereise forventet hun at
gruppeleder skulle ringt henne opp eller ropt henne opp på gaten. Det anføres videre
at klager kun fikk et boardingkort med reise fra Oslo til Longyearbyen og at dersom hun
hadde visst at det var mellomlanding til Tromsø, ville ikke dette skjedd. 

Klager møtte opp på Gardermoen og traff reiselederen. Hun fikk flybilletten
med Norwegian av reiselederen på flyplassen, sammen med programmet med
mobilnummeret til reiselederen. Klager sjekket selv inn på automaten og gikk til gaten.

Slik nemnda vurderer det er det den reisende som selv må følge med på om man står
ved riktig gate og sjekke opplysninger på boardingkortet. Basert på dette anbefaler
Pakkereisenemnda at klager ikke gis medhold.

Vedtak

Pakkereisenemnda anbefaler at klager ikke gis ikke medhold.