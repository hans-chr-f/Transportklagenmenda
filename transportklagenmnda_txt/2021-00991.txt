Vedtak i Transportklagenemnda
- Kollektivreiser

Sammendrag

Krav om frafall av gebyr - billett kjøpt for sent

Dato
20.09.2021

Saksnummer
2021-00991

Tjenesteytere
Vestfold Kollektivtrafikk (VTK)

Klager har i det vesentlige anført

Klager ble ilagt gebyr 25. juni 2021. Klager forklarer at hun bestemte seg for å hjelpe
sin bestefar med å lage vaffelrøre to gang i uken på bestefarens arbeidsted, siden han
hadde fått 3 ukers sommerferie og arbeidsgiveren hans trengte en som kunne komme
og lage vaffelrøre fordi det ikke var nok ansatte på jobb. Klager forklarer at hun pleier
aldri å ta bussen fordi hun bor i byen og trenger ikke buss dersom hun skal noe sted.
Klager har derfor ikke investert i busskort fordi hun vet at hun kan kjøpte billett på
mobilen. 

Klager forklarer at hun gikk på bussen ved holdeplassen før VKT fordi hun visste at
bussen skulle gå videre til Jarlsberg travbane hvor klager skulle gå av. Klager anfører
at hun var avhengig av nettet på bussen for å kunne kjøpe billett for hennes 4G hadde
sluttet 17. juni 2021. Videre anfører klager at da hun kom på bussen fikk hun problemer
med å kjøpe billetten fordi nettverket av en eller annen grunn var veldig tregt og det
endte med at hun endelig fikk kjøpt billett når bussen var på utsiden av VKT og skulle inn
for å parkere. Klager forklarer at hun ikke visste det skulle være kontroll fordi hun så ikke
kontrollørene før bussen hadde parkert. Da kontrollørene kom inn satt klager klar med
billetten. 

Klager mener hun ikke fortjente å få gebyret fordi hun prøvde å gjøre det riktige, men det
gikk ikke som planlagt. Klager var helt sikker på at nettverket på bussen skulle fungere
helt greit for det pleier det vanligvis å gjøre. Klager hadde billetten klar før bussen
parkerte. Klager mener hun hadde uflaks med nettverket. Klager forklarer at hun er
student og trenger virkelig pengene. Klager mener det er en misforståelse og forklarer
at det aldri kommer til å skje igjen. Klager mener at det som skjedde var helt utenfor
hennes kontroll. Klager presiserer at hun hadde billetten klar før kontrolløren ba om å få
se hennes billett. 

Etter at klager har mottatt selskapets tilsvar i saken presiserer hun at det ikke stemmer
at hun ikke kunne vise billett. Klager anfører hun hadde billett, men at kontrollørene
trodde hun kjøpte den når hun så at det skulle være billettkontroll. Klager føler at
selskapet ikke tar seg tid til å lese klagen hennes og blir lei seg over dette. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 25. juni 2021 fordi hun kjøpte sin billett for sent. Vi forstår at
enkelte synes det har vært vanskelig å betale for bussen i perioden hvor fordør har vært
stengt og derfor har fylkeskommunen helt siden starten av pandemien jobbet aktivt og
brukt mye tid og ressurser, både for å legge til rette for flere alternative billettløsninger,
og for å informere om disse.

Vi anbefaler reisende å alltid oppdatere seg på rutetider og også betalingsmuligheter før
en skal reise med buss, spesielt i en tid som denne med smitteverntiltak.

Vestfold og Telemark fylkeskommune viser til følgende når det gjelder Wi-Fi om bord:
Det er kun gratis wifi på enkelte avganger på enkelte linjer i Vestfold og kundene kan
ikke basere billettkjøp på dette wifi`et. Billett kjøpt i app skal være kjøpt og gyldig før
påstigning.

Ifølge våre reisevilkår, godkjent av Samferdselsdepartementet februar 2021, så gjelder
følgende: 
"Passasjeren skal ha gyldig billett ved påstigning på et transportmiddel. Dette innebærer
at billett skal være aktivert på reisen." 

Ved kjøp i app gjelder følgende: 
"Du må ha tilstrekkelig nettdekning under kjøpsprosessen slik at du får kjøpt billett. Du
må ha på datatrafikk ved billettkontroll, slik at du får vist/lest av dagens bilde/qr kode ved
påstigning og til billettkontrollører. Har du kontantkort, må du ha nok penger på kortet
slik at dagens bilde og kontrollkode kan lastes ned."

Vestfold og Telemark fylkeskommune, Vestfold kollektivtrafikk, kan på bakgrunn av dette
ikke se noen grunn til å endre standpunkt i denne saken.

Nemnda bemerker

Klager ble ilagt gebyr 25. juni 2021 fordi hun kjøpte sin billett for sent. 

Det fremgår av reisevilkårene for Vestfold og Telemark fylke, Vestfold kollektivtrafikk,
at passasjeren skal ha gyldig billett ved påstigning på et transportmiddel. Videre
fremgår det av reisevilkårene at ved kjøp av billett i app må den reisende ha tilstrekkelig
nettdekning under kjøpsprosessen slik at den reisende får kjøpt billett. Det følger av
reisevilkårene at den reisende er selv ansvarlig for å ha gyldig billett ved reise og uten
gyldig billett vil den reisende bli ilagt gebyr i en billettkontroll.  

Klager kjøpte sin billett etter ombordstigning, noe klager selv har erkjent, så vilkårene for
å ilegge gebyr var dermed til stede. 

Klager har anført at hun var avhengig av nettet om bord på bussen fordi hennes 4G
hadde sluttet 17. juni 2021. Videre har hun anført at hun opplevde problemer med nettet
på bussen og at det gikk tregt med å få kjøpt billett. Klager har forklart at hun hadde
gyldig billett da hun ble kontrollert. 

Nemnda bemerker at det er klagers ansvar å sørge for at mobiltelefonen har dekning,
batteri, datatilgang og kan fungere for hele reisen. Det er ikke tilstrekkelig at billett kjøpes
under reisen. 

Nemnda bemerket at den reisende selv har ansvar for å sette seg inn i billettsystemene
og det fremgår av reisevilkårene til Vestfold og Telemark fylke at ved kjøp av billett i app
skal billetten være kjøpt før ombordstigning. Nemnda bemerker at en billett som er kjøpt
etter ombordstigning ikke anses som gyldig billett.

Nemnda har forståelse for at reaksjonen kan oppleves streng. Nemnda bemerket
imidlertid at av hensyn til reiseforetakene er det nødvendig å ha en konsekvent praksis
da det er ulike årsaker til at reisende kjøper billett sent.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.