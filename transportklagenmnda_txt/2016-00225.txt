Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
19.12.2016

Saksnummer
2016-00225

Tjenesteytere
SAS

Klager har i det vesentlige anført

Klager skulle reise fra Haugesund til Oslo den 15. januar 2016 kl. 18:15 med SK0319.
Flyvningen ble forsinket og faktisk avgang ble kl. 23:30.

Klager ble informert om at forsinkelsen oppstod som følge av at selskapet gikk tom for
de-icing væske. Påfylling av dette førte til at besetningen gikk ut på tid. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Flyvningen fra Haugesund til Oslo ble kansellert som følge av dårlig vær med mye snøfall.
Det vises til fremlagt dokumentasjon. 

Forholdene på Haugesund flyplass var vanskelige denne dagen. Det var uvær langs hele
kysten og flere fly måtte gi opp å lande både i Stavanger, Haugesund og Bergen denne
dagen og lande på andre flyplasser. Haugesund flyplass var stengt for snørydding, og da
flyplassen åpnet igjen var det lang kø for de-icing. SK319 sto i de-icing kø da arbeidstiden
til kabinpersonalet gikk utover maks arbeidstid. Dette er sikkerhetsbestemmelser som
SAS ikke kan bryte og flyet måtte gå tilbake til gate.

Denne dagen var det snøfall rundt hele kysten og det trengtes ekstra mye de-icing veske
på kort tid når det samles fly i kø etter at rullebanen hadde vært stengt for snørydding.
Det var uvanlig mange fly som skulle av gårde på grunn av at fly hadde diverted til
Haugesund fordi de ikke kunne lande i Stavanger eller Bergen. På en stasjon som
Haugesund er det begrenset kapasitet. At det måtte fylles på de-icing veske er naturlig. 

Alle passasjerene på SK319 ble booket om til SK385, som ble omdirigert fra Trondheim
for å fly via Haugesund til Oslo for å ta med passasjerene fra SK319 til Oslo

SAS kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger til grunn at kanselleringen var en følge av svært vanskelige værforhold
denne dagen. Nemnda viser til at det var uvær langs hele kysten og at det var mange fly
som måtte lande på andre flyplasser enn planlagt. Nemnda finner det videre godtgjort
at kanselleringen ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning, og nemnda finner ikke å
kunne anbefale at klager gis medhold. 

Vedtak

Transportklagenemnda-fly finner ikke å kunne anbefale at klager gis medhold.