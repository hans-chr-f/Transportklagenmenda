Vedtak i Transportklagenemnda - Fly

Sammendrag

Krav om refusjon av ubenyttede flybilletter. Klager var ikke klar
over at han bestilte returreise med avgang fra Torp lufthavn.

Dato
05.06.2020

Saksnummer
2019-03647

Tjenesteytere
SAS

Klager har i det vesentlige anført

Klager hadde bestilt en tur/retur-reise med SAS fra Frankfurt til Oslo for reise i juni 2019.
Klager er tysktalende og var ikke klar over at SAS' mobilapplikasjon listet Sandefjord -
Torp (TRF) som en alternativ flyplass i Oslo. Det var først rett før reise med SK3007 den 2.
juni 2019 at klager oppdaget at flyvningen gikk fra Sandefjord - Torp med propellfly. 

Klager ønsket ikke å reise fra Torp med propellfly, og han ønsket at hans representant
skulle sjekke ut alternativer for endring. Representanten ringte til SAS og forklarte at det
måtte ha skjedd en feil i systemet siden Torp hadde kommet opp som alternativ til Oslo
lufthavn Gardermoen (OSL). SAS informerte imidlertid om at Sandefjord - Torp alltid blir
listet som alternativ når man bestiller fly til og fra Oslo. Klagers representant har anført
at dette ikke stemmer. 

Over telefon ble klager tilbudt endring til gebyr på kroner 700, men klager fant ut at det
var enklere å kansellere reisen og bestille nye billetter. 

Klagers representant har vist til at klager ikke ble varslet om at ankomst- og
avreiseflyplassene i Norge var ulike, og at klager ville ha reist til Oslo lufthavn dersom
feilen ikke ble oppdaget. Videre har representanten vist til at Sandefjord - Torp neppe
kan anses som "Oslo-området", all den tid flyplassen ligger nesten to timer utenfor byen
med buss. Hun har også vist til at det er svært lite brukervennlig for passasjerene at det
ikke varsles eksplisitt om at reisen går til og fra ulike flyplasser. 

På bakgrunn av det ovennevnte har klager fremsatt krav om refusjon av sine ubenyttede
billetter fra Sandefjord - Torp til Frankfurt 2. juni 2019.

Tjenesteyterne har i det vesentlige anført

Den 6. juli 2018 kjøpte klager en billett på SAS sine hjemmesider. Reisen gikk fra
Frankfurt til Oslo lufthavn med retur fra Sandefjord - Torp til Frankfurt. 

Ved bestilling på nett mottar kunden to e-poster fra SAS. I denne saken har klager
vedlagt Electronic Ticket Itinerary and Receipt, og et dokument kalt "Din flyvning" med
detaljert informasjon om bestillingsnummer, reiserute, navn på flyplasser og flytyper.
I denne e-posten fremgår det tydelig navn på hvilken flyplass flyvningen går fra og
ankommer. Navn på flyplass vises dessuten på nettsiden ved bestilling av billett. 

SAS har 24 timers angrefrist. Dette opplyses det om på SAS sine hjemmesider ved
bestilling. Dersom klager hadde vært mer oppmerksom da han mottok e-postene fra
SAS, kunne han avbestilt reisen og fått pengene refundert. 

Den 24. januar 2019 mottok klager informasjon om en ruteendring på returreisen,
Her fremgår det tydelig at returen går fra Sandefjord - Torp. I henhold til vedlagt
dokumentasjon fra klager ser det ut til at klager først reagerte da han mottok melding
om at han kunne sjekke inn på returreisen 22 timer før avgang. 
Klager fikk tilbud om å endre sin billett mot gebyr på kroner 700. Dette ønsket ikke klager
og møtte ikke til flyvningen fra Torp. SAS har i denne forbindelse påpekt at det finnes god
offentlig kommunikasjon mellom Oslo og Torp. 

På bakgrunn av det ovennevnte har SAS avvist klagers krav, men har refundert skatter og
avgifter til 33,56 euro.

Nemnda bemerker

Klager bestilte en reise hos SAS fra Frankfurt til Oslo tur/retur. Klagers utreise gikk
som planlagt fra Frankfurt til Oslo lufthavn (Gardermoen), men kort tid før returreisen
oppdaget klager at den gikk fra Sandefjord - Torp lufthavn. Klager har anført at SAS ikke
har gitt tilstrekkelig informasjon om at det var snakk om to forskjellige flyplasser for
ankomst og avgang til Norge, og har fremsatt krav om refusjon av klagers ubenyttede
flybilletter fra Torp. 

Etter nemndas syn er passasjeren selv ansvarlig for å sørge for at bestillingen blir
korrekt gjennomført. Klager har selv fremlagt reisedokument med SAS hvor det vises
til at han hadde utreise med: "SK4756 / 29MAY Frankfurt FRA - Oslo Gardermoen".
Under returreisen står det "SK3007 / 02JUN Oslo TRF - Copenhagen Kastrup". Selv om
nemnda kan være enig i at hvilken flyplass SK3007 gikk fra kunne vært enda tydeligere i
dokumentet Electronic Ticket Itinerary and Receipt, viser nemnda til at klager blant annet
mottok en e-post om ruteendring hvor det i klartekst fremgikk at SK3007 hadde avgang
fra Sandefjord (Torp). 

Nemnda legger til grunn at klager selv må stå ansvarlig for bestillingsfeilen, og kan ikke
se at han kan gis medhold i sitt refusjonskrav.

Vedtak

Transportklagenemnda - fly anbefaler ikke at klager gis medhold.