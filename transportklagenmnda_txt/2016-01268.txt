Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
22.09.2017

Saksnummer
2016-01268

Tjenesteytere
SAS

Klager har i det vesentlige anført

Klager skulle reise fra Bodø til Tromsø den 24. november 2016 kl 20.25 med SK4576.
Flyet som kom fra Trondheim fløy over Bodø, og fløy i stedet direkte til Tromsø. Dette
grunnet crewets hviletid. Dersom flyet hadde landet i Bodø måtte crewet ha overnattet
der. Klager mener dette ikke god nok grunn til å fraskrive seg ansvar i henhold til
forordningen. 

Klager ble booket om og ankom Tromsø 14 timer forsinket. Hun ble ikke informert om
sine rettigheter. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4576 skulle operere fra Trondheim til Tromsø med mellomlanding i Bodø. Opprinnelig
avgang fra Trondheim skulle være kl 19.05, men avgangen ble utsatt til kl 20.11 grunnet
værforholdene i Bodø som førte til restriksjoner i flytrafikken. Det vises til fremlagt
dokumentasjon. Klager ble booket om til neste ledige avgang dagen etter.

Forsinkelser og usikkerheten rundt flytrafikken i Bodø den 24. november fikk direkte
innvirkning på arbeidstidsbestemmelsene til mannskapet ombord på SK4576, og for å
ramme færrest mulig passasjerer måtte SAS fly direkte til Tromsø. Dersom flyet hadde
mellomlandet i Bodø måtte mannskapet tatt sin lovpålagte hviletid der, og flyet kunne
ikke fly videre til Tromsø samme dag. Bodø er ingen basestasjon og SAS har ikke ekstra
crew der. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS kontroll.

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har dokumentert at kanselleringen skyldtes dårlig
vær i Bodø og at kanselleringene ikke var til å unngå:

Dokumentasjonen viser at det var restriksjoner på grunn av dårlig vær - både regn og
snø - på flyplassen i Bodø den aktuelle ettermiddagen og kvelden. Flyet som skulle
operere klagerens flygning fra Bodø til Tromsø, hadde kommet forsinket fra Bodø til
Trondheim på grunn av disse restriksjonene. Endelig dro flyet forsinket fra Trondheim, og
ble rutet over Bodø direkte til Tromsø på grunn av snømåking på rullebanen i Bodø. 

At crewet ville gått ut på arbeidstid om flyet hadde mellomlandet i Bodø, gir ikke
grunnlag for å oppheve konklusjonen om at klagerens flygning ble kansellert på grunn av
dårlig vær.

Vedtak

Transportklagenemnda - fly anbefaler ikke at klageren gis medhold.