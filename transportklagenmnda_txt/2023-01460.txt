Vedtak i Pakkereisenemnda

Sammendrag

Krav om kompensasjon.

Dato
30.08.2023

Saksnummer
2023-01460

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i et trippelrom med
all inclusive på Hotel Meliá Tortuga Beach, Sal, Kapp Verde i perioden 08.02.2023 -
15.02.2023. Totalpris 29 760 kroner.

Klager var ikke fornøyd med:
- Reisemålets transport til / fra flyplassen
- Hotellstandarden generelt
- Manglende rengjøring
- All inclusive
- Reiselederservice
- Hotell

Klager skriver at sengetøyet ikke ble skiftet i løpet av en ukes ferie. De manglet såpe,
håndkle, toalett papir og drikkevann og måtte hver gang si ifra til resepsjonen for å få
dette. Aircondition manglet fjernstyring. Det var ofte tomt for varmt vann og klager
måtte dusje i kaldt vann. Rommet ble ikke rengjort og det var edderkopper og mygg. De
fikk over 100 myggstikk, noe som gjorde at klagers mor måtte feire 60-årsdagen med
mange sår fra myggstikkene både på kroppen og i ansiktet. Videre var det var umulig å
sove fordi de ikke kunne ikke åpne vinduet som manglet myggnetting.

Hotellpersonalet ville ikke påta seg ansvaret for at klagers tannregulering plutselig ble
borte fra baderommet. Dette ødela Valentines dagen for klager som brukte 2 feriedager
som gikk med til å snakke med daglig leder på hotellet, personalet i resepsjonen,
Ving både per telefon og på hotellet og kontakt med klagers tannlege for å bestille ny
tannregulering osv.

Solsengene var harde og uten vindbeskyttelse. Det var derfor umulig å ligge på stranda.
Det kostet ekstra dersom de skulle ligge på myke solsenger.

Når det gjelder all inclusive, ble det servert samme mat på restauranten hver dag. Klager
var heller ikke tilfreds med renholdet eller servicen i restauranten. Personalet snakket
nesten ikke engelsk. 

Klagers krav: Kompensasjon.

Det vises for øvrig til korrespondanse fra klager.

Tjenesteyterne har i det vesentlige anført
I reiseinformasjonen på Ving.no som man ved bestilling av reiser har huket av for å
ha lest og forstått, skriver Ving at insekter som f.eks. mygg, maur og kakerlakker kan
forekomme på reisemålene uavhengig av hotellstandard. Nettopp fordi slike småkryp er
mer vanlig i varmere strøk, forklarer Ving dette i reiseinformasjonen. Man bør i rimelig
utstrekning være forberedt på at man kan bli berørt av dette, uten at det gir grunnlag
for prisavslag eller erstatning. Insekter bekjempes vanligvis med spraying og gjentatt
spraying kan være nødvendig. Myggspray fås kjøpt i de fleste butikker. 

Sykdom i ferien er en forsikringssak, og Ving har anbefalt klager å ta kontakt med sitt
eget forsikringsselskap for å avklare hvilke vilkår som gjelder ved plager/sykdom på
grunn av insektbitt. 

I reiseinformasjonen på Ving.no skriver Ving: "Renholdet kan være vesentlig enklere enn
hjemme. Med rengjøring menes normalt at gulv blir feiet, senger redd opp og avfall tømt
enkelte av ukens dager – medregnet ankomstdagen. De fleste hoteller har minimum to
dager pr. uke hvor rengjøring ikke blir utført. Oppvask inngår vanligvis ikke i renholdet.
Oppvaskmiddel, børste, etc. må man kjøpe selv. I tillegg til rent sengetøy ved ankomst,
skjer normalt skifte av sengetøy 1 gang i løpet av et 2-ukers opphold. Håndklær skiftes
vanligvis 1-3 ganger pr. uke."

Ving har interne systemer som logger all kommunikasjon mellom sine gjester og
stedlige representanter, og Ving skriver at klager gjentatte ganger var i kontakt med
Vings personale vedrørende tannreguleringen som forsvant. Klager har også fått en
bekreftelse fra Vings personale som kan benyttes til eget forsikringsselskap. De øvrige
forholdene ved hotellet som klager ikke var tilfreds med, ble ikke tatt opp med Ving før
sent kvelden før avreisen. 

Kapp Verde er en afrikansk øygruppe som har et voksende fokus på turisme. Det kan
være ulike årsaker til lange køer på flyplassene. Ving har erfart at det tar lengre tid på
flyplasser, ved innsjekk, ved sikkerhetskontroll osv. etter pandemien. Noen reisemål
har større utfordringer enn andre. Det er mange nyansatte på flyplasser som eller i
reisebransjen, noe som kan forklares med lengre køer og ventetid.

Ving har tilbudt klager et gavekort på 2 000 kroner for å vise forståelse for hendelsen
med tannreguleringen.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer med innkvartering i et trippelrom med
all inclusive på Hotel Meliá Tortuga Beach, Sal, Kapp Verde i perioden 08.02.2023 -
15.02.2023. Totalpris 29 760 kroner.

Klager var ikke fornøyd med:
- Reisemålets transport til / fra flyplassen
- Hotellstandarden generelt
- Manglende rengjøring
- All inclusive
- Reiselederservice
- Hotell

Klagen gjelder insekter og manglende renhold på hotellrommet og restauranten, samt all
incusive tilbud m.m. Nemnda kan ikke se at noen av forholdene leder til at det foreligger
et avvik mellom hva som er avtalt mellom partene. Ving har informert både om insekter
og hva slags rengjøring kunden kan forvente. Uheldigvis forsvant tannreguleringen
til klager som Ving har kompensert ved å tilby gavekort på 2 000 kroner. For nemnda
fremstår det som sannsynlig at rengjøringspersonalet ved en glipp kastet denne.
Nemnda anbefaler at gavekortet gjøres om til en utbetaling til klager slik at klager får
utbetalt 2 000 kroner av Ving. Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.