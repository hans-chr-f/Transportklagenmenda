Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.06.2019

Saksnummer
2018-01961

Tjenesteytere
SAS

Klager har i det vesentlige anført

Klager skulle reise fra København til Kristiansund via Oslo den 22. mai 2018 kl 13.25 med
ankomst kl 16.25. SK1456 til Oslo gikk som normalt, men SK2311 fra Oslo til Kristiansund
ble kansellert. Klager ble booket om til Molde og fraktet i buss derfra. Han ankom
Kristiansund kl 18.45, to timer og 20 minutter forsinket.  

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK2311 ble kansellert som følge av dårlige værforhold i Ålesund. Flymaskinen som
skulle operere klagers flyvning måtte omdirigeres på en tidligere flyvning på grunn
av værforholdene. Det var derfor ingen flymaskin i Oslo til å operere SK2311. Klager
ble booket om til SK4524 til Molde og fraktet i buss derfra til Kristiansund. SAS viser til
fremlagt dokumentasjon. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS kontroll. SAS har truffet tiltak som rimelig kan forventes av
selskapet, og er således fritatt erstatningsplikten. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet SAS har forklart at kanselleringen skyldtes dårlige værforhold i Ålesund.
Uttalelsen er imidlertid ikke nærmere forklart eller tilstrekkelig dokumentert. Nemnda
har ikke mottatt dokumentasjon (eksempelvis METAR) med forklaring som viser hvor og
når det var dårlig vær, og hva det dårlige været bestod av. Nemnda mener at flyselskapet
med dette ikke har godtgjort at kanselleringen ikke kunne vært unngått selv om alle
rimelige tiltak var truffet. 

Klager har etter dette rett til standarderstatning.

Vedtak

Transportklagenemnda - fly anbefaler at klager gis medhold.