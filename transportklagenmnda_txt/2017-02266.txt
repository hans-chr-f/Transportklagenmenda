Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende gyldig billett.

Dato
19.12.2017

Saksnummer
2017-02266

Tjenesteytere
Ruter

Klager har i det vesentlige anført

Klagers representant viser til at hans sønn og sønnens kjæreste ble ilagt gebyr som følge
av manglende gyldig billett. 

Kjæresteparet hadde kjøpt flere billetter til Ruter den dagen. På den aktuelle reisen de
ble ilagt gebyr var billetten akkurat utgått da de ble kontrollert. Formelt sett hadde de
betalt for reisen, men brukte litt for lang tid før de begynte på reisen og hadde dermed
ikke en gyldig billett da de ble kontrollert. Kjæresteparet bor i Bergen hvor billettene
er gyldig i 1,5 time, og antok derfor at dette også gjaldt i Oslo. Dette ble også forklart
overfor kontrolløren, og de tilbød seg å kjøpe nye billetter på stedet. På samme måte
som stortingsrepresentant Hadia Tajik gjorde da hun reiste uten billett. Hun hadde glemt
å kjøpe billett, men gikk bort til kontrolløren og tilbød seg å kjøpe billett.

Klagers representant mener Ruter i denne saken burde vise skjønn og sunn fornuft
overfor to unge turister, på 17 og 18 år, som går ut fra at varigheten på en billett er lik i
Bergen og Oslo. 

Klagers representant viser også til at de faktisk hadde betalt for reisen, og krever derfor
at Ruter frafaller det ilagte gebyret for begge to.

Tjenesteyterne har i det vesentlige anført
Ruter viser til henvendelse fra klagers representant angående gebyr hans sønn ble ilagt
på trikken den 24. juni 2017.

I sin første henvendelse til Ruter så vises det til at klagers representant har mottatt en
purring(inkassovarsel) uten først å ha mottatt den opprinnelige fakturaen. Ruter gjør
oppmerksom på at den opprinnelige fakturaen får man med seg i kontrollen. I denne
kontrollen ble det ikke fremlagt noen gyldig billett, kontrolløren har derfor krysset av i
feltet IB, som betyr Ingen Billett. Ruter viser her til vedlagt kontrollskjema fra kontrollør. 

Når klagers representant henvender seg til Ruter så blir det ikke fremlagt noen form for
billett, heller ikke den som legges ved til nemnda, som er
utgått på tidspunktet for kontroll. Man plikter å sette seg inn i hvilke regler som gjelder
når man skal reise kollektivt, og det blir ekstra viktig når man er på steder man
ikke er kjent. Å anta at det er de samme reglene som gjelder i Oslo som i Bergen er ikke
grunn for å slippe gebyr.

I dette tilfellet så ville nok sønnen blitt ilagt gebyr også i Bergen. Billetten er kjøpt kl.
13.41, og utløp kl. 14:43, Sønnen ble stoppet kl. 15:34, nesten en time etter at billetten er
utløpt. I appen så er det en stor klokke som teller ned, slik at det er lett å se hvor lang tid
man har igjen før billetten utløper.

På bakgrunn av dette kan Ruter ikke se noen grunn for å endre standpunkt i saken.

Nemnda bemerker

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda legger til grunn at klagerne hadde kjøpt billetter, men at disse var utløpt.
Billettene er registrert kjøpt kl 13.41.34 og det er tydelig opplyst på billetten at den utløp
kl 14.43.35. Kontrollen er registrert startet kl 15.30, dvs. 44 minutter etter at billettene
utløp og en time og 50 minutter etter at de ble kjøpt. 

Nemnda kan på denne bakgrunn ikke se at henvisningen til at billetter gjelder i 1,5 time i
Bergen, har noen relevans. Billetten ville vært utløpt også i Bergen. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.