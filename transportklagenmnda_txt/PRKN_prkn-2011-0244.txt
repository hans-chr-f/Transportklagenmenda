Vedtak i Pakkereisenemnda

Sammendrag

Reise til Egypt, Makadi, hotell Sunwing Waterworld Resort Makadi
Beach, 8. - 22. august 2011. Krav om prisavslag grunnet uferdig hotell.

Dato
05.01.2012

Saksnummer
244/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 3

Reisens pris: kr 22.225

Saken gjelder:

Reise til Egypt, Makadi, hotell Sunwing Waterworld Resort Makadi Beach, 8. - 22. august 2011.
Krav om prisavslag grunnet uferdig hotell.

Klager har i det vesentlige anført:

Den 14. juli, under tre uker før avreise, ble klagerne kontaktet av Ving per e-post der de
informerte om at hotellet klagerne skulle reise til ikke ville bli ferdig grunnet manglende
interiør. Klagerne fikk tilbud om å booke seg om til søsterhotellet, Makadi Palace. Klagerne ble
fortalt at dette var et fem-stjerners hotell og skulle holde samme standard som Waterworld
Resort. Som plaster på såret ville klagerne få tilgang til alle restauranter og barer som tilbyr
all inclusive på Makadi Palace, Grand Makadi og Makadi Spa, samt en kompensasjon på kr
1.000 per barn og kr 2.000 per voksen. Det ble samtidig opplyst at familiebassengområdet
på Waterworld Resort ville være i drift, og at klagerne ville få benytte dette selv om de var
innlosjert på nabohotellet.

Alternativt kunne klagerne avbestille reisen eller endre reisemål uten gebyr.

Grunnet kort tid til avreise, fant klagerne det vanskelig å avbestille reisen.

Klagerne valgte å takke ja til Vings tilbud om å bo på Makadi Palace ettersom de ble lovet
tilgang til badelandet ved Waterworld Resort.

Den 5. august ble klagerne igjen kontaktet av Ving per e-post der de informerte om at det lille
badelandet og familiebassengene ikke ville bli ferdig til klagernes ankomst likevel, men dette
ville sannsynligvis være klart til bruk i løpet av den første uken av klagernes opphold.

Klagerne fikk på nytt tilbud om å avbestille reisen. Ettersom klagerne reiste med barn var
det uaktuelt å avbestille reisen uten å kunne få tilsvarende reise et annet sted, og alt var nå
utsolgt. Klager mener at Ving må ha utnyttet dette spekulativt da Ving måtte ha visst at verken
Waterworld Resort eller bassengområdene ville bli ferdige i tide.

Hotell Makadi Palace holdt heller ikke det Ving hadde lovet. Området var slett ikke fem-
stjerners. Hotellet var overbooket. Det var kamp om solstoler og om å få noe å spise og
drikke. Bassengområdet var møkkete. Det ble observert rotter og mus ved solsengene og ved
restauranten.

Møblene i leiligheten var slitte og rengjøringen var ikke bra.

De første tolv dagene av oppholdet ble alle i reisefølget plaget med underlige bitt. Klagerne
oppdaget til slutt hundrevis av veggdyr/lus og egg. Klagerne fikk da bytte leilighet.

Ferien ble en enorm skuffelse.

Det vises for øvrig til klagers brev.

Ving har i det vesentlige anført:

Ving har fått en del spørsmål om hvordan Ving kunne regne med at

Sunwing Waterworld Makadi skulle bli ferdig til ankomst, og med fasit i hånden kan Ving bare
beklage at de vurderinger som er gjort har vist seg ikke å holde.

Ving hadde løpende dialog med hotellets ledelse og entreprenøren.

I tillegg til komplikasjonene i forbindelse med urolighetene i Egypt oppstod det forsinkelse av
vareleveranser. Dette kunne ikke Ving forutse, og dessverre førte forsinkelsene til at de rom
som skulle åpne først ikke kunne ferdigstilles som fastsatt. I månedsskiftet juli/august skulle
det vise seg at fasilitetene på nabohotellet

Makadi Spa ikke ble ferdig som forutsatt, og hvor deres gjester ble henvist til å benytte øvrige
områder på Makadihotellene. Dette førte til stor trengsel, og at det ble alt for få solsenger.
Dette var ikke Ving kjent med på forhånd ved at Ving ikke selv har gjester i denne delen av
hotellet. Til siste skulle det vise seg å oppstå problemer med installasjoner i bassengområdets
maskinrom på Sunwing Waterworld, og som førte til at vannlandet på Sunwing som først
skulle åpne, dessverre ikke ble klart.

Det er noen år siden Makadi Palace ble bygget, og det kan derfor ikke sammenlignes
med et helt nybygget anlegg. Ving har likevel god erfaring med anlegget og har fått god
tilbakemelding fra tidligere gjester. Ving har vanskelig for å se at innkvarteringen på Makadi
Palace generelt skulle ha vært dårligere enn utlovet kategori, men forstår at oppholdet ble
påvirket av driftsproblemer.

Vings representanter ble ikke gjort kjent med at klagerne hadde problemer med
innkvarteringen. Ving avviser at det var lus på hotellet. Ving har heller ikke fått tilbakemelding
om mus eller rotter i anlegget. Da det kom tilbakemelding om dette ble det straks satt ut feller
i området.

Klagerne er tidligere gitt en kompensasjon for at de ikke fikk innkvartering som avtalt. Etter
en samlet vurdering av saken tilbyr Ving en ytterligere kompensasjon av prisen klagerne har
betalt etter at kompensasjonen de tidligere har fått er trukket fra.

Dette utgjør kr 5.565.

Nemnda bemerker:

Det var en mangel ved reisen at klagerne ikke fikk bo på Sunwing Waterworld Resort som
avtalt.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2.

Dersom pakkereisen har vesentlige mangler, og formålet med pakkereisen av den grunn
blir vesentlig forfeilet, kan den reisende heve reisen og kreve innbetalt beløp tilbake etter
pakkereiseloven § 6-3.

Turarrangør har etter pakkereiseloven en rett til å avhjelpe mangler.

Denne rett forutsetter at turarrangør gjøres kjent med problemene på reisemålet. Dersom
turarrangør ikke har gitt anvisning på noe annet, vil det etter nemndas vurdering være naturlig
først å ta mindre/enkle problemstillinger og mangler direkte opp med hotellet. Fører ikke det
frem, må turarrangør kontaktes snarest.

Dersom manglene ikke tas opp på reisemålet på en måte som gir turarrangør mulighet til å
avhjelpe manglene, vil man ikke nå frem med krav om prisavslag i ettertid.

Mangelen ble i dette tilfellet søkt avhjulpet ved innkvartering på Makadi Palace.

Partene er enige om at avhjelpen ikke var tilfredsstillende.

Det er nemnda enig i. Makadi Beach er ikke nytt og har ikke de samme fasiliteter som
Waterworld. Forholdene på Makadi Palace synes også sterkt preget at hotellet var fullt og at
det var driftsproblemer ve Makadihotellene.

Waterworld Resort var langt fra ferdig da klagerne påbegynte sin ferie.

Vings vurderinger av forholdene forut for reisen viste seg således å være feil.

Årsakene til dette synes å ha vært flere, og nemnda er enig med klagerne i at det er vanskelig
å forstå at Ving ikke på et vesentlig tidligere tidspunkt innså at hotellet ikke ville kunne åpne
til planlagt tid. Nemnda har på den annen side ikke grunn til å tro at dette skyldtes annet enn
feilvurderinger/mangelfull innhenting av informasjon.

Ving hadde ikke selv noe å tjene på å sende gjestene til et uferdig hotell eller innkvartere
gjestene på et annet hotell. Tvert i mot.

Nemnda er av den oppfatning at det ikke er grunnlag for refusjon av reisens pris. Selv om
mangelen må anses som vesentlig, er det ikke grunn til å anta at formålet med reisen i det
vesentlige ble forfeilet. Klagerne har rett til et forholdsmessig prisavslag, og nemnda anbefaler
et prisavslag på 1/3 av reisens pris.

Så vidt nemnda forstår, fikk klagerne forut for reisen refunder 5.000 kroner.

Ving har i tillegg tilbudt/utbetalt kr 5.565. Samlet sett utgjør dette mer enn 1/3 av reisens
opprinnelige pris, og nemnda finner ikke å kunne anbefale at klagerne gis ytterligere
prisavslag/kompensasjon. Dersom ikke hele det lovede beløp er utbetalt, anbefales det gjort.

Nemnda har ved den videre vurdering delt seg i et flertall og et mindretall.

Nemndas flertall, lederen og turarrangørenes representanter, finner ikke å kunne
anbefale at klagerne gis ytterligere prisavslag/kompensasjon.

Dersom ikke hele det lovede beløp er utbetalt, anbefales det gjort.

Nemndas mindretall, forbrukernes representanter, er av den oppfatning at prisavslaget
bør settes til halvparten av reisens pris.

På bakgrunn av flertallets vurdering, traff nemnda slikt

Vedtak:

Reklamasjonsnemnda for pakkereiser finner ikke å kunne anbefale at klagerne gis ytterligere
prisavslag/kompensasjon.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Lund-Eriksen, Star Tour AS

Vigdis Fiske, Amisol AS