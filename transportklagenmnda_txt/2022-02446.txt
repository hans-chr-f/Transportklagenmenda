Vedtak i Transportklagenemnda - Fly

Sammendrag

Krav om erstatning for kansellert reise tur/retur Sarajevo.

Dato
17.07.2023

Saksnummer
2022-02446

Tjenesteytere
Wizz Air

Klager har i det vesentlige anført

Klager hadde billett med Wizz Air og skulle reise fra Sandefjord Torp til Sarajevo den 18.
september og med retur den 21. september 2022. Den 16. september fikk klager e-post
fra flyselskapet om at reisen var kansellert. Det ble ikke oppgitt noen årsak i e-posten
og heller ikke i flyselskapets svar til klager etter at hun fremsatte krav om erstatning for
kansellert reise. 

Klager krever standardkompensasjon på 800 euro i henhold til EU-forordning 261/2004
og erstatning for 3 tapte feriedager med kr. 8125

Tjenesteyterne har i det vesentlige anført
Wizz Air har tross oppfordring ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Flyselskapet Wizz Air har tross oppfordring ikke avgitt uttalelse til nemnda.

Klager har opplyst at både utreisen og returreisen ble kansellert og nemnda legger dette
til grunn.

Kansellering gir passasjeren rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne
vært unngått selv om alle rimelige tiltak var truffet, jf. EU-forordning 261/2004
artiklene 5 og 7. Det er flyselskapet som må godtgjøre at det foreligger et slikt spesielt
tilfelle. Transportklagenemnda har i sin henvendelse om tilsvar forklart flyselskapet
hva som kreves av dokumentasjon ved uregelmessigheter. Wizz Air har ikke lagt
frem dokumentasjon eller forklaring for nemnda og klager har dermed rett til
standarderestatning med 400 euro per strekning, totalt 800 euro.

Nemnda kan ikke se at klager har krav på ytterligere erstatning utover dette, ettersom
hun ikke har dokumentert et økonomisk tap ved kanselleringen, og ulempen ved tapt
ferie favnes av hva standardkompensasjon er ment å dekke.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler standarderstatning til klager på
totalt 800 euro.