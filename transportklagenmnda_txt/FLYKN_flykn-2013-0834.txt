Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
27.05.2014

Saksnummer
834/13F

Tjenesteyter
American Airlines

Klager har i det vesentlige anført:

Klager hadde bestilt en reise fra Bergen til Miami via Oslo og Barcelona den 4. oktober 2013
med SK286, SK4685 og AA113.

Klager og hans reisefølge sjekket inn bagasjen i Bergen helt frem til Miami. De ankom
Barcelona i rute og møtte opp ved gaten før den åpnet. Klager stiller seg derfor undrende til
hvorfor de ble de tatt til side og forklart at bagasjen ikke var sikkerhetsklarert og at de ikke
ville rekke flyet til Miami.

Klager ble booket om via London og New York, som medfører er forsinkelse på 19 timer.

Klager krever refusjon av utgifter til mat og drikke i ventetiden, drosje, samt en natts
forhåndsbetalt hotell i Fort Lauderdale.

Det vises for øvrig til klagers brev.

American Airlines har i det vesentlige anført:

Klager ankom Barcelona 25 minutter forsinket med SK4685. Dette medførte at klagers
bagasje ikke rakk å bli overført til AA113. Alle passasjerer som skal til USA må gjennom
sikkerhetskontroll. Dette gjelder også bagasjen.

I dette tilfellet rakk ikke klager sin videreforbindelse grunnet sent innkommet fly. Klager og
hans reisefølge ble booket om til neste ledige avgang.

American Airlines kan på grunnlag av ovennevnte ikke imøtekomme klagers krav om utgifter i
ventetiden.

Det vises for øvrig til American Airlines brev.

Nemnda bemerker:

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair (C-63/09).

Nemnda legger på bakgrunn av de foreliggende opplysninger til grunn at tidkrevende
sikkerhetskontroll av klagernes kofferter i Barcelona førte til at klagerne ikke rakk flyet. Dette
er et forhold American Airlines ikke kunne forhindre. Forsinkelsen gir følgelig ikke rett til
erstatning for påførte utgifter.

American Airlines pliktet i den foreliggende situasjon å tilby gratis måltider og forfriskninger
som står i rimelig forhold til ventetiden, jf. EU-forordning 261/2004 artikkel 6 jf. artikkel 9.
Nemnda anbefaler at American Airlines erstatter klagers dokumenterte/sannsynliggjorte
utgifter til forpleining.

Vedtak:

Transportklagenemnda - fly finner ikke å kunne anbefale at klagerne gis medhold i sitt krav
om erstatning. Nemnda anbefaler at American Airlines erstatter klagernes dokumenterte/
sannsynliggjorte utgifter til forpleining.

Vedtaket var enstemmig.