Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
19.09.2017

Saksnummer
2017-01343

Tjenesteytere
AtB AS

Klager har i det vesentlige anført

20. april tok klagers kone bussen fra Havstad senter til Trondheim sentrum. Til tross for
at klagers kone hadde gyldig billett ble hun likevel ilagt ilagt gebyr under billettkontrollen.
Konen er innrømmet honnørrabatt, men da honnørbeviset fra NAV lett blir ødelagt har
klager tatt kopi av beviset som hun bringer med seg på reise. 
Kontrolløren på sin side mente at klagers kone hadde gjort forsøk på å forfalske
honnørbeviset og krevde at hun måtte identifisere seg.  Klagers kone hadde ikke med
noen id-papirer og politiet ble tilkalt. Imidlertid kunne politiet og utlendingsenheten
bekrefte hennes identitet, samt at hun hadde det orginale honnørbeviset hjemme. 

Med bakgrunn i dette mener klager at gebyret er feilaktig ilagt og krever det slettet.

Tjenesteyterne har i det vesentlige anført
Kravet til legitimasjon ved bruk av rabatterte billetter fremgår klart av AtBs regelverk
som ligger tilgjengelig på AtBs nettsider. Det er dessverre mange av AtBs reisende som
misbruker vår tillit og AtB har derfor sett oss nødt til å tolke regelverket strengt. Dette
medfører at AtB ikke skiller mellom det å reise med rabattert billett uten bevis for retten
til rabatt, og det å reise helt uten billett. 

Dersom kunden reiser med honnørrabattert billett er det ifølge AtBs regelverk
avgjørende at reisende ved kontroll kan fremvise gyldig billett, herunder også legitimere
sin rett til den rabatterte billetten. 

Klagers kone fremviste ved kontrollen en ettergjort kopi av sitt originale honnørbevis.
Det kopierte honnørbeviset er å regne som forfalsket i og med at det i sin helhet
stammer fra en annen enn utstederen, NAV. En kopi av honnørbeviset regnes derfor
ikke som gyldig honnørbevis, og klager kunne dermed ikke legitimere sin rett til å reise
med honnørrabattert billett. AtB har tidligere vært i kontakt med NAV angående en
lignende sak. AtB fikk da bekreftet at et kopiert bevis ikke er gyldig som honnørbevis,
Et honnørkort er også kun gyldig sammen med annen legitimasjon. Det fremgår av
kontrollørrapporten at hun heller ikke hadde med seg annen gyldig legitimasjon. Politiet
ble derfor kontaktet for å verifisere personalia. 

I tilfeller der kontrollørene oppdager kopierte/forfalskede honnørkort er AtBs prosedyre
at det kopierte honnørkortet blir inndratt og saken registrert som forfalskning og
forhøyet gebyr på kr. 1500 blir utstedt. Anmeldelsessaken undersøkes så av en
saksbehandler for å se om det faktisk foreligger grunnlag for anmeldelse. Da det i denne
saken i ettertid ble bekreftet at honnørkortet ikke var forfalsket, har gebyret blir gjort om
til et tilleggsgebyr for reise med ugyldig reisebevis, kr. 750. 

AtB har ingen ordning med at man i ettertid kan fremvise gyldig honnørbevis og på
den måte slippe å betale gebyr. Det fremgår klart av AtBs regelverk at ved reiser med
honnørrabattert billett er det avgjørende at reisende kan legitimere retten til den
rabatterte billetten ved kontroll. Det at klager i etterkant av kontrollen kan fremvise
gyldig honnørbevis vil dermed ikke frita klager fra gebyret. 

AtB har en streng praksis når det gjelder kravet til å kunne fremvise bevis for rabatterte
billetter ved kontroll og gjør ingen unntak fra denne regelen. Når det gjelder bruk
av skjønn i enkeltsaker er AtB, som en representant for fylkeskommunen, bundet av
alminnelige forvaltningsrettslige prinsipper i vår saksbehandling, herunder kravet til
likebehandling. 

AtB opprettholder med dette sin tidligere avgjørelse og viser til sin begrunnelse i tidligere
svar til klager.

Nemnda bemerker

Klager ble etter kontroll på bussen den 20. april 2017 ilagt gebyr da hun ikke kunne vise
dokumentasjon for rett til å bruke honnørbillett. 

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. Når det gjelder honnørbillett, må det vises honnørbevis
utstedt av NAV . NAV-beviset forutsetter at vedkommende kan vise annen ID i tillegg. 

Klager hadde med seg en kopi av NAV-beviset, men ikke annen form for ID. 

Ved kontrollen ble det fattet mistanke om dokumentfalsk og da klager heller ikke kunne
vise ID papirer ble politiet tilkalt. Klager ble kjørt hjem av politibetjentene som avklarte
klagers identitet og det originale honnørbeviset ble vist.

Nemnda bemerker at vilkårene for ileggelse av gebyr var til stede ved kontrollen og
legger særlig vekt på at klagers kone heller ikke kunne vise ID papirer hvilket alltid må
følge honnørbeviset fra NAV. 

Nemnda finner imidlertid grunn til å bemerke at en kopi av et bevis ikke nødvendigvis
anses som dokumentfalsk. Det forutsettes at kopieringen  er gjort for at den skal fremstå
som ekte. I følge kontrollørrapporten erkjente klager med en gang at det var en kopi og
at originalen var hjemme fordi hun var redd for å miste den. Begrunnelsen for å bruke
en kopi er ikke unaturlig og det virker sterkt å bli beskyldt for forfalskning. 
Nemnda viser til kontrollørrapporten hvor det fremgår at klager brøt fullstendig sammen
og ble kjørt hjem. 

Nemnda har merket seg at gebyret ble skrevet ut etter at de faktiske forhold var avklart.
Det var ikke grunnlag for forfalskningsgebyr og dette er senere frafalt. Nemnda finner
imidlertid grunn til å påpeke at det må ha vært svikt i rutinene da det ikke ble sendt
faktura for dette gebyret slik at klager trodde saken var avsluttet da hun fikk purring på
betaling av beløpet.

Nemnda finner etter en helhetsvurdering av klagers sak at det ikke er grunnlag for å
anbefaler at kontrollgebyret frafalles.

Nemnda er gjennnom flere saker kjent med at AtB konsekvent ikke godtar at legitimasjon
for rett til rabattert billett kan vises i ettertid. Den reisende har etter AtBs godkjente
vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen. 

Nemnda viser til sin anbefaling i flere saker fra nemndsmøtet i juni om å  vurdere en
ordning som praktiseres av enkelte andre reiseforetak og som for eksempel på Ruters
nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet."

Vedtak

Transportklagenemnda Kollektivtransport finner ikke å kunne anbefale at klager gis
medhold.