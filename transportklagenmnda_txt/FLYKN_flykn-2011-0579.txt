Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
03.05.2012

Saksnummer
579/11F

Tjenesteyter
SAS

Krav om erstatning av ødelagt bagasje.

Klager har i det vesentlige anført:

Klager reiste fra Brindisi til Stavanger via Oslo den 27. oktober 2011.

Klager hentet bagasjen på Gardermoen og sjekket den inn på nytt. Bag'en var da uten skader.
Da klager ankom sitt hjemsted i Stavanger oppdaget han at bag'en hadde fått store skader.
Det vises til bilder.

Klager hadde det travelt og oppdaget ikke skaden før han var kommet hjem. Bag'en hadde
tydelig merker etter å ha vært i kontakt med varme, da stoffet var smeltet og slitt i stykker.
Noe av innholdet i bagasjen bar også preg av å ha vært i kontakt med varme.

Klager krever erstattet to bag'er, en mobiltelefon og høyttalere for til sammen kroner 2 498.

SAS har i det vesentlige anført:

Klager hevder han oppdaget skadene når han kom hjem. Bildene klager har fremlagt viser
svært omfattende skader som det er umulig å ikke ha sett ved ankomst.

En lommebok og en mobiltelefon er det naturlig å ta ut av bagasjen når man ankommer
flyplassen, og i henhold til SAS regler og vilkår er dette gjenstander man ikke bør sende i
innsjekket bagasje.

«Det er opptil klager å påvise at bagasjen har vært i vår varetekt og at skadene har skjedd
mens bagasjen var i vår varetekt, fordi man ved å forlate flyplassen uten å melde fra om skade
godtgjør at bagasjen er utlevert i samme stand som den ble innlevert.»

Man kan melde fra om skade inntil en uke etter ankomst, slik at SAS kan registrere skaden.
Dette er ikke en erkjennelse av ansvar. SAS skriver da ut en PIR rapport som passasjeren kan
benytte hos sitt forsikringsselskap.

SAS kan dessverre ikke imøtekomme klagers krav.

Nemnda bemerker:

Flyselskapet er ansvarlig for tap som følge av at bagasje blir skadet under transporten, jf.
luftfartsloven § 10-20. Mottas bagasjen uten klage fra mottakerens side, formodes bagasjen å
være utlevert i god stand om ikke annet blir godtgjort, jf. luftfartsloven § 10-26.

Bagasjen ble i dette tilfellet utlevert uten at klage ble fremsatt. SAS kan vanskelig forstå at
klager ikke så at bagasjen var skadet hvis den var skadet ved utleveringen.

Nemnda har ved vurderingen av saken delt seg i et flertall og et mindretall. Flertallet,
lederen og flyselskapenes representanter, finner etter en samlet vurdering ikke
godtgjort at bagasjen var skadet ved utlevering. Flertallet finner følgelig ikke å kunne
anbefale at klager gis medhold.

Mindretallet, forbrukernes representanter, finner det mest sannsynlig at bagasjen
ble skadet under flygningen fra Oslo til Stavanger, og at SAS følgelig plikter å erstatte
klagers tap.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines