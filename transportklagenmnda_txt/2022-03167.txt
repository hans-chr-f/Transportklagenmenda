Vedtak i Transportklagenemnda - Fly

Sammendrag

Krav om refusjon av utgifter til nye flybilletter grunnet ruteendring.

Dato
05.06.2023

Saksnummer
2022-03167

Tjenesteytere
Vueling Airlines

Klager har i det vesentlige anført

Klager hadde bestilt en reise med Vueling fra Bergen til Vigo via Barcelona for reise den
19. oktober 2022, pris EUR 120,98. 

Den 6. september mottok klager en e-post fra Vueling med informasjon om at flyvningen
var kansellert, og at klager var booket om på ny flyvning den 15. oktober, fire dager
tidligere. Dette passet ikke for klager. Klager fant en ny rute via Paris og Barcelona med
Vueling, men det var ikke mulig å booke denne som en gjennomgående reise. Klager
kontaktet Vueling, men fikk ingen hjelp til ombooking. 

Klager endte opp med å kjøpe nye flybilletter med andre flyselskap:

Flyr              Bergen - Alicante            pris NOK 1 234
Air Europa Alicante - Madrid - Vigo, pris  EUR 68,06

På avreisedagen ble Flyr flyet kraftig forsinket grunnet droneaktivitet over Flesland
lufthavn, klager mistet derfor sin videreforbindelse med Air Europa. Klager måtte kjøpe
nye flybilletter med Iberia, og de eneste som var ledige var på business klasse:

Iberia          Alicante - Madrid - Vigo, pris  EUR 464,80 

Klager krever utgiftene refundert, NOK 1 234 + EUR 532,86.

Tjenesteyterne har i det vesentlige anført
Hendelsen er ikke kompensasjonsberettiget, da klager ble informert om ruteendringen
mer enn to uker før avreise. 

Klager fikk tilbud om å endre reisen til andre datoer, men hun valgte å avslå.  

Vueling har refundert klagers ubenyttede flybillett med EUR 120,98, men kan ikke
imøtekomme krav om refusjon av nye flybilletter.

Nemnda bemerker

Basert på sakens opplysninger legger nemnda til grunn at klagers flyvninger mellom
Alicante og Bergen ble kansellert mer enn 14 dager i forveien. Klager har derfor ikke rett
på standarderstatning i henhold til EU-forordning 261/2004 artikkel 5 nummer 1 bokstav
c punkt i). Dette er heller ikke krevet. 

Forordningen er imidlertid ikke til hinder for ansvar på annet grunnlag, jf. forordningen
artikkel 12.

Klager krever refusjon av nye flybilletter med andre flyselskap. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

I dette tilfellet ble klager tilbudt omruting på en ny flyvning fire dager tidligere. Etter
nemndas syn var ikke dette tilbud om omruting snarest mulig. Klager valgte å takke nei
til tilbudet, og kjøpte i stedet nye flybilletter med andre selskap for reise samme dag. 

Nemnda mener at hun har krav på refusjon av mellomlegget mellom opprinnelig og nye
flybilletter med Flyr og Air Europa.

Klager krever videre refusjon av nye flybilletter med Iberia. 

Klager kjøpte separate flybilletter fra Bergen til Alicante med Flyr og fra Alicante til
Vigo med Air Europa. Flyrs avgang ble forsinket slik at hun mistet sin videreforbindelse
og måtte kjøpe nye og dyrere billetter med Iberia. Nemndas flertall - leder og
bransjerepresentanten - mener at Vueling ikke kan holdes ansvarlig for dette. Flertallet
viser til at klager hadde separate billetter på den videre strekningen. 

Mindretallet, forbrukerrepresentantene, mener Vueling er ansvarlig for å dekke klagers
fulle tap i dette tilfellet, da årsaken er flyselskapets brudd på omrutingsplikten i art.
8 nr. 1 b), jf. art. 5 nr. 1 a). Selskapet tilbød kun omruting fire dager tidligere. Dette
oppfyller ikke kravet om omruting «snarest mulig». Passasjeren forsøkte selv å finne
en gjennomgående billett og etterspurte også dette fra Vueling, men måtte til slutt
kjøpe separate billetter for å komme seg til reisemålet Vigo. Hun bestilte med Flyr og Air
Europa via Alicante, hvor hun beregnet 1t 25m overgangstid.

Forsinkelsen av Flyrs flyvning Bergen-Alicante medførte at klager tapte
videreforbindelsen fra Alicante og måtte kjøpe nye billetter til Vigo. Etter
omrutingsplikten er flyselskapet ansvarlig for å få passasjeren helt frem til reisemålet
uten ekstra kostnad. Mindretallet finner at samme prinsipp bør gjelde i dette tilfellet der
selskapet ikke overholder omrutingsplikten og passasjeren er nødt til å omrute seg selv.
Videre er det årsakssammenheng mellom Vuelings brudd på omrutingsplikten og klagers
utgifter til ny flybillett Alicante-Vigo. Etter en helhetsvurdering står Vueling nærmest til å
bære risikoen for dette tapet, og klageren bør få av den grunn få kostnaden dekket.

Nemnda konkluderte deretter i tråd med flertallets oppfatning og anbefaler at Vueling
refunderer klagers utgifter til nye flybilletter med Flyr NOK 1 234, og med Air Europa EUR
68. Dersom opprinnelige flybilletter er refundert, kommer disse til fradrag.

Bransjerepresentant Benum fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd. I et slikt tilfelle har lederen
dobbeltstemme ved dissens.

Vedtak

Transportklagenemnda anbefaler at Vueling refunderer klagers utgifter til nye flybilletter
med NOK 1 234 og med EUR 68. Dersom opprinnelige flybilletter er refundert, kommer
disse til fradrag.