Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
25.03.2023

Saksnummer
2022-02331

Tjenesteytere
Widerøe

Klager har i det vesentlige anført

Tre personer skulle reise den 22. februar 2022 fra Ålesund via Bergen og Tromsø til
Longyearbyen. Avgang kl. 06:20 med ankomst kl.14:00. Avgang med WF451 fra Ålesund
ble forsinket, og årsak ble oppgitt å være de-icing.

Klager ble booket om, reiste via Bergen til Oslo samme dag, overnattet, og reiste videre
neste dag til Longyearbyen, der de ankom kl. 12:25. 

Klager mener de-icing ikke kan kalles en «ekstraordinær hendelse» en februar morgen i
Norge. Klagers flyvning var den første avgang fra Ålesund den dagen.

Klager krever standarderstatning.

Tjenesteyterne har i det vesentlige anført
WF451 ble forsinket grunnet de-icingkø, og avgang ble kl. 06:52.

Nemnda bemerker

Nemnda legger til grunn at WF451 fra Ålesund til Bergen den 22. februar 2022 ble
forsinket slik at klager ikke rakk sin videreforbindelse via Oslo til Longyearbyen. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artiklene 5, 6 og 7, samt EU-domstolens avgjørelser i sakene
Sturgeon-Condor av 19.11.2009 (C-402/07) og Nelson med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda mener at det faktum at flyet må de-ices om vinteren i seg selv ikke utgjør en
ekstraordinær omstendighet. Dersom det er spesielle forhold den dagen som gjør at
de-icing køene blir ekstra lange, vil saken kunne stille seg annerledes. Widerøe har ikke
lagt ved noe ytterligere dokumentasjon/forklaring på hva som gjorde at de-icing køen
ble så lang denne dagen og har dermed ikke godtgjort at det skyldtes en ekstraordinær
omstendighet i EU-forordningens forstand, eller at ulempene kunne unngås. Klager har
dermed krav på standarderstatning med 400 euro pr person, til sammen 1 200 euro.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Widerøe betaler 400 euro i standarderstatning pr
person.