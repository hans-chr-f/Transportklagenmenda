Vedtak i Transportklagenemnda
- Kollektivreiser

Sammendrag

Frafall av ilagt gebyr som følge av ufullstendig billett.

Dato
05.11.2017

Saksnummer
2017-02024

Tjenesteytere
Ruter

Klager har i det vesentlige anført

Klagers representant, hennes mor, krever at klagen blir innvilget og at de slipper gebyr
på kroner 950. 

Moren viser til at datteren ikke kunne se noen steder på billett automaten om hun gikk
under barn - eller voksenbillett. Klagers mor forstår at det er viktig å slå ned på de som
misbruker dette, men i dette tilfellet ble det faktisk kjøpt en billett. 

Ruters kontrollør hevder at datteren prøvde å lyve på alderen. Dette er en påstand som
datteren ikke er enig i. Datteren og venninnen ble begge ilagt gebyr i kontrollen. Når det
gjaldt venninnen så frafalt Ruter gebyr. Klagers mor mener derfor det er rimelig at det
også skjer i dette tilfellet. 

Klagers mor krever derfor at Ruter frafaller kravet om gebyr.

Tjenesteyterne har i det vesentlige anført
Ruter viser til henvendelse fra klagers representant angående gebyr som hennes datter
ble ilagt på T-banens linje 1, den 4. juli 2017.

Datteren ble ilagt gebyr fordi hun hadde en enkeltbillett for barn. Denne billettypen kan
du bruke frem til du fyller 16 år, etter fylte 16 må du kjøpe voksen billett. 

Det er kunden ansvar å sette seg inn i hvilke regler som gjelder. Spesielt når man ikke er
kjent eller på besøk et sted så bør man sørge for å hente inn korrekt informasjon. At man
ikke visste eller var i god tro er dessverre ikke grunnlag for å slippe gebyr. 

Det er notert fra kontrollør at det ble forsøkt å lyve på alderen når datteren ble tatt, dette
kan tyde på at hun var klar over at hun var for gammel til å bruke barnebillett. Ruter ser
at dette nå benektes, men det er ingen grunn for at kontrollørene å skrive dette om det
ikke medførte riktighet. 

På bakgrunn av disse tingene ser Ruter ingen grunn til å endre sitt standpunkt i denne
saken.

Nemnda bemerker

Klager ble ilagt gebyr på T-banen mellom Holmenkollen og Vindern fordi hun hadde
barnebillett og var mer enn 16 år. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager er født i februar 2000 og således langt over den alder hun kan reise med
barnebillett. Vilkårene for å ilegge gebyr for da til stede. 

Nemnda bemerker at det er den reisendes ansvar å sette seg inn i billettvilkår m.v.
Informasjon om dette finnes på nettet. Nemnda kan ikke se at Ruter kan bebreides for
ikke å ha detaljinformasjon om aldersgrenser på den enkelte billettautomat. 

Klager er ikke bosatt i Oslo, men en aldersgrense på 16 år er svært vanlig, jf for eksempel
NSB. Klager som var 17,5 år må kunne forventes å ha oppmerksomhet omkring
aldersgrensen. Når hun likevel kjøpte barnebillett uten nærmere undersøkelser, tok hun
en risiko for ikke å ha gyldig billett. 

Klager har vist til at hennes venninne som hun reiste sammen med fikk frafalt gebyret i
ettertid og at dette innebærer forskjellsbehandling. 

Nemnda er enig i at dette kan virke uheldig og har forståelse for at klager opplever
vurderingen og resultatet som urimelig. Det er heller ikke gitt opplysninger fra Ruter om i
hvilken grad sakene er vurdert i sammenheng. 

Nemnda er av prinsipielle grunner tilbakeholden med å vurdere Ruters skjønnsmessige
vurderinger.  

På denne bakgrunn finner nemndas flertall, nemnda leder og bransjerepresentantene,
etter en samlet vurdering ikke grunnlag for å anbefale at gebyret frafalles.

Nemndas mindretall – forbrukernes to representanter- er av den oppfatning at Ruter i
dette tilfellet har foretatt en urimelig forskjellsbehandling av klager og hennes venninne
uten å ha begrunnet forskjellsbehandlingen i tilstrekkelig grad. Ruter har heller ikke
opplyst noe om at de har behandlet sakene samlet til tross for at venninnene begge var
over 16 år og reiste sammen med hver sin ugyldige billett. Mindretallet mener derfor at
også klager bør gis medhold i sin klage.»

Vedtak

Transportklagenemnda Kollektivtransport finner ikke å kunne anbefale at klager gis
medhold.