Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-01060

Tjenesteytere
Lufthansa German Airlines

Klager har i det vesentlige anført

Klager med reisefølge (tilsammen to personer) skulle reise fra Oslo til Beograd via
München den 20. mai 2017 kl 07.40 med ankomst kl 12.30. LH2457 fra Oslo til München
ble forsinket slik at klager mistet sin videreforbindelse, hun ble booket om og ankom
endelig bestemmelsessted tolv timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
LH2457 ble forsinket grunnet lovpålagt hvile for crewet som følge av værforhold på
foregående flyvning. Lufthansa viser til fremlagt METAR og logg som viser at det var vind
og tordenstorm i München, som igjen førte til at crewet gikk ut på lovpålagt arbeidstid.  

Hendelsen er ikke kompensasjonsberettiget da årsaken var ekstraordinære
omstendigheter utenfor Lufthansas kontroll. 

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Lufthansa har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Dokumentasjonen viser at flymaskinen som skulle operere klagers flygning
ble forsinket grunnet dårlige værforhold i München. At crewet gikk ut på arbeidstid
var en direkte følge av værforholdene i München. Lufthansa kunne ikke gjort noe for å
forhindre værforholdene. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.