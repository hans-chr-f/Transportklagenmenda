Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.02.2012

Saksnummer
348/11F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Rygge til Madrid 16. august 2010 kl. 17:20 med FR5423.

Flyet ble forsinket og gikk først kl. 22:20.

Klager hevder Ryanair tolker dommen i sak C-549/07 feil. Klager mener årsaken til
forsinkelsen på FR5423, birdstrike, ikke er utenfor flyselskapets kontroll. Birdstrike kan ikke
være et uvanlig problem for flyselskapene. Hadde Ryanair hatt vedlikeholdsmannskap på
flyplassen hvor hendelsen fant sted, ville forsinkelsen vært betraktelig kortere. At Ryanair
velger å ikke ha eget mannskap på flyplassene de opererer på, er helt klart innenfor
flyselskapets kontroll.

Det vises for øvrig til klagers brev.

Klager krever standarderstatning i henhold til EU forordningen.

Ryanair har i det vesentlige anført:

FR5423 ble forsinket som følge av teknisk feil grunnet birdstrike. Det vises til teknisk rapport. I
henhold til EU forordningen er passasjerene ikke berettiget kompensasjon, da hendelsen var
ekstraordinær og utenfor Ryanairs kontroll.

Det ble utdelt mat vouchere i ventetiden. Klager vil i tillegg få tilsendt ytterligere 14 euro for
eventuelle utlegg han måtte ha hatt.

Det vises for øvrig til Ryanairs brev, hvor de blant annet viser til dommen i sak C-549/07
Friederike Wallentin-Hermann v Alitalia. Ryanair tolker dommen slik at flyselskapene
er unntatt fra utbetaling av kompensasjon dersom årsaken til forsinkelsen er utenfor
flyselskapets kontroll.

Ryanair kan dessverre ikke imøtekomme klagers krav om  standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag fem timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, samtlige medlemmer med unntak av bransjerepresentant Amine
Hansen, er av den oppfatning at forsinkelse som medfører at passasjerene kommer
frem til det endelige bestemmelsesstedet tre timer eller mer etter det planlagte
ankomsttidspunktet gir rett til erstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Flertallet viser til EU forordning 261/2004 (EU
forordning 261/2004) artikkel 6 jf artikkel 7, jf artikkel 5, jf EU domstolens avgjørelse
i sak Sturgeon-Condor av 19. november 2009 (C-402/07). Flertallet er kjent med at
enkelte flyselskap bestrider dommen, og at EU domstolen er bedt om å ta stilling til
spørsmålet på nytt. Dommens konklusjon er imidlertid klar, og flertallet legger til
grunn at dommen gir uttrykk for gjeldende rett.

Nemndas mindretall, bransjerepresentant Amine Hansen, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløserrett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04- (EU forordning 261/2004) det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger
på rettigheter ved forsinkelse. I motsetning til innstilling som er beskrevet i artikkel 5,
og nektet ombordstigning (artikkel 4) gir ikke forsinkelse i artikkel 6 noen anvisning på
kompensasjon, med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon- dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Ryanair har imidlertid ikke påberopt seg fritak for erstatningsplikten på overnevnte grunnlag,
mindretallet følger derfor flertallets videre vurdering av saken.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet kollisjon med fugl. I den foreliggende situasjon var det
etter nemndas vurdering ikke praktisk mulig å treffe tiltak for å unngå feilen eller forsinkelsen.
Forsinkelsen gir derfor ikke rett til standarderstatning etter EU forordningen.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines