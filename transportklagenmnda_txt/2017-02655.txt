Vedtak i Pakkereisenemnda

Sammendrag

Krav om prisavslag grunnet mugg, beliggenhet og hotellstandard.

Dato
16.01.2018

Saksnummer
2017-02655

Tjenesteytere
OrkideEkspressen

Klager har i det vesentlige anført

Klager bestilte reise for to personer med innkvartering i "1 Superior Pool View," på Kata
Palm Resort & Spa, Phuket, Thailand i perioden 10.09.2017 - 25.09.2017. Totalpris kr.
16.500.

Klager var ikke fornøyd med:
- Hotellstandarden generelt
- Feil type rom / leilighet
- Støy
- Reiselederservice
- Hotell
- Beliggenhet

Klager har anført at hun har astma og reagerte med en gang på at det var mugg på
rommet. Klager ba hotellet vaske skikkelig, men det ble ikke gjort. Klager anfører at
hotellet var under utbedring, beliggenheten var ikke som forventet og det var lite
hyggelig. Etter en uke flyttet de til ett annet hotell som kostet kr. 18.000 for resten av
oppholdet. 

Bryllupsreisen var klagers første reise og de anfører at de fikk dårlig informasjon fra
reisebyrået som kun hadde kontakt med en tredje part i Norge (mannens bror) som ikke
forstod at klager ikke var fornøyde. Dersom klager hadde hatt telefon som fungerte på
reisemålet, ville de selv ha kontaktet reisekonsulenten. Men de hadde problemer med
telefonen som bare virket av og til. 

Klager krever kompensasjon for uken på Kata Palm Resort & Spa.

Det vises for øvrig til korrespondanse fra klager.

Tjenesteyterne har i det vesentlige anført
OrkideEkspressen ble kontaktet av klagers bror vedr. klagers bryllupsreise til Thailand
da broren var kjent i området og bisto i bestillingsprosessen. Tilbud ble satt opp med
forskjellige hoteller. Avgjørende for hotellvalg ble likevel parets budsjett.  Klager valgte å
bestille reise og opphold på Kata Palm Resort. Dette hotellet holder 3,5 stjerner, og er et
hotell de ofte benytter for kunder som ønsker god turistklasse standard i det «midtre»
prissjiktet. OrkideEkspressen er til stadighet på studieturer for å sjekke hotellene og Kata
Palm forsvarer en plass blant deres hoteller i kategorien 3+, ikke minst sett i forhold
til prisen som ble betalt for reisen. Totalt kostet reisen kr. 16.500 for to personer. Pris i
høysesong, januar - mars for like mange netter ligger på ca. kr 16.000 per person. 

På OrkideEkspressens nettside står det at hotellet ligger 300 meter fra stranden. Dette
kan man også se ved å gjøre et enkelt søk på Google maps. OrkideEkspressen har ikke
lovet et strandhotell. Klager fikk et alternativt tilbud om et strandhotell, men dette
hotellet ble vurdert til å være for dyrt. Det hevdes også av klageren at de fikk tildelt
feil rom. I tilbud og ordrebekreftelser fra OrkideEkspressen er det hele tiden bekreftet
Superior Pool View. Ifølge hotellet fikk de rom 306 i 3. etasje. Dette er et Superior Pool
View-rom. OrkideEkspressen legger ved epost fra hotellet med bilder tatt på deres
oppfordring. Merk at hotellet har tatt bilder fra naborommet 307 siden 306 var opptatt
da de skulle ta bilder for OrkideEkspressen. Fra balkongen kan man tydelig se at i hvert
fall naborommet har utsikt mot basseng. Det skal ikke være stor forskjell på utsikten fra
disse to rommene. 

Det klages videre på støy. Dette ble aldri rapportert mens klager var i Phuket.
OrkideEkspressen kan ikke se er det er nevnt i epostkorrespondansen de har hatt med
klager i etterkant av reisen. 

Angående reiselederservice,  er det noe OrkideEkspressen ikke har lovet da de ikke er
et typisk charterselskap med egne ansatte på stedet. Dette antar OrkideEkspressen at
klager var klar over på forhånd.  

Den opprinnelige kontakten mellom OrkideEkspressen og klager ble opprettet av broren.
Mesteparten av bestillingsprosessen gikk via broren, men noe gikk også gjennom klager
direkte da reisen begynte å ta form.  Da klager ankom Phuket den 11.09.2017 fikk
OrkideEkspressen en telefon fra broren. Han hadde snakket med paret som ikke var
tilfredse. Mugg ble nevnt, det samme ble avstand til strand. 

På oppdrag fra broren fikk reiserådgiveren oppgaven med å se på alternativt hotell for
de, bl.a. Kata Beach Resort, som de tidligere hadde fått tilbud om. Broren mente samtidig
at de skulle gi klager litt tid til å akklimatisere seg etter en lang reise, og at det kanskje
ville hjelpe med litt mat osv. Samme dag, og før reiserådgiveren hadde rukket å gi et
tilbud på alternativt hotell, ringte broren opp igjen med beskjed om at alt nå hadde
ordnet seg. Klager var fornøyd etter å ha fått litt mat og hotellet hadde samtidig vært
inne på rommet for å vaske. OrkideEkspressen ble aldri kontaktet av klager direkte. De
hadde kun med broren å gjøre innsjekkingsdagen. OrkideEkspressen ble heller ikke
kontaktet igjen etter at disse to samtalene fant sted. 

OrkideEkspressen anfører at dette foregikk muntlig, men reiserådgiveren har gjort
notater. OrkideEkspresseni er nøye på å loggføre kommunikasjonen de har med sine
kunder underveis. 

OrkideEkspressen har vært i kontakt med Kata Palm i etterkant og de kan bekrefte at
de var inne på rommet. Vasken dreide seg, så vidt OrkideEkspressen har forstått, om
rengjøring av puter. I epostkorrespondanse med hotellet har OrkideEkspressen spurt om
klager på noe annet tidspunkt ga inntrykk/tilbakemelding om at de var misfornøyde. Som
man kan lese av eposten mellom hotellet og OrkideEkspressen, er deres inntrykk at de
flyttet til Patong for å være nærmere sine venner. Ingen annen misnøye er rapportert av
klager til resepsjonen. 

I den siste samtalen med broren på innsjekkingsdagen, 11. september, hvor det ble sagt
at klager likevel var fornøyd, poengterte reiserådgiveren viktigheten av at de som befant
seg på hotellet måtte gi beskjed om det skulle være noe mer. OrkideEkspressen hørte
ingenting før de fikk beskjed av hotellet om at klager hadde sjekket ut og flyttet til Patong
Beach, en av de andre strendene på Phuket. 

I etterkant har OrkideEkspressen fått kommentarer fra klager om at OrkideEkspressen
burde vært i kontakt med dem direkte og ikke gått via broren. OrkideEkspressen finner
det vanskelig å påta skylden for dette da det var klager som på eget initiativ benyttet
broren i kommunikasjon med OrkideEkspressen. OrkideEkspressen kan ikke se at de kan
bebreides for at kommunikasjon gikk gjennom en tredjepart.

Klager beskriver feil med telefon/mobil i en av epostene i etterkant av reisen.
OrkideEkspressen anfører at Thailand har ypperlig telefonnettverk og på hotellet
eksisterer både telefoner og internett. OrkideEkspressen kan vanskelig se at klager
var forhindret fra å kontakte dem direkte. Det blir dessuten en ulogisk påstand da
de tydeligvis kunne kontakte broren som befant seg i Norge mens de var i Thailand.
OrkideEkspressen finner det lite troverdig at klager var forhindret fra å kontakte
reisearrangøren i løpet av ferien. 

Etter siste samtale med broren på innsjekkingsdagen hadde OrkideEkspressen ingen
grunn til å tro noe annet enn at klager var tilfreds. OrkideEkspressen gjør sitt ytterste
hvis det oppstår situasjoner som dette. De har dessuten jobbet lenge med Kata Palm
og det ville ikke manglet på velvilje fra hotellets side til å rydde opp hvis klager var så
misfornøyde som det påstås.

OrkideEkspressen fikk ikke anledning til å tilby klager hjelp i løpet av ferien og kan ikke se
at det foreligger grunnlag for prisavslag. De har tilbudt klager et prisavslag på kr. 1.000,
men dette ble trukket tilbake da klager valgte å sende saken til Pakkereisenemnda.

Det vises for øvrig til korrespondanse fra OrkideEkspressen.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
turarrangøren ikke har gitt anvisning på noe annet, vil det etter nemndas vurdering
være naturlig å ta opp manglene direkte med hotellet.  Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en
måte som gir turarrangøren mulighet til å avhjelpe manglene, vil man ikke nå frem med
krav om prisavslag i ettertid.

Klageren og reisearrangøren er sterkt uenige om sakens faktum. Nemnda finner å
måtte legge til grunn at det meste av kontakten i forbindelse med reisen – både under
planlegging og bestilling og mens klageren befant seg på reisemålet – gikk gjennom
den ene klagerens bror. Det fremgår at broren hadde kontakt med klageren allerede
den første dagen etter ankomst.  Han kontaktet i første omgang arrangøren om mugg
på hotellrommet og om beliggenhet i forhold til stranden. Litt senere ringte broren og
fortalte at alt hadde ordnet seg.  Arrangøren slo deg derfor til ro med det.

Etter nemndas syn er det påfallende at klageren oppnådde kontakt med broren,
men samtidig hevder at det på grunn av telefonproblemer ikke var mulig å ringe til
arrangøren. Begge befant seg i Norge. 

Slik denne saken ligger an finner nemnda at broren i forhold til arrangøren har opptrådt
som fullmektig for klageren. Når fullmektigen opplyste at alt var i orden er det vanskelig
å se at det kan bebreides arrangøren at det ikke ble anstilt ytterligere undersøkelser eller
ble gjort ytterligere anstrengelser for å finne et annet hotell.  Slik nemnda ser saken har
arrangøren ikke fått noen mulighet til å avhjelpe eventuelle mangler.  Nemnda kan, slik
denne saken ligger an, ikke anbefale at det blir gitt prisavslag.

Vedtak

Pakkereisenemnda kan ikke anbefale at det blir gitt prisavslag.