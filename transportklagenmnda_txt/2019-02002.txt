Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
19.12.2019

Saksnummer
2019-02002

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY9173 fra Lanzarote (ACE) til Bergen (BGO) 29.
mars 2019. Under flyvningen ble klagers koffert skadet. Skaden ble meldt umiddelbart
til klagers reiseleder, som hadde kjøpt en reise med blant annet fly og hotell fra en
turoperatør. Reiselederen forklarte klager at han måtte kontakte Norwegian om dette
etter hjemkomst, og klager gjorde dette pr. e-post 2. april. Norwegian avviste klagers krav
og henviste til hans forsikringsselskap. Forsikringsselskapet avviste noen dager senere
klagers krav, og henviste tilbake til Norwegian. 

Kofferten som ble skadet har en utsalgspris på kroner 699, og klager har derfor fremsatt
krav om erstatning for utgifter til ny, tilsvarende koffert.

Tjenesteyterne har i det vesentlige anført
Klager reiste fra Lanzarote til Bergen med Norwegian 29. mars 2019. Det ble ikke skrevet
skaderapport (PIR) ved ankomst til Trondheim, eller innen syv dager etter flyvningen fant
sted. Klager har sendt sin klage til Norwegian innen syv dager etter ankomst. 

Det fremgår av Norwegians vilkår at skadet bagasje må fremvises til selskapets
representanter på flyplassen umiddelbart etter ankomst. Oppdages ikke skaden før
etter at passasjeren har forlatt flyplassen, må bagasjen medbringes til flyplassen
innen syv dager for fremvisning og skriving av skaderapport. Ved krav om savnet eller
ødelagt bagasje, er Norwegians ansvar begrenset i henhold til Montrealkonvensjonen
og luftfartsloven § 10-26. I flere saker i Transportklagenemnda er det dessuten vist
til at bagasjen må anses som mottatt i korrekt stand dersom skaden ikke meldes før
passasjeren har forlatt flyplassen. 

På bakgrunn av dette har Norwegian avvist klagers krav om erstatning.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Det
er da passasjeren som har bevisbyrden for at skaden skjedde ombord på flyet. Er godset
skadd eller delvis tapt, må mottakeren klage om det til fraktføreren "umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen", jf. bestemmelsens annet ledd. 

Norwegian synes å legge til grunn at luftfartsloven § 10-26 innebærer at flyselskapet
ikke er ansvarlig for skadene dersom passasjeren forlater flyplassen uten å melde inn
skaden. Det er i så fall en misforståelse. Luftfartsloven § 10-26 er en bevisbyrderegel,
som innebærer at det er passasjeren som i så fall har bevisbyrden for at skaden skjedde
på flyet dersom skaden ikke meldes inn på flyplassen.

Nemnda mener at klager i dette tilfellet har sannsynliggjort at skaden skjedde på flyet.
Klager har opplyst at han ikke fikk mulighet til å melde inn skaden på flyplassen fordi
bussen med resten av reisefølget skulle dra. Det vises til at skaden ble meldt inn til
Norwegian 2. april 2019, få dager etter reisen, og innenfor fristen i luftfartsloven § 26.
Det vises videre til fremlagte bilder av kofferten. 

Det må gjøres et fradrag for slitasje og verdiforringelse. Koffertens alder er ikke oppgitt,
og den fremsto ikke ny. Nypris er kroner 699, og erstatningen fastsettes skjønnsmessig til
kroner 600.

Vedtak

Transportklagenemnda - fly anbefaler at Norwegian erstatter klagers utgifter til ny koffert
med kroner 600.