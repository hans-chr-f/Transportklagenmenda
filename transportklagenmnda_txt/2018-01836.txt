Vedtak i Transportklagenemnda - Fly

Sammendrag

Krav om refusjon av gebyr for ikke å ha sjekket inn online.

Dato
14.05.2019

Saksnummer
2018-01836

Tjenesteytere
Wizz Air

Klager har i det vesentlige anført

Klager med reisefølge (tilsammen to personer) skulle reise fra Ålesund til Gdansk den 18.
mai 2017 kl 21.55 med flight W6 1766. 

Dagen før avreise skulle klager laste ned Wizzair-app for android for å sjekke inn. Hans
kone lastet ned Wizzair-app for Apple. Begge prøvde flere ganger å logge inn på appen
og ble avvist med følgende beskjed:

Error
Invalid e-mail address!

Klager har hatt den samme e-postadressen de siste 17 årene og synes dette var
merkelig. Klager mottok bookingbekreftelsen på denne e-postadressen.

Ved ankomst flyplassen prøvde de igjen å logge seg på appen for å sjekke inn, men til
ingen nytte. Det resulterte i at de måtte betale et gebyr på 680 NOK.

Det bekreftes fra Aviator på flyplassen i Ålesund at klager hadde problemer med å sjekke
inn, og at det ble forsøkt å ringe til Wizz Air uten å få kontakt.

Klager krever å få refundert 680 NOK for å måtte sjekke inn manuelt på flyplassen.

Tjenesteyterne har i det vesentlige anført
Wizz Air forklarer at reservasjonen til klager er opprettet på den andre passasjerens Wizz
konto og der er det oppgitt en annen e-postadresse. Dette er ikke den samme som er gitt
til Wizz Air. Online innsjekking er også mulig på Wizz Air sin nettside og her trenger man
ikke å logge inn med en bestemt konto. Her kan man skrive inn bestillingsreferansen og
sitt etternavn.

Uttalelsen fra flyplassen beviser ingenting da online innsjekk er tilgjengelig opptil tre
timer før planlagt avreisetidspunkt. Wizz Air har også en 24-timers engelsk språklig
telefonlinje til sitt Call Centre, hvor man kan få hjelp til eventuelle problemer man måtte
ha. Det er ikke registrert noen henvendelse fra klager på gitte tidspunkt.

Wizz Air viser videre til sine vilkår 16.1.1, hvor det kommer frem at gebyrer  ikke
refunderes. 

Wizz Air kan med dette ikke imøtekomme klagers krav.

Nemnda bemerker

Dagen før avreise skulle klager laste ned Wizzair-app for android for å sjekke inn. Hans
kone lastet ned Wizzair-app for Apple. Begge prøvde flere ganger å logge inn på appen
og begge ble avvist med beskjed om at e-mail adressen var ugyldig.
Klager mottok bookingbekreftelsen på denne e-postadressen.

Ved ankomst flyplassen prøvde de igjen å logge seg på appen for å sjekke inn, men til
ingen nytte. Det er fremlagt en bekreftelse fra Aviator på flyplassen i Ålesund om klagers
problemer med å sjekke inn, og at det ble forsøkt å ringe til Wizz Air uten å få kontakt.
Det resulterte i at de måtte betale et gebyr på 680 NOK for å sjekke inn manuelt. Aviator
anbefaler i bekreftelsen at klager tar kontakt med flyselskapet for å få refundert gebyret. 

Wizz Air forklarer at reservasjonen til klager er opprettet på den andre passasjerens
Wizz konto, og der er det oppgitt en annen e-postadresse. Dette er ikke den samme
som er gitt til Wizz Air. Online innsjekking er også mulig på Wizz Air sin nettside og
her trenger man ikke å logge inn med en bestemt konto. Her kan man skrive inn
bestillingsreferansen og sitt etternavn.

Ord står mot ord i denne saken, og nemnda finner det mest sannsynlig at problemet
beror på en feil hos Wizz Air. Nemnda har lagt vekt på at Wizz Airs bookingbekreftelse
er sendt til klagers e-postadresse, og videre at Aviator bekreftet klagers problemer og
ulike forsøk på å få gjennomført online sjekk-in, og også anbefalte klager å kontakte
flyselskapet for å få gebyret hun måtte ilegge refundert.
Når det er Wizz Air som er skyld i at klager ble påført gebyret, skal dette selvfølgelig
refunderes. At det i vilkårene står at gebyr ikke refunderes, gjelder andre situasjoner enn
den foreliggende.  

Nemnda anbefaler at klager gis medhold.

Vedtak

Transportklagenemnda - fly anbefaler at Wizz Air refunderer gebyret på NOK 680 til
klager.