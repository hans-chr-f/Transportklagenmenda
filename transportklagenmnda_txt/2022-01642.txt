Vedtak i Transportklagenemnda - Fly

Sammendrag

Krav om erstatning grunnet kansellering som følge av pilotstreik.

Dato
24.11.2022

Saksnummer
2022-01642

Tjenesteytere
SAS

Klager har i det vesentlige anført

Klager skulle reise fra Nice til Oslo den 12. juli 2022 med SK4704 kl 12.45. 

Dagen før avreise ble klager informert om at flyet var kansellert grunnet streik. Klager ble
ikke tilbudt ombooking, og måtte kjøpe ny billett på egen hånd. 

Klager krever standarderstatning i henhold til EU-forordning 261/2004 400 euro, kroner 4
793 for ny flybillett og kroner 199 for flybuss hjem.

Tjenesteyterne har i det vesentlige anført
SAS har ikke avgitt uttalelse til nemnda eller til klager.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn. 

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringen av klagers flyvning en lovlig streik blant pilotene i
SAS.

I 2019 mottok EU-domstolen en anmodning om prejudisiell avgjørelse fra Attunda
tingsrätt i Sverige vedrørende fortolkningen av EU-forordning 261/2004 artikkel 5 nr.
3 i forbindelse med en tvist mellom Airhelp Ltd og SAS. Flyselskapet hadde avslått
passasjerens krav om standarderstatning etter at hans flyvning var kansellert som følge
av pilotstreiken i SAS våren 2019, og anført at streiken måtte anses som en ekstraordinær
begivenhet utenfor selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda mener derfor at pilotstreiken i SAS sommeren 2022 ikke er
å anse som en ekstraordinær omstendighet som vil frita flyselskapet fra å utbetale
standarderstatning til passasjerer som fikk sine flyvninger kansellert som følge
av streiken. Nemnda anbefaler på bakgrunn av dette at SAS utbetaler 400 euro i
standarderstatning til klager.

Kansellering av en flyvning medfører også at passasjerene har krav på omruting eller
refusjon av billetten jf. artikkel 5 jf. artikkel 8. Klager har anført at han ikke ble tilbudt
omruting, og at han selv måtte skaffe ny hjemreisebillett. 

SAS har etter nemndas syn ikke overholdt omrutingsplikten. Nemnda anbefaler derfor
at SAS refunderer klagers utgifter til ny flybillett med kroner 4 793. Til fradrag kommer
eventuelt klagers opprinnelige returbillett dersom denne er refundert. 

Klager har videre krevet refusjon av utgifter til flybuss fra Gardermoen til hjemsted.
Nemnda kan ikke se at klager har krav på dette, da han trolig uansett ville pådratt seg
denne utgiften.

Vedtak

Transportklagenemnda anbefaler at SAS utbetaler 400 euro til klager, samt refunderer
klagers utgifter til ny flybillett med kroner 4 793. Til fradrag kommer opprinnelig
returbillett dersom denne er refundert.