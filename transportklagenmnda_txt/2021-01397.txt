Vedtak i Transportklagenemnda - Fly

Sammendrag

Krav om forlengelse av voucher samt refusjon av ny returbillett.

Dato
11.02.2022

Saksnummer
2021-01397

Tjenesteytere
SAS
Lufthansa German Airlines

Klager har i det vesentlige anført

Klager skulle reise fra Oslo til Budapest den 22. juli 2021, med retur den 27. juli 2021.
Klager skulle konkurrere på HFT World Championship i Skycov, og hadde derfor en
konkurranse-rifle inkludert i bestillingen. Denne var bekreftet for hele bookingen. 

SAS gjorde endringer i reisen. Reisen ble flyttet til den 23. juli. Dette medførte at klager
ikke ville få tilstrekkelig med tid til å forberede seg til konkurransen.

Klager sikret seg transport med et annet flyselskap. Han ringte så til SAS for å kansellere/
avbestille utreisen, men beholde returen. Dette ble bekreftet av SAS pr. telefon, og
deretter pr. e-post. 

Den 27. juli ankom klager flyplassen i Budapest kl. 05:15 for å sjekke inn. Til klagers store
overraskelse var han ikke på passasjerlisten. Flyet var i tillegg fullt. Klager ble henvist til
serviceskranken på flyplassen. Det eneste ledige setet var med KLM. Klager ble nødt til å
kjøpe en billett til KLM-flyvningen. 

Da klager ankom Oslo fikk han beskjed i serviceskranken om at også returbilletten hadde
blitt kansellert. Det er usikkert om dette ble gjort av SAS eller Lufthansa. SAS forklarte
også at det ikke er mulig å kun kansellere deler av billetten.

Klager sendte inn krav til SAS. Han har siden mottatt tre refusjoner. Alle refusjonene har
blitt gjennomført mot klagers opprinnelige SAS-voucher, som klager benyttet til å kjøpe
sin opprinnelige SAS-billett.  Dessverre var utløpsdatoen allerede passert. Pengene ble
med dette låst til en utløpt voucher. 

Klager krever at voucher forlenges med ett år, og at han får dekket sin nye returbillett
med KLM pålydende 4886,33 NOK.

Tjenesteyterne har i det vesentlige anført
SAS har ikke fremmet tilsvar til Transportklagenemnda.

Lufthansa har anført følgende:

Klagers booking:

SK4755 22JUL21 OSL-FRA 09:15-11:20
SK3556 22JUL21 FRA-BUD 12:20-13:55 OPS BY LH1338
SK3561 27JUL21 BUD-FRA 07:00-08:45 OPS BY LH1343
SK3692 27JUL21 FRA-OSL 10:00-11:55 OPS BY LH860

Det skjedde ruteendringer på klagers utreise. Det startet med SK4755. I henhold til
bookinghistorien ble hele bookingen kansellert som et resultat av dette. Endringene i
bookingen ble utstedt av SAS. Hele bookingen ble kansellert 14 dager før avreise.

Lufthansa har ingen spor i sine systemer på at klager forespurte å beholde returen.
Klager bes kontakte opererende flyselskap og utsteder av booking: SAS.

Nemnda bemerker

Én av tjenesteyterne i saken (SAS) har tross oppfordring ikke fremmet tilsvar til nemnda.
Nemnda kan treffe vedtak basert på opplysningene som er fremkommet tidligere i
saken, jf. transportklagenemndforskriften § 5-3 (3).

Ruteendring forekommer hos de fleste flyselskap fra tid til annen. En ruteendring
innebærer en kansellering dersom avreise blir fremskyndet med mer enn 1 time,
eller dersom avreise blir utsatt med mer enn 3 timer jf. EU-dom i forente saker med
saksnummer C-146/20, C-188/20, C-196/20 and C-270/20, Azurair and Others, in Case
C-263/20, Airhelp, and in Case C-395/20, Corendon Airlines. I dette tilfellet er medfører
ruteendringer derfor at reisen er kansellert. 

Kansellering gir grunnlag for standardkompensasjon etter artiklene 5 og 7 med mindre
flyselskapet kan bevise at passasjeren har fått informasjon om endringen minst to uker
før planlagt avgangstid. I denne saken ble klager varslet mer enn to uker før planlagt
avgangstid. Klager har således ikke krav på standarderstatning etter EU-forordningen for
ruteendringen/kanselleringen. 

EU-forordning 261/2004 artikkel 8 gir passasjeren rett til valget mellom full refusjon av
"hele billettsprisen" eller omruting. I et tilfelle der den reisende har betalt for billetten
med verdikupong mener nemnda at "hele billettprisen" blir refundert dersom refusjonen
skjer på samme måte som den opprinnelige betalingen skjer. Beløp betalt med voucher
kan derfor ikke kreves refundert i penger. Dette kan sammenlignes med valuta, der den
reisende ikke kan kreve refusjon i annen valuta enn opprinnelig benyttet. 

Klager har opplyst at han har mottatt refusjon, men at refusjonene ble utstedt til en
voucher som er utløpt på dato. SAS har ikke bestridt dette og det legger derfor til grunn
av nemnda. Klager har derfor mottatt en voucher han ikke kan anvende. Nemnda
anbefaler at SAS utsteder en ny voucher til klager som er gyldig i ett år. Utgåtte vouchere
kan slettes. 

Neste spørsmål er om klager har krav på refusjon av KLM-billetten han måtte kjøpe for å
komme seg tilbake til Norge den 27. juli 2021.  

Nemnda vil først vurdere om klager ble utsatt for nektet ombordstigning i EU-forordning
261/2004 sin forstand. Nektet ombordstigning er definert i forordningens artikkel 2
bokstav j): «nektet ombordstigning», avvisning av passasjerer på en flyging, selv om de
har møtt til innsjekking på de vilkår som er fastsatt i artikkel 3 nr. 2, unntatt når det er
rimelig grunn til avvisningen, f.eks. av helse- eller sikkerhetsmessige årsaker eller fordi
reisedokumentene er utilstrekkelige.  

Basert på bookinghistorien for klagers booking, fremlagt av Lufthansa, hadde ikke
klager en bekreftet booking for flyvningene den 27. juli 2021. Ifølge bookinghistorien
ble hele reisen kansellert i systemet i forkant av avreisen. Reglene knyttet til nektet
ombordstigning kommer med dette ikke til anvendelse. 

Spørsmålet er imidlertid om flyselskape(ne) kan anses ansvarlig på erstatningsrettslig
grunnlag.

Vilkårene for erstatning er:
a) ansvarsgrunnlag
b) et økonomisk tap
c) adekvat årsakssammenheng

Når det gjelder ansvarsgrunnlag mener nemnda at flyselskapet har opptrådt uaktsomt.
Klager fikk en e-post fra SAS den 7. juli 2021 med kopi av oppdatert booking. Her
står flyvningene den 27. juli 2021 oppført, samt at de er "confirmed". Nemnda mener
klager derfor med rette kunne forstå det som at han hadde bekreftet booking for
returreisen og at det var greit at han beholdt kun returreisen. Klager har også anført at
han fikk bekreftet pr. telefon (fra SAS) at det kunne gjøres på denne måten. SAS har ikke
imøtegått dette til nemnda, og klagers påstand legges derfor til grunn. Det var veiledning
fra SAS som var årsaken til at klager sto uten gyldig billett på hjemreisen, og måtte betale
for ny flybillett med KLM. 

Klager har også lidt et økonomisk tap i form av merutgifter til ny hjemreise. Klager skal
ikke reise gratis og det kan gjøres fratrekk for allerede refundert beløp for returreisen
i den opprinnelige bookingen, slik at det er mellomlegget/merkostnaden til returreise
klager får dekket. Dette av den grunn at klager ikke skal reise gratis.

Det er årsakssammenheng mellom SAS handlemåte og klagers tap. 

Det er med dette årsakssammenheng mellom handlemåte og tap. 

Nemnda anbefaler at SAS utsteder en voucher med gyldighetsperiode på ett år, samt
dekker klagers merkostnader til returreisen med KLM.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utsteder en voucher med gyldighetsperiode på
ett år, samt dekker klagers merkostnader til returreisen med KLM.