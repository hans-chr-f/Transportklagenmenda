Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.01.2013

Saksnummer
477/12F

Tjenesteyter
Lufthansa German Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Lisboa til Stavanger via Frankfurt den 1. juli 2012. Grunnet sent
innkommet fly var LH1169 fra Lisboa til Frankfurt 1 ½ time forsinket. Dette medførte at klager
mistet sin videreforbindelse til Stavanger.

Klager ble booket om til avgang dagen etter kl. 11:00, og innlosjert på hotell. Da klager ankom
flyplassen dagen etter viste det seg at de likevel ikke hadde plass på 11-flyet, men var booket
på ettermiddagsavgang kl. 15:40.

Klager mottok matkupong på kun 7 euro.

Klager krever standarderstatning, samt refusjon av utgifter i ventetiden og tapt
arbeidsfortjeneste, til sammen 1 325 euro.

Det vises for øvrig til klagers brev.

Lufthansa har ikke avgitt uttalelse til nemnda. Til klager har Lufthansa i det vesentlige
anført:

LH1169 ble forsinket som følge av overbelastning i luftrommet forårsaket av retningslinjer fra
myndighetene.

Da flysikkerheten har høyeste prioritet er slike situasjoner dessverre ikke til å unngå.

Lufthansa ønsker å erstatte klagers utgifter til mat og drosje, men kan dessverre ikke
imøtekomme klagers krav utover dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Lufthansa ved nemndas e-post av 27. august 2012 med frist til 8. oktober
2012 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med om lag 18 timer.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Lufthansa har opplyst at forsinkelsen skyldtes overbelastning i luftrommet. Dette er ikke
nærmere underbygget eller dokumentert. Lufthansa har følgelig ikke godtgjort at forsinkelsen
skyldtes en ekstraordinær omstendighet som ikke kunne vært unngått selv om alle rimelige
tiltak var truffet. Klager har følgelig rett til en standarderstatning på 400 euro per person.

Ved lengre forsinkelser plikter flyselskapet å tilby mat og forfriskninger som står i rimelig
forhold til ventetiden, jf. forordningen artikkel 6 jf. artikkel 9. Klagerne har opplyst at den 2.
juli fikk utlevert en matkupong på 7 euro. Den skulle holde i åtte timer. Nemnda er enig med
klagerne i at det er for lite. Nemnda anbefaler at klagerne refunderes dokumenterte utgifter
til mat.

Lufthansa plikter videre å erstatte klagers reiseutgifter mellom flyplassen og hotellet.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Forsinkelsen førte til at klagene mistet en arbeidsdag. Lufthansa er i henhold til luftfartsloven
§ 10-20 / Montrealkonvensjonen artikkel 19 ansvarlig for tap som følge av forsinkelse, med
mindre selskapet godtgjør at det har tatt alle forholdsregler som med rimelighet kan kreves
for å unngå tapet, eller dette ikke har vært mulig for dem.

Lufthansa har i dette tilfellet ikke godtgjort at de har tatt alle forholdsregler som er mulig for å
unngå forsinkelsen.

I henhold til EU-forordningen artikkel 12 skal standarderstatning etter EU-forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Tapt arbeidsfortjeneste er i dette
tilfellet ikke spesifisert, men nemnda antar at det var mindre enn 250 euro per person. Tapet
inngår således i standarderstatningen.

Vedtak:

Transportklagenemnda - fly anbefaler at klager gis en standarderstatning på 250 euro per
person (Flygning under 1 500 kilometer). Nemnda anbefaler videre at klagernes dokumenterte
utgifter til mat erstattes, alternativt 40 euro per person dersom de ikke har tatt vare på
kvitteringer samt utgifter til taxi.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS