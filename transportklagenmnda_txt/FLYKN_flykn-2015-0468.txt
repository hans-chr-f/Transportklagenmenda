Vedtak i Transportklagenemnda - Fly

Sammendrag

Krav om erstatning av utgifter som følge av at klagerne ikke rakk flyet

Dato
15.01.2016

Saksnummer
0468/15F

Tjenesteyter
Norwegian Air Shuttle ASA

Krav om erstatning av utgifter som følge av at klagerne ikke rakk flyet

Klager har i det vesentlige anført:

Klager skulle reise fra Budapest til Oslo den 4. januar 2015 kl. 10:45 med DY1551. Klager
møtte på flyplassen to timer før avgang i henhold til flyplassens anbefalte oppmøtetid.

Det var svært lang kø ved innsjekkingsskranken, og da klager endelig kom frem fikk den
ansatte problemer med å skrive ut bagasje-tag som tok ytterligere lang tid.

I sikkerhetskontrollen var det også lang kø. Klager ba de ansatte om å få gå forbi andre
passasjerer for å rekke flyet sitt, men ble bedt om å stå i kø. Dette resulterte i at klager mistet
flyet sitt.

Klager stiller seg kritisk til Menzies Aviation som har ansvar for innsjekk og gate. Klager ankom
gate kl. 10:50, selv om flyet ikke tok av før kl. 11:20 fikk hun ikke være med flyet.

Klager måtte kjøpe nye billetter til dagen etter og ta inn på hotell. Alle fly til Oslo den 4. januar
var fullbooket.

Klager krever refusjon av utgifter til hotell og fly for to personer, kroner 9&nbsp;939.

Det vises for øvrig til klagers brev.

Norwegian har i det vesentlige anført:

Det er viktig å være tidlig ute i forbindelse med en reise. Her har klager rukket å sjekke inn,
men har av uklare årsaker ikke kommet seg til utgangen i tide. Dersom man rekker å sjekke
inn innen fristen på 45 minutter før avgang, skal man ha tilstrekkelig tid til å nå utgangen.

Klager ankom sikkerhetskontrollen kl. 10:33, kun 12 minutter før avgang. I utgangspunktet var
utgangen allerede stengt på det tidspunktet. Selv om utgangen ble holdt åpen 25 minutter
lenger enn normalt, og flyet ble holdt igjen i 15 minutter, rakk ikke klager og hennes reisefølge
avgangen.

Til orientering var det kun disse to passasjerene som ikke rakk DY1551 denne dagen. Selv om
flyet står ved gate idet passasjeren ankommer, betyr det ikke at man kommer med. Pushback
prosedyrene er satt i gang og når bagasjen er fjernet vil det være for sent.

Passasjerene er selv ansvarlig for å ankomme utgangen til rett tid.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking og fremmøte ved utgangen (gate). Ved fristene har selskapene hensyntatt bl.a.
normal tid for bagasjehåndtering, sikkerhetskontroll, tid til å gå til utgangen (gate), klargjøring
av flyet før avgang mv. Overholdelse av fristen er nødvendig for å unngå forsinkelser.

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett mv. bør også dette vurderes for
å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes med
«rimelig tid» vil måtte avgjøres konkret. Det vil kunne variere mellom de forskjellige flyplasser.
Det vil videre kunne variere i forhold til ukedag og tid på dagen, om reisen skjer i forbindelse
med høytider, eksempelvis julen, nyttår, eller i forbindelse med skolens ferier, for eksempel
høstferien. Oppregningen er ikke uttømmende.

Nemnda legger på bakgrunn av de foreliggende opplysninger til grunn at klagerne ankom
flyplassen to timer før flyavgang. Det burde være tilstrekkelig til innsjekking og fremmøte ved
gate innen gitte frister. Klager har gitt en detaljert beskrivelse av hendelsesforløpet. Denne er
ikke bestridt av Norwegian, og nemnda legger klagers opplysninger til grunn.

Nemnda er av den oppfatning at klager her har gjort det som kan forventes av henne. At
hun likevel ikke rakk flyet, skyldtes således utilstrekkelig kapasitet hos Norwegian, og/eller
handlingagenten og/eller flyplassen. Nemnda er av den oppfatning at Norwegian må bære
ansvaret for dette overfor klager.

Klager ble påført utgifter til nye billetter med Norwegian dagen etter samt utgifter til hotell,
totalt 9&nbsp;939 kroner. Nemnda anbefaler at Norwegian erstatter klagers utgifter.

Vedtak:

Transportklagenemnda-fly anbefaler at Norwegian erstatter klagers utgifter med kroner
9&nbsp;939.

Vedtaket var enstemmig.