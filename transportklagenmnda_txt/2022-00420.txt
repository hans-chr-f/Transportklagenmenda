Vedtak i Transportklagenemnda - Fly

Sammendrag

Krav om standarderstatning for kansellert reise.

Dato
23.06.2022

Saksnummer
2022-00420

Tjenesteytere
SAS

Klager har i det vesentlige anført

Klager og hans medreisende, totalt 1 voksen og 4 barn, hadde billetter for en reise med
SAS fra Oslo til Malaga den 18. desember 2021 kl. 06.00 med SK6351. Den 17. desember
fikk klager en e-post fra SAS om at flyvningen var kansellert og at de var omrutet til å
reise via Stockholm i stedet. Ny ankomsttid til Malaga ble da kl. 21.40 og ikke kl. 10.15
som opprinnelig planlagt. Det ble ikke opplyst noe om årsaken til kanselleringen, men
derimot opplyst om rettigheter til kompensasjon i henhold til EU-forordning 261/2004.
Klager antok derfor at reisen var kansellert av økonomiske årsaker og lavt belegg. 

Etter å ha fremsatt krav om kompensajon til SAS, fikk klager til svar at flyvningen var
kansellert på grunn av stort sykefravær som følge av covid-19 pandemien. Klager finner
dette merkelig og anfører at pandemien hadde vart i nesten to år. Det var på daværende
tidspunkt ingen endring i reiseregler eller coronarestriksjoner, verken i Spania eller i
Norge som virket inn på SAS sin mulighet til gjennomføre flyvningen.

SAS kansellerte en rekke flygninger høsten 2021, ifølge SAS sin egen pressesjef grunnet
en kombinasjon av lav bemanning, tekniske utfordringer, utfordrende trafikkprogram
og høyt sykefravær. Videre at SAS ønsker å gjenansette fler for å dekke opp for økt
sykefravær. Dette står i kontrast til at SAS i avslaget argumenterer for at de har en
bemanning som skal kunne dekke opp for gjennomsnittlig sykefravær. Sykefravær
blant ansatte gir etter EU-forordning 261/2004 ikke grunnlag til å avvise krav om
standarderstatning.

Klager fastholder sitt krav om standarderstatning på 400 euro per person, totalt 2000
euro og ber nemnda se bort i fra tilsvaret fra SAS som innkom i saken lenge etter siste
frist for tilsvar som var satt til 4. mai 2022.

Tjenesteyterne har i det vesentlige anført

Siste frist for å inngi tilsvar i saken ble satt til 4. mai 2022. SAS har inngitt tilsvar i saken
den 22. mai 2022.

Kanselleringen av SK6351 fra Oslo til Malaga den 18. desember 2021 skyldtes et
unormalt og ekstraordinært høyt sykefravær hos ansatte på grunn av 
utbruddet av omikron, en ny variant av covid-19, som medførte at SAS ikke hadde
personell til denne flyvningen. 

SAS viser til fremlagt dokumentasjon om spredningen av omikron og innføringen
av myndighetenes strenge restriksjoner om karantene og isolasjon, samt statstikk
over ekstremt høyt sykefravær i desember. Det må være klart at SAS ikke hadde noen
mulighet til å påvirke disse reglene. Det finnes ingen rimelige tiltak SAS kunne treffe for å
unngå disse omstendighetene. Til tross for at SAS fikk organisert ekstra "stand by crew"
medførte det at flytrafikken ble berørt og flyvninger kansellert. 

Klager og hans medreisende ble booket om til å reise samme dag via Stockholm med
avreise fra Oslo kl. 09.30 og med ankomst Malaga kl. 20.40.

SAS har dekket klagers utgifter til mat og drikke i ventetiden. SAS mener dette var en
ekstraordinær begivenhet, helt utenfor flyselskapets kontroll, i henhold til EU-forordning
261/2004 og som fritar flyselskapet fra å utbetale standarderstatning for kansellert
avgang.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda oppfatter SAS sitt tilsvar som at kanselleringen av SK 6351 skyldtes mangel på
besetning, som en direkte årsak av covid-19-utbruddet, nærmere bestemt utbruddet av
den nye mutasjonen (Omicron).  

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

For å oppfylle plikten til å sannsynliggjøre at årsaken til kanselleringen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten.

SAS har lagt frem oversikt over sykefravær i SAS i desember 2019 og 2021, generell
oversikt over stand-by level i Norge, Sverige og Danmark i desember 2021, samt utskrift
fra Traffic & Flight Information hvor det fremgår at flight SK6351 ble kansellert. For
øvrig fremgår følgende av dokumentet: «SK6351/6354 OSL-AGP r/t CNL CREW CCSTB»
og «Lack of cabin crew all bases, many crew reporting ill, several rather unfortunate
cancellations.”. 

Nemnda har delt seg i et flertall og et mindretall.

Flertallet i nemnda - nemndas leder og forbrukerrepresentantene -  mener at SAS ikke
har sannsynliggjort overfor nemnda at kanselleringen av nettopp denne flighten skyldtes
omstendigheter som ikke kunne vært unngått om alle rimelige tiltak hadde vært truffet.
Klager har derfor rett på standarderstatning.

Nemndas flertall mener etter dette at klager har krav på standarderstatning med 400
euro per person.

Nemndas mindretall - bransjerepresentantene - mener SAS i tilstrekkelig grad har
sannsynliggjort at den aktuelle kanselleringen skyldes ekstraordinære omstendigheter.
Den dokumentasjonen SAS har fremlagt viser etter mindretallets syn at kanselleringen
skyldes ekstra høyt sykefravær blant crew, som sto i direkte sammenheng med
pandemien.

Forbrukerrepresentantene mener videre at klager har krav på forsinkelsesrenter etter
bestemmelsene i forsinkelsesrenteloven.

Vedtak

Transportklagenemnda anbefaler at SAS utbetaler standarderstatning for totalt 5
personer til klager med 400 euro per person.