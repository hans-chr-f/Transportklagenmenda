Vedtak i Transportklagenemnda - Fly

Sammendrag

Krav om standarderstatning grunnet forsinkelse og kansellering.

Dato
21.04.2020

Saksnummer
2019-02375

Tjenesteytere
Cobrex Trans
AVIATRADE

Klager har i det vesentlige anført

Klager med familie (tilsammen tre personer) skulle reise fra Barcelona til Trondheim den
28. juli 2018 kl 07.50 med ankomst kl 10.30 med flight CBX522. Avgangen ble mer enn
fem timer forsinket. 
Reisefølget skulle returnere fra Trondheim til Barcelona den 4. august 2018 kl 11.40 med
ankomst kl 15.30 med flight CBX525. Avgangen ble kansellert.

Klager krever standarderstatning 400 euro per person i henhold til EU-forordning
261/2004 for hver av hendelsene. 

Det vises for øvrig til klagers brev.

Tjenesteyterne har i det vesentlige anført
Cobrex Trans har ikke avgitt uttalelse til klager eller til nemnda.

Nemnda bemerker

Flyselskapet Cobrex Trans har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen tre personer) kom
mer enn fem timer forsinket frem til sitt endelige bestemmelsessted Trondheim den 28.
juli 2018. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Nemnda legger videre til grunn at klagers flyvning ble kansellert på hjemreisen den 4.
august 2018.   

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Klager har fremsatt krav om standardkompensasjon i henhold til EU-forordning 261/2004
for hver av hendelsene. 

Cobrex Trans har som nevnt ikke avgitt uttalelse til klager eller til nemnda. Selskapet
har følgelig ikke godtgjort at forsinkelsen og kanselleringen skyldtes ekstraordinære
omstendigheter som ikke kunne vært unngått. Klager har etter nemndas syn derfor krav
på standardkompensasjon på 400 euro per person for hver av hendelsene.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda-fly anbefaler at Cobrex Trans utbetaler 800 euro per person,
tilsammen 2 400 euro.