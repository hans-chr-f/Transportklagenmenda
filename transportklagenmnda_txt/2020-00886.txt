Vedtak i Pakkereisenemnda

Sammendrag

Krav om dekning av ekstrautgifter da alt skulle være inkludert på reisen.

Dato
25.05.2020

Saksnummer
2020-00886

Tjenesteytere
Nytt & Nyttig AS

Klager har i det vesentlige anført

Klagen gjelder en pakkereise for en person på reisen "Din Berlin-reise" i perioden
07.11.2019 - 10.11.2019. Totalpris 7 490 kroner.

Klager skriver at han bestilte reisen 01.10.2019 og fikk bekreftet reisen Bergen - Berlin
med avreise fra Bergen kl. 16:45 den 07.11.2019. Reisekonsulenten nevnte at flyet
var nesten fullt. Noen dager senere ringte en annen reisekonsulent og meddelte at
direkteflyet Bergen - Berlin ikke hadde flere ledige plasser. Klager fant dette merkelig
og hadde allerede skaffet seg to giroer og fylt ut. Begge giroene var datert 02.10.2019
med betalingsfrist 03.10.2019. Klager fikk purring per SMS. Klager skriver at det var helt
umulig å få betalt reisen med brevgiro som tar 5 - 7 dager. 

Klager fikk tilbud om å reise via Oslo til Berlin med avgang fra Bergen kl. 15:00 og videre
fra Oslo kl. 18:00. Returen den 10. november gikk direkte fra Berlin til Bergen som
bestilt og bekreftet. Klager aksepterte endringen mot at han ikke ble belastet med noen
tilleggskostnader.

Klager skriver at han hadde ordnet med skyss til Flesland ved avreisen kl. 16:45. I og med
at han måtte ta et tidligere fly med avgang kl. 15:00 hadde han ingen som kunne kjøre
han til flyplassen og han måtte betale 90 kroner for bussbilletten. Klager har i ettertid
også anført at han måtte spise litt da flyet til Berlin først gikk kl. 18:00, kostnad 55 kroner.

Nytt & Nyttig hadde markedsført turen med “ALT ER INNKLUDERT! “. Turen skulle
inkludere selve reisen, hotellopphold med frokost, tre lunsjer og fire middager. Klager
fikk ikke middag dag tre og fire. Dette har Nytt & Nyttig senere kompensert med 1 000
kroner. 

Klager måtte betale 1 170 kroner for rommet selv om hotell skulle være inkludert. Nytt
& Nyttig har anført at klager betalte enkeltromstillegg, men klager mener at dersom de
hadde vært to på rommet, ville de ikke betalt noe ekstra. 

Klager mener reisens program må sendes ut før pakkereiseavtalen inngås. Klager ville
ikke ha reist til Berlin hvis han hadde fått rede på endringene på et tidligere tidspunkt. 

Turen til Berlin skulle ha "ALT ER INKLUDERT ". Dette ble understreket med "alle utflukter
med måltider er inkludert". Reisens pris 7 490 kroner ble annonsert som reisens totalpris
og klager mener han ikke skal belastes for ekstra utgifter til hotell, buss og måltid på
flyplassen.  

Klagers krav: 1 315 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Direkteflyet fra Bergen til Berlin var utsolgt. Den eneste muligheten for klager var å fly
via Oslo. Dette medførte høyere kostnader for Nytt & Nyttig som de dekket. Klager fikk
tilbud om å få hele turen refundert i stedet for å reise via Oslo.

Nytt & Nyttig anfører at deres priser er basert på 2 personer i dobbeltrom, slik som hos
de fleste reiseoperatører med gruppeturer. Det koster mer for en person i et hotellrom
enn per person for to personer som deler et hotellrom. Enkeltromstillegget på 1 170
kroner står oppført på Nytt & Nyttig sine nettsider og er oppgitt ved bestilling. Dette
fremgår også i brosjyrer som sendes per post og enkeltromstillegg var spesifisert på
fakturaen som klager betalte. Alle som reiser alene, betaler enkeltromstillegg.

Klager har godtatt pris og betingelser ved innbetaling av depositum. 

Bussreisen til flyplassen var klagers eget valt og Nytt & Nyttig kan ikke se at de er
ansvarlig for å dekke bussbilletten på 90 kroner.  Nytt & Nyttig har ikke blitt informert om
at klager måtte betale 55 kroner på et måltid i forbindelse med flyreisen via Oslo til Berlin
da klager først gjorde nemnda oppmerksom på dette den 24.04.2020.

Nytt & Nyttig har refundert 1 000 kroner for to middager. Klager har fått tilbud om 500
kroner i rabatt på neste reise.

Det vises for øvrig til korrespondanse fra Nytt & Nyttig.

Nemnda bemerker

Klagen gjelder en pakkereise for en person på reisen "Din Berlin-reise" i perioden
07.11.2019 - 10.11.2019. 

Klager har fremmet krav om å få erstattet utgifter til buss, mat og enkeltromstillegg
da han mener at alt skulle være inkludert i reisen. Han har også klagd på manglende
middager som uteble på reisen. Tjenesteyter har utbetalt 1000 kroner allerede for
manglende middag, som etter nemndas syn er et avvik fra avtalen.

Etter nemndas vurdering vil utgifter til transport til flyplass, samt mat i forbindelse
med reise åpenbart være utgifter som må være påregnelig for reisende, selv om det
fremkommer av tjenesteyters brosjyre at alt er inkludert. 

Når det gjelder enkeltromstillegget fremkommer dette av tjenesteyters reisevilkår, samt
spesifisert på klagers faktura ved bestilling. Når da klager har valgt å betale for tillegget
og reist på reisen med de vilkår, omfattes dette som en del av avtalen mellom partene.
Nemnda bemerker likevel at enkeltmannstillegget godt også kunne fremkommet
av brosjyren, samt enda tydeligere i reisevilkårene. På bakgrunn av dette anbefales
at tjenesteyter utbetaler 500 kroner til klager som erstatning for disse utgiftene, da
tjenesteyter med fordel kunne gjort dette mer tilgjengelig for kunden.

Vedtak

Pakkereisenemnda anbefaler at klager gis delvis medhold.