Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.11.2012

Saksnummer
282/12F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Sandnessjøen til Tromsø den 16. mai 2012 med WF702. Flyet ble
kansellert grunnet teknisk feil, og klager ble busset til Brønnøysund, og fløyet derfra.

Klager mener at teknisk svikt må ligge innenfor selskapets kontroll.

Klager ankom bestemmelsesstedet over tre timer forsinket, og krever standarderstatning 250
euro.

Widerøe har i det vesentlige anført:

WF702 ble kansellert som følge av teknisk svikt (feil med hjul/landingsutstyr).

Ved kanselleringer kan passasjerene enten motta full refusjon eller bli ombooket til neste
ledige avgang. Klager valgte sistnevnte.

Kanselleringen er ikke kompensasjonsberettiget i henhold til EU regulativet da
uregelmessigheten oppstod på grunn av ekstraordinære omstendigheter, i dette tilfellet
teknisk feil på hjulets landingsutstyr.

Widerøe kan ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Widerøe har opplyst at innstillingen skyldtes feil med flyet hjul/landingsutstyr. Widerøe har
ikke nærmere spesifisert dette eller dokumentert den konkrete feilen eller årsaken til denne.
Widerøe har således etter nemndas vurdering ikke godtgjort at innstillingen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Innstillingen gir således rett til en standarderstatning på 250 euro.

Vedtak:

Transportklagenemnda - fly anbefaler at klager gis en erstatning på 250 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines