Vedtak i Transportklagenemnda
- Kollektivreiser

Sammendrag

Krav om refusjon av bussbillett.

Dato
14.12.2021

Saksnummer
2021-01390

Tjenesteytere
Vy Buss AS

Klager har i det vesentlige anført

Klager kjøpte en billett, med avbestillingsforsikring, fra Moa trafikkterminal til Bergen
busstasjon med avgang søndag 12. september 2021 klokken 11.25. Totaltprisen for
billetten inkl. ekstra bagasje og avbestillingsforsikring ble totalt 746 kroner. 

Klager måtte avbestille billetten pga. sykdom  og forsøkte å gjøre dette via kundeservice,
men den var stengt for helgen. Klager sendte derfor en e-post til Vy Buss AS den 11.
september med beskjed om kansellering av billett. Selskapet responderte til klager 13.
september og viste til at billetten ikke kan refunderes da avgangen har vært, samt at
kansellering ikke kan skje per e-post men per telefon i kundesenterets åpningstid. 

Klager anfører at en avbestillingsforsikring må vel være ment til å dekke inntekstapet
Vy har den ene gangen setet står tomt, og for klager fremstår det helt feil at selskapet
krever betaling for tomt sete og samtidig beholder forsikringspremien. 

Subsidiært ber klager om at informasjonen på nettsiden blir mer tydelig, og at det
benyttes et annet begrep enn avbestillingsforsikring. 

Klager krever at Vy Buss AS refunderer den ubrukte bussbilletten samt
avbestillingsforsikringen.

Tjenesteyterne har i det vesentlige anført
Klagers billett ble kjøpt fredag 10. september 2021 kl. 08.48 og han tok kontakt med Vy
Buss AS på e-post lørdag 11. september 2021 kl. 18.28. Billetten gjaldt for en reise fra
Moa trafikkterminal til Bergen busstasjon søndag 12. september med avgang kl. 11.25. 

Billetten ble kjøpt uten å være innlogget i en kundeprofil. I kjøpsløpet får kunden denne
informasjonen; 

"Velger du å fortsette uten å logge inn, får du ikke mulighet til å endre eller kansellere
billetten din på vy.no eller i Vy-appen. Du må da kontakte kundeservice i åpningstiden.
Merk at dette bare gjelder for billetter som kan endres eller kanselleres."

Her har klager ikke krav på refusjon da henvendelsen ble sendt inn utenfor selskapets
åpningstid. Vy Buss sine åpningstider er mandag til fredag kl. 08.30 - 15.30, og Vy Buss
kan ikke se at kunden har vært i kontakt med selskapet på telefon fredag 10. september
mellom angitt tidspunkt. 

Avbestillingsforsikring er en tjeneste som muliggjør refusjon av billett. Uten
avbestillingsforsikring er ikke en billett mulig å kansellere med refusjon. Vy Buss har
vilkår som gjelder i tråd med avbestillingsforsikring. For å få beløpet refundert må
billetten kanselleres senest to timer før avgang. En mail til kundesenteret utenfor
åpningstid er ikke å anse som kansellering. Vy Buss informerer ved kjøp om at
kansellering må gjøres via kundesenteret i åpningstid, dersom en velger å kjøpe billett
uten å være innlogget.

Nemnda bemerker

Klager har fremsatt krav om refusjon av bussbillett samt avbestillingsforsikring for en
reise han kansellerte. 

Klager kjøpt 10. september 2021 en billett inkl. avbestillingsforsikring til totalt 746 kroner
med Vy Buss AS, med avgang 12. september kl. 11.25. På grunn av sykdom måtte klager
kansellere billetten, og fordi kundeservice var stengt sendte klager en e-post til selskapet
11. september. Selskapet har avslått klagers krav med den begrunnelse at han har
kjøpt billett som ikke er registrert under en kundeprofil, som bare kan kanselleres via
kundeservice i selskapets åpningstid. 

Vy Buss har vilkår som gjelder i tråd med avbestillingsforsikring. For å
få beløpet refundert må billetten kanselleres senest to timer før
avgang. En mail til kundesenteret utenfor åpningstid er ikke å anse
som kansellering. Det informeres ved kjøp om at kansellering må gjøres via
kundesenteret i åpningstid, dersom en velger å kjøpe billett uten å være innlogget på
kundeprofil. 

Da klager ikke har kansellert i henhold til vilkårene som gjelder for
avbestillingsforsikringen, har han ikke krav på refusjon for verken billett eller
forsikringen.

Vedtak

Transportklagenemnda finner ikke å kunne anbefale at klager gis medhold.