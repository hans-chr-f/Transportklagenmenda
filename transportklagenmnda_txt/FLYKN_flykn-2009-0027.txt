Vedtak i Transportklagenemnda - Fly

Sammendrag

Klager krever erstatning for tapt ferietur.

Dato
24.03.2010

Saksnummer
27/09F

Tjenesteyter
ebookersno

Klager krever erstatning for tapt ferietur.

Klager har i det vesentlige anført:

Klager med familie skulle reise på ferie 27. september 2008 til Estepona i Spania.

Flybillettene var bestilt over internett hos ebookers.no 15. oktober 2007.

Klager mottok billettene i posten, men disse ble forlagt og glemt da han fikk 2 stk
endringsmeldinger vedrørende reisen på e-mail, siste gang 18. mars 2008.

Klager skrev ut endringene som var mottatt per e-mail.

Da klager skulle sjekke inn på Gardermoen 27. oktober 2008, tidlig lørdag morgen, kunne ikke
klagerne motta boardingpass, iflg. innsjekkings personale hos SAS, var grunnen til dette at det
var sendt ut billetter til dem. Det var ikke mulig å skrive ut nye billetter på flyplassen, dette på
grunn av en konflikt mellom SAS og Lufthansa.

Konflikten var ukjent for klager, klager prøvde å få kontakt med Ebookers, men de var stengt.

Klagerne har kontaktet sitt forsikringsselskap for å få erstatning, men de dekker kun tap i form
av ulykker, ran osv.

Klagers kostnader har vært på totalt kr 20.729,60 for en reise de ikke fikk, klager krever
beløpet dekket.

ebookers har i det vesentlige anført:

«Ni har sjalva bokat er resa på vår hemsida ebookers.no den 13. oktober 2007, derefter
har ni erhållit en bekraftelse på bestallningen til er mail; -------@sensewave.com,
på den bekreftelsen står det «Viktigt! Dette ar inte din biljett» samt att ni har valt
brevhantering 1 x rekommandert brev 100 NOK.»

«Pappersbiljetterna skickades den 15.. oktober 2007 til den adress ni angivet ved
bokningstillfallet.»

«Ni har efter det att vi skickat era pappersbiljetter erhålit uppdateringar gällande er resplan
via mail, dock innebär inte detta att dn uppdaterade resplanen var en erstättningsbiljett utan
endast en information om nya tider. ebookers henviser også til sine reisevilkår, se vedlagt
korrespondanse

«Kom ihåg: Biljetter ar alltid en vardehandling!»

«Pga nya regler från internationella flyorganistationen IATA i samarbete med alla flybolag att
avvekla distributionen av pappersbiljetten sedan 1. juni 2008, innebar detta attt bokningar
gjorda etter 1. juni 2008 endast kan erhålla e-tickets. Bokningar gjorda innan 1. juni 2008
innehåller pappersbiljetter kvarstår oavsett tidspunkt for nar resan skall ske.» ebookers avslår
kravet fra klager.

Nemnda bemerker:

Klagerne booket sin reise på Ebookers hjemmeside. Klagerne valgte å få billetter sendt
rekommandert til oppgitt adresse. Klagerne måtte være kjent med at de pliktet å ta med
billettene til avreisen, og at de ikke ville komme med flyet uten billetter.

I dette tilfellet ble imidlertid avreisetiden endret to ganger. Klagerne fikk beskjed om
endringene per mail. Avreisetidene angitt i billetten var etter dette ikke riktig. Det fremgikk
ikke av mailene om endringene at klagerne likevel måtte ha med papirbillettene ved avreise.

Nemnda har ved den videre vurderingen delt seg i et flertall og et mindretall.

Nemndas flertall, lederen og forbrukernes representanter, er av den oppfatning
at ebookers må lastes for ikke å ha informert klagerne om at de måtte ha med
papirbillettene til avreise selv om avreisetidspunktene ikke lenger stemte. Etter
flertallets vurdering kan ikke ebookers forutsette at passasjeren forsto at det fortsatt
var nødvendig å ha med papirbillettene. Mailene med de nye avgangstider inneholdt
en bookingreferanse, og klagerne hadde etter flertallets vurdering god grunn til å gå
ut fra at de kunne benytte dette nye dokumentet ved innskjekking. E-billetter var på
dette tidspunkt allerede begynt å bli vanlig. ebookers mangelfulle informasjon førte til
at klagerne ble avvist fra flyet.

Klagerne fikk som følge av dette ikke benyttet forhåndsbetalt ferie. Flertallet er av den
oppfatning at ebookers må erstatte klagernes tap på kr 20.730. Tapet må nærmere
dokumenteres/sannsynliggjøres.

Nemndas mindretall, flyselskapenes representanter, er av en annen oppfatning. Klager
hadde papirbilletter. En papirbillett er et verdipapir, og den reisende plikter å ta med
seg papirbilletten ved avreise selv om avreisetiden senere er endret. Mailene som
klagerne mottok ga ikke inntrykk av noe annet.

Klagerne må etter mindretallets vurdering selv bære ansvaret for at de ikke hadde med seg
papirbillettene.

På bakgrunn av flertallets vurdering, traff nemnda slikt

Vedtak:

Flyklagenemnda anbefaler at ebookers erstatter klagers tap på kr 20.730.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines