Vedtak i Pakkereisenemnda

Sammendrag

Reise til Jordan, 25. desember 2010 - 1. januar 2011. Krav om refusjon av
tillegg for ekstra benplass på flyet samt refusjon av utgifter til halvpensjon.

Dato
26.09.2011

Saksnummer
98/11

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: ca. 22.000

Saken gjelder:

Reise til Jordan, 25. desember 2010 - 1. januar 2011. Krav om refusjon av tillegg for ekstra
benplass på flyet samt refusjon av utgifter til halvpensjon.

Klagerne har i det vesentlige anført:

Klagerne betalte ekstra for halvpensjon. Andre gjester fikk dette uten å betale for det.
Klagerne krever refundert det de betalte for halvpensjon.

Klagerne betalte videre ekstra for å sitte foran på flyet. Bl.a skulle de få ekstra benplass. De
fikk det på veien ned, men ikke på veien hjem.

Klagerne krever refundert halvparten av tillegget.

Apollo har i det vesentlige anført:

Det er beklagelig at gjester forsyner seg av et tilbud de ikke har betalt for.

Ønsker man å spise fra hotellets buffe betaler man for det i forkant slik klagerne har gjort.

Når det gjelder SAS Charter Comfort utlover ikke Apollo bedre benplass.

Man sitter fremme i cabinen, men på ordinære SAS maskiner er det ikke større avstand
mellom seteradene.

Apollo finner ikke å kunne anbefale at klagerne gis medhold.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Klagerne hadde bestilt halvpensjon. De fikk det. Det gir ikke grunnlag for refusjon at andre
gjester forsynte seg med mat på hotellet uten å måtte betale for det.

Klagerne hadde videre betalt for SAS Charter Comfort Class.

Denne klassen er omtalt under «Flyinformasjon». Det fremkommer ikke her at det er spesielt
god benplass. Det var følgelig ingen mangel at klagerne ikke fikk ekstra god benplass på
hjemreisen.

Klagerne har etter dette fått reise i henhold til det avtalte, og har ikke rett til prisavslag.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Vigdis Lund Eriksen, Star Tour AS