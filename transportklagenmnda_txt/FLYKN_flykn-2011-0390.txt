Vedtak i Transportklagenemnda - Fly

Sammendrag

Krav om refusjon av flyavgifter.

Dato
08.08.2012

Saksnummer
390/11F

Tjenesteyter
Travelpartner / Lufthansa German Airlines

Krav om refusjon av flyavgifter.

Klager har i det vesentlige anført:

Klagers datter benyttet kun deler av sin reise tur/retur Stavanger til Malaga 28/6 - 18/7 2011,
og ønsker flyskattene refundert.

Det vises til klagers brev.

Travelpartner har i det vesentlige anført:

Travelpartner er en formidler av flybilletter, og forholder seg til flyselskapenes regler og vilkår.

Siden mesteparten av denne reisen ble utført er det dessverre ingen skatter og avgifter som
er refunderbare etter at Travelpartner har tatt sitt gebyr på kroner 400. Travelpartner har
sendt en refusjonssøknad til Lufthansa som flyselskapet avslo.

Travelpartner kan på grunnlag av dette dessverre ikke imøtekomme klagers krav.

Lufthansa har i det vesentlige anført:

Klagerne har ikke rett til refusjon av skatter og avgifter da billettene delvis er brukt, og
servicegebyret overskrider de refunderbare skattene. Lufthansa har likevel av goodwillhensyn
utbetalt 200 euro.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise eller kun benytter
deler av denne, har passasjeren rett til å få refundert offentlige skatter og flyplassavgifter
for de ubenyttede strekninger. Flyselskap/agent vil normalt kreve et behandlingsgebyr for
refusjon av skatter og avgifter.

Det er på bakgrunn av de foreliggende opplysninger uklart hvor stort beløp skatter og avgifter
utgjør på de ubenyttede flygninger. Nemnda finner det imidlertid sannsynlig at klager ikke har
rett til refusjon ut over de 200 euro som er betalt av Lufthansa.

Vedtak:

Transportklagenemnda-fly finner ikke å kunne anbefale refusjon ut over det Lufthansa har
utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS