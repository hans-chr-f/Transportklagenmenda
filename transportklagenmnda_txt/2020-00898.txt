Vedtak i Transportklagenemnda - Fly

Sammendrag

Krav om standarderstatning og refusjon av
taxiutgifter. Forsinket ankomst på Gardermoen.

Dato
13.11.2020

Saksnummer
2020-00898

Tjenesteytere
Norwegian Air Shuttle

Klager har i det vesentlige anført

Klager og en medpassasjer reiste med DY1553 fra Budapest til Oslo den 16. februar
2020. Flyet skulle ha gått fra Budapest kl. 20.20 og ha ankommet Oslo kl. 22.50. Imidlertid
ble det forsinket og ankom Oslo først kl. 01.51 - tre timer og ett minutt forsinket.

Klager anfører at som følge av forsinkelsen rakk de ikke siste tog eller buss fra
Gardermoen, siden siste avgang var kl. 00.45. Første avgang om morgenen var kl.
05.15. Klager anfører at de ringte til Norwegians kundeservice for å forhøre seg om hva
de skulle gjøre, og de fikk da beskjed om å ta en taxi og å sende krav om refusjon til
Norwegian i etterkant.

Klager krever standarderstatning på 400 euro per person i henhold til EU-forordning
261/2004, i tillegg til refusjon av taxiutgiftene på 2111 kroner.

Tjenesteyterne har i det vesentlige anført
Norwegian har foretatt en totalvurdering av saken og kommet frem til at kravet om
standarderstatning imøtekommes.

Nemnda bemerker

Norwegian har ikke forklart eller dokumentert årsaken til forsinkelsen. Nemnda legger
imidlertid til grunn at Norwegian har imøtekommet kravet om standarderstatning på
totalt 800 euro.

Klager har i tillegg fremsatt krav om refusjon av taxiutgifter. Klager har opplyst om at hun
fikk beskjed fra Norwegian om at de kunne kreve refundert sine taxiutgifter fra flyplassen
og hjem. Dette er ikke kommentert eller bestridt av Norwegian.

I henhold til nemndas faste praksis i henhold til artikkel 12 i EU-forordningen, gis det kun
dekning for utgifter som overstiger standarderstatningen. I dette tilfellet er utgiftene til
taxi lavere enn standarderstatningen, og klager har derfor ikke rett til tilleggsdekning for
dette.

Vedtak

Transportklagenemnda - fly anbefaler at Norwegian utbetaler 800 euro i
standarderstatning til klager dersom dette ikke allerede er gjort.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.