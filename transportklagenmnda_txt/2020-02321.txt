Vedtak i Transportklagenemnda - Fly

Sammendrag

Krav om full refusjon av flybilletter og kostnad for ekstra bagasje. Klager
avbestilte reisen samme dag som flyselskapet kansellerte flyvningen.

Dato
16.02.2021

Saksnummer
2020-02321

Tjenesteytere
SAS

Klager har i det vesentlige anført

Klager og en medpassasjer skulle reise med SK2302 fra Kristiansund til Oslo og deretter
med SK4675 fra Oslo til Alicante den 14. mars 2020. De skulle videre reise hjem til
Kristiansund fra Alicante, via Oslo, med SK4676 og SK2305 den 19. mars 2020. Én dag før
avreise, den 13. mars 2020, avbestilte klager reisen. Samme dag fikk hun beskjed på SMS
fra SAS om at flyvningene fra Kristiansund til Alicante var kansellert.

Klager har oppgitt at hun har mottatt 5556 kroner av forsikringsselskapet sitt, og SAS har
refundert 381 kroner i skatter og avgifter.

Klager krever full refusjon av flybillettene på 7100 kroner og kostnaden for ekstra bagasje
pålydende 590 kroner.

Tjenesteyterne har i det vesentlige anført
Klager har fremsatt krav om refusjon av resterende beløp for billetter for en reise som
skulle ha funnet sted den 14. mars 2020 fra Kristiansund til Alicante med SK2302 og
SK4675. Klager kansellerte reisen på SAS’ nettsider om morgenen den 13. mars, og på
dette tidspunktet var ikke noen av flyvningene i bestillingen innstilt. Det vises til fremlagt
dokumentasjon som bekrefter dette.

Klager hadde kjøpt en ikke-refunderbar billett, og klager har derfor ikke rett på full
refusjon i henhold til SAS’ generelle befordringsvilkår og billettregler, nærmere bestemt
artikkel 4.1.3 og 4.1.1 (a), som klager godtok ved billettkjøpet.

I henhold til de nevnte artiklene plikter SAS å tilbakebetale refunderbare tilleggsavgifter,
som er myndighetspålagte, når passasjeren kansellerer en flybillett som ikke er
refunderbar.

Beløpet på 2 x 1000 kroner («domestic fee») er en drivstoffavgift som ikke er refunderbar
på ikke-refunderbare billetter. Gebyr for ekstra bagasje er ikke-refunderbare
utlegg ved frivillig kansellering av en «ikke-kansellert flyvning», og det henvises til
forsikringsselskapet for dekning av disse.

SAS viser for øvrig til EU-kommisjonens tolkningsveiledning «Commission Notice
Interpretative Guidelines on EU passenger rights regulations in the context of the
developing situation with Covid-19» punkt 2.2:

«The EU’s passenger rights regulations do not address situations where passengers
cannot travel or want to cancel a trip on their own initiative. Whether or not a passenger
is reimbursed in such cases depends on the type of ticket (reimbursable, possibility to
rebook) as specified in the carrier’s terms & conditions.»

De nevnte reglene gjelder uavhengig av om SAS kansellerer en flyvning i ettertid. I tilfeller
hvor passasjeren har kansellert sin billett, foreligger det ikke en avtale eller gyldig billett
som passasjeren kan påberope seg mot SAS, selv ikke om SAS kansellerer en flyvning
etter at passasjeren har kansellert.

SAS har refundert det som flyselskapet er pliktig til å refundere i dette tilfellet og kan ikke
imøtekomme klagers krav om dekning av resterende beløp.

Nemnda bemerker

Nemnda legger til grunn at klager avbestilte reisen sin om morgenen den 13. mars 2020.
Etter dette tidspunktet forelå det dermed ikke lenger noen bekreftet reservasjon på
de aktuelle flyvningene, slik at EU-forordning 261/2004 ikke kommer til anvendelse, jf.
artikkel 3 nummer 2 bokstav a. Klager har derfor ingen krav etter EU-forordningen selv
om SAS senere samme dag kansellerte reisen.

I punkt 2.2 av EU-kommisjonens veileder for passasjerrettigheter i lys av Covid-19
situasjonen uttrykkes det at der det er den reisende som avlyser er forholdet ikke
regulert i forordningen, og at det er flyselskapets alminnelige billettvilkår som gjelder. I
dette tilfellet kansellerte klager billettene sine selv, og hun har ikke krav på refusjon av
billettene i henhold til forordningen. Dette gjelder selv om klager i praksis var nødt til å
kansellere billettene grunnet innreiserestriksjoner.

Forholdet må vurderes i lys av alminnelig avtalerett og SAS´ billettvilkår.

SAS har forklart at de aktuelle billettene ikke er refunderbare, og at det kun gis refusjon
av refunderbare skatter og avgifter. Nemnda er av den forståelse at disse allerede er
refundert til klager.

I spørsmålet om avtalen skal settes til side som urimelig etter avtaleloven § 36 har
nemnda delt seg i et flertall og et mindretall. 

Flertallet, lederen, bransjerepresentantene og forbrukerrepresentant Norman, mener
at det ikke er urimelig at klager ikke får refundert flybillettene. Utgangspunktet er at
avtaler skal holdes. Terskelen for å sette til side en avtale som urimelig er meget høy. I
dette tilfellet er hensynet til forutberegnelighet for flyselskapene også viktig, og dersom
avtalen settes til side som urimelig vil det medføre at flyselskapene pålegges å refundere
tilfeller som ikke er dekket av forordningen.

Mindretallet, forbrukerrepresentant Faye-Lund, er enig i at kommisjonens veileder punkt
2.2 om Covid-19 ikke regulerer situasjonen der den reisende avlyser reisen. Det er derfor
Widerøes alminnelige billettvilkår, og avtalelovens regler som gjelder. Denne saken er så
spesiell at det er urimelig om klager ikke får refundert utgiftene til flybilletter. Covid-19
er utvilsomt en ekstraordinær omstendighet, også for de reisende. Det fremstår som
urimelig at klager skal lide fordi hun fulgte UD sitt råd om ikke å reise, og særlig fordi
reisen ble kansellert i ettertid. Flyselskapet får jo en tilfeldig økonomisk fordel i forhold til
de tilfellene der selskapet selv kansellerer.   

Nemnda kan ikke anbefale at klager gis refusjon utover de refunderbare skattene og
avgiftene.

Vedtaket er fattet med den dissens som fremgår over. 

Vedtak

Transportklagenemnda - fly anbefaler ikke at klager gis medhold.