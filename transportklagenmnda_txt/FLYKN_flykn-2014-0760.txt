Vedtak i Transportklagenemnda - Fly

Sammendrag

Krav om refusjon utgifter i forbindelse med endring av billetter.

Dato
16.02.2015

Saksnummer
760/14F

Tjenesteyter
SAS

Krav om refusjon utgifter i forbindelse med endring av billetter.

Klager har i det vesentlige anført:

I november 2013 bestilte klager en reise for seg og en person til t/r Oslo - Kirkenes for reise
den 16. - 21. april 2014, og betalte begge billettene med sitt kredittkort.

I ettertid valgte klagers reisefølge å ikke bli med og ringte derfor på egen hånd SAS for å
kansellere sin billett. Klager stiller seg svært kritisk til dette. Det var hun som hadde bestilt og
betalt billettene, hvordan kan SAS da godta at en annen enn henne kansellerer?

Siden klagers reisefølge likevel ikke skulle bli med til Kirkenes kunne klagers søster vært med
i stedet. Dette ville medført et endringsgebyr på kroner 500. Men da denne billetten nå var
kansellert, måtte klager kjøpe en helt ny billett til søsteren sin.

Klager har fått refundert skattene på den kansellerte billetten.

Klager krever refusjon av ny billett til sin søster, kroner 1 218.

Det vises for øvrig til klagers brev.

SAS har i det vesentlige anført:

Den 29. november 2013 bestilte klager to billetter via SAS sin hjemmeside. Den 16. januar
2014 kontaktet klagers medreisende SAS og avbestilte sin billett.

Den 12. mars kontaktet klager SAS for å registrere at en hund skulle sendes i lasterom. Det ble
her ikke registrert noe annet i reservasjonen, som eks. navnendring.

I henhold til SAS transportvilkår er det personen som er navngitt i billetten SAS har avtale
med. Den som er navngitt i billetten råder over billetten.

SAS kan på grunnlag av ovennevnte ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at klager bestilte
billetter til seg og en annen person. Den andre personen avbestilte senere sin reise. Så vidt
nemnda forstår, identifiserte vedkommende seg med sitt eurobonusnummer.

Nemnda er av den oppfatning at SAS i dette tilfellet ikke kan lastes for å ha akseptert
avbestillingen. Avbestillingen ble foretatt av en person som er navngitt i billetten og omfattet
ikke andre enn ham selv. Hvorvidt vedkommende har handlet i strid med avtale med klager/
klagers interesser, må være et forhold dem i mellom.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.