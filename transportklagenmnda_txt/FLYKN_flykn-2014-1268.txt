Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
1268/14F

Tjenesteyter
Swiss Int Air Lines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Firenze via Zürich den 2. oktober 2014 kl. 09:45. LX1211 ble
forsinket slik at de mistet sin videreforbindelse. Klager ble booket om via Paris og ankom
bestemmelsesstedet over syv timer forsinket.

Klager krever standarderstatning i henhold til EU-forordning 261/2004.

Det vises for øvrig til klagers brev.

Swiss Int. Air Lines har i det vesentlige anført:

LX1211 ankom Gardermoen forsinket som følge av værforhold i Oslo, det vises til fremlagt
dokumentasjon. Flyet tok av fra Gardermoen 31 minutter forsinket, dette medførte at klager
mistet sin videreforbindelse. Klager ble booket om til neste ledige avgang via Paris med Air
France i tråd med gjeldende regler.

Hendelsen er ikke kompensasjonsberettiget da årsaken var ekstraordinære omstendigheter
utenfor Swiss Int. Air Lines kontroll.

Swiss Int. Air Lines kan på grunnlag av ovennevnte ikke imøtekomme klagers krav.

Det vises for øvrig til Swiss Int. Air Lines brev.

Nemnda bemerker:

Nemnda legger på bakgrunn av de foreliggende opplysninger til grunn at avgangen fra Oslo
ble forsinket slik at klager ikke rakk sin videreforbindelse i Zürich. Klager ankom Firenze om
lag syv timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynlig at forsinkelsen
skyldes vanskelige værforhold. Nemnda viser til at den vedlagte værrapporten bekrefter at
det var tåke på Gardermoen i det aktuelle tidsrommet. Dette fører normalt til restriksjoner i
luftrommet og dermed en omfordeling av ankomsttider. Videre fremgår det av vedlagte flight-
log at det aktuelle flyindividet ved avgangen fra Zürich ble forsinket med 31 minutter grunnet
restriksjoner i luftrommet. Nemda finner det sannsynliggjort at restriksjonene, og dermed
forsinkelsen, var knyttet til værforholdene på Gardermoen.

Nemnda finner det etter dette godtgjort at forsinkelsen skyldtes ekstraordinære
omstendigheter, og at forsinkelsen ikke kunne vært unngått selv om alle rimelige tiltak var
truffet. Forsinkelsen gir følgelig ikke rett til standarderstatning, og nemnda finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.