Vedtak i Transportklagenemnda - Fly

Sammendrag

Krav om refusjon av taxiutgifter ved forsinkelse.

Dato
31.10.2017

Saksnummer
2017-00104

Tjenesteytere
Norwegian

Klager har i det vesentlige anført

Klager reiste med Norwegians flyvning DY1789 fra Fuerteventura (FUE) til Oslo lufthavn
(OSL) 17. desember 2016. Planlagt ankomsttid var kl. 23.50. Flyvningen ble forsinket, og
klager ankom ikke før kl. 01.09. 

Siste avgang med Flytoget hadde gått da klager ankom Oslo lufthavn. Klager tok taxi, og
har fremsatt krav om refusjon av sine taxikostnader til Asker på kroner 2 202,30.

Tjenesteyterne har i det vesentlige anført
Norwegians flyvning DY1798 fra Fuerteventura til Oslo lufthavn 17. desember 2016 ble
forsinket med en time og 33 minutter. Forsinkelsen skyldtes restriksjoner i luftrommet,
og flyvningen fikk utsatt avgangstid fra Fuerteventura. Selskapet anfører at dette er en
slik ekstraordinær omstendighet som fritar flyselskapene for sin erstatningsplikt etter
EU-forordning 261/2004. 

Transport fra flyplass til hjemsted er en påregnet kostnad. Klager anfører med riktighet
at siste tog hadde gått. Imidlertid går det buss fra Oslo lufthavn til Oslo sentrum så lenge
det lander fly. Klager valgte taxi, en løsning som medførte høyere kostnad, og har ikke
overholdt sin tapsbegrensningsplikt. 

Norwegian avviser på ovennevnte bakgrunn klagers krav.

Nemnda bemerker

Norwegians flyvning DY1789 fra Fuerteventura (FUE) til Oslo lufthavn (OSL) 17. desember
2016 ble forsinket med en time og 33 minutter.

Klager ønsker refundert sine taxiutgifter, da siste avgang med flytoget var gått ved
ankomst.

Selv om forsinkelsen i dette tilfellet er for kort til at EU-forordning 261/2004 kommer
til anvendelse, begrenser den ikke klagerens rett til erstatning på annet grunnlag, jf.
forordningen artikkel 12 nummer 1. 

Den sentrale internrettslige bestemmelse om erstatning ved forsinkelse er luftfartsloven
§ 10-20. Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem."

Nemnda legger til grunn at årsaken til forsinkelsen var restriksjoner over luftrommet
i Europa, som førte til utsatt avgangstid fra Fuerteventura. Nemnda kan ikke se at
Norwegian i dette tilfellet kunne ha unngått forsinkelsen selv om alle rimelige tiltak var
truffet. Det foreligger derfor ikke noe ansvarsgrunnlag for Norwegian. 

Selskapet er etter nemndas syn derfor ikke erstatningsansvarlig for klagers utgifter til
taxi.

Vedtak

Transportklagenemnda - fly anbefaler ikke at klager gis medhold.