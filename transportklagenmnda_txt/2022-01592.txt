Vedtak i Transportklagenemnda - Fly

Sammendrag

Krav: klager krever tilbakebetaling av 11706,8 kroner grunnet kansellering fra Gotogate

Dato
26.01.2023

Saksnummer
2022-01592

Tjenesteytere
Gotogate - Marco Polo

Klager har i det vesentlige anført

Klager med reisefølge skulle reise fra Bergen til Pula via Oslo den 13.07.2022. Reisen var
bestilt gjennom Gotogate. Klager anfører at han fikk beskjed via mail om at hjemreisen
ikke var mulig å gjennomføre, og at selskapet ikke kunne finne noen alternativ rute.
Utreisen var med Norwegian og hjemreisen var med SAS.

Klager forteller at det i mailen fra Gotogate stod at selskapet hadde vært i kontakt med
flyselskap om alternative ruter men at de dessverre ikke hadde noen flyvninger å tilby. På
grunn av dette måtte bookingen kanselleres og refunderes. På dette svarte klager at han
ønsket refusjon på hele bookingen, noe klager også sier er dokumentert på mail.

Klager forstod selskapets uttalelse som at hele bookingen ville bli tilbakebetalt ettersom
hele bookingen var betalt under ett og stod under én booking på hjemmesiden til
booking.com. Klager bestilte derfor nye billetter via Norwegian til en annen destinasjon
i Kroatia. En uke senere fikk klager e-post fra Gotogate at det bare er flyet hjem som
blir tilbakebetalt fra selskapets side uten bagasjekostnad og forskjellige skatter.
Avslutningsvis forteller klager at Gotogate ikke kunne gi noe beløp på refusjon på denne
flighten før han aksepterte tilbakebetalingskravet til selskapet. Dette aksepterte ikke
klager da vedkommende hevder de har krav på hele bookingen refundert.

Tjenesteyterne har i det vesentlige anført
Gotogate anfører i det vesentligste at klager booket en reise for tre personer den 15
februar 2022 med reise den med Norwegian 13. juli 2022 og hjemreisen den 27.07.2022
med SAS. Utreisen og hjemreisen ble booket med seperate bookingnummer og var
dermed ikke avhengig av hverandre. Den 26 februar mottok selskapet melding fra
SAS med informasjon om innstilling av flyvningen Pula-Oslo uten alternative flyreiser.
Gotogate informerte dermed klager samme dag som de kunne søke om refusjon fra SAS.

Selskapet hevder at de ved flere anledninger har informert Kunden om at de kun kan
søke om refusjon for reisen med SAS da bestillingen med Norwegian er uavhengig av
reisen med SAS. I avbestillingsbekreftelsen deres hevder de også at det tydelig fremgår at
refusjonssøknaden kun gjelder for reisen med SAS.

Gotogate søkte om betalingsretur fra SAS 26. august 2022 og refusjonen ble gjort den
31. august 2022 til kunden med et samlet beløp på NOK 5687,20. Selskapet har også
sjekket Norwegians refusjonsregler for kundens avreise, og at disse ikke kan refunderes i
henhold til flyselskapets retningslinjer, noe som også er informert til kunden.

Gotogate, avviste derfor klagerss krav om full refusjon. Selskaper skriver til nemnda
at ved bestilling er kundens betaling umiddelbart videresendt til flyselskapene i tråd
med Gotogates retningslinjer. Selskapet skriver videre at flyselskapets beslutning er helt
utenfor deres kontroll og at selskapet ville lidd store økonomiske skader i tilfeller der
det forventes at Gotogate forventes å refundere forbrukere i situasjoner der de ikke har
økonomiske midler til å dekke kostnadene. Avslutningsvis skriver selskapet at de ikke
kan ikke holdes ansvarlig for avtalen som er inngått mellom kunden og flyselskapet.
Kundekrav må adresseres direkte til flyselskapet.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. I foreliggende
sak ble klager informert om kansellering av hjemreisen med SAS over to uker før
planlagt reisen den 27.07.2022 og har uavhengig av kanselleringens årsak ikke rett på
standarderstatning, jf. forordningens artikkel nr. 1 bokstav c) i).

Klagers flyvninger var delt inn i to separate bookinger noe som kommer frem i Gotogates
interne noteringer. Gotogate har refundert den delen av reisen som ble kansellert.
Nemnda kan ikke se at klager har krav på ytterligere refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at klager ikke gis medhold.