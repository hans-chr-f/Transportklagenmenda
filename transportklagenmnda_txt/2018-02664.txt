Vedtak i Pakkereisenemnda

Sammendrag

Krav om prisavslag grunnet feil markedsføring av reisen.

Dato
14.11.2018

Saksnummer
2018-02664

Tjenesteytere
Norsk Tur AS

Klager har i det vesentlige anført

Klager kjøpte en pakkereise for to personer til konsert med Andrea Bocelli i perioden
25.07.2018 - 30.07.2018. Reisen var et medlemstilbud fra klagers strømleverandør LOS.
Klager har oppgitt reisens totalpris til kr. 31.800. 

Klager kjøpte reisen med Bocellikonsert som hovedattraksjon, men fikk levert en
operaforestilling med Bocelli. Reisen var ikke i samsvar med beskrivelsen. Dersom
beskrivelsen hadde vært riktig i forhold til innholdet, hadde klager ikke kjøpt reisen.
Først på bussen i Siena som skulle ta dem til konserten var det et annet reisefølge som
opplyste at de skulle på opera, ikke konsert. 

Norsk Tur AS bekrefter at de kjøpte billetter til en forestilling uten å vite hva slags
forestilling de hadde kjøpt. Norsk tur skriver "Konsertprogrammet var ikke annonsert da
vi kjøpte billettene og la turen ut for salg. Vi vet ikke når dette ble offentliggjort. For oss
var konsertprogrammet uten betydning, vi solgte en konsert med Bocelli og formidlet
dette i vår salgsbrosjyre"

Klager er overbevist om at Norsk Tur visste at det var en opera de solgte. Deres
søsterselskap Unik Travel AS solgte reiser til det samme arrangementet og brukte
benevnelsen "opera". Dette fikk klager vite av deltagere fra dette reiseselskapet.

Klager krever full erstatning.

Det vises for øvrig til korrespondanse fra klager.

Tjenesteyterne har i det vesentlige anført
Konsert med Andrea Bocelli har i flere år blitt gjennomført på hans hjemsted i juli
måned. Når billettene legges ut i oktober året før konserten, blir disse utsolgt i løpet av
få timer. Konsertprogrammet er ikke klart når billetter legges ut for salg. Norsk Tur sikret
seg konsertbilletter den dagen billettene ble lagt ut for salg i oktober 2017, samtidig som
de klarte å få flyseter og hotellrom til 300 personer. 

Mange har et ønske om å oppleve Andrea Bocelli og dette har blitt en veldig populær,
årlig konsert og en stor begivenhet i Toscana. Alle hoteller fylles opp med gjester som
ønsker å oppleve Bocelli, selv om hotellprisene disse dagene er høyere enn til vanlig. 

Sommeren 2017 arrangerte også Norsk Tur turer til Toscana hvor konsert med Bocelli
var en av ingrediensene – med like mange deltagere som på turene i 2018. Siden de fikk
mange positive tilbakemeldinger på turen i sin helhet, ønsket de å gjenta det samme
opplegget i 2018.

Noen av Norsk Turs gjester har ment at de ikke fikk det som de forventet av konserten
ut i fra den informasjonen de gikk ut med da turene ble lagt ut for salg. De hadde trodd
at konserten skulle ha et annet innhold enn det som de fikk oppleve denne kvelden.
Noen har reagert på at Norsk Tur har brukt ordet «konsert». Norsk Tur har vist til at
det i Store Norske Leksikon fremgår følgende om ordet konsert: «Konsert = offentlig
musikkframføring hvor musikken selv står i sentrum for begivenheten». Norsk Tur brukte
ordene - spektakulær forestilling - utendørskonsert – magisk musikkopplevelse i sin
markedsføring av turen.

Norsk Tur kan ikke se at det foreligger grunnlag for prisavslag.

Det vises for øvrig til korrespondanse fra Norsk Tur AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Saken gjelder spørsmålet om det er gitt misvisende opplysninger i det programmet som
lå til grunn for bestilling av reisen.  Det er opplyst i programmet at turen inkluderte en
konsert med Andrea Bocelli.  Det som ble levert var en operaforestilling - operaen Andrea
Chenier - med sangeren Andrea Bocelli.

Nemnda har gjennomgått dokumentene.  Det fremgår av arrangørens redegjørelse at
billettene kjøpes på et tidspunkt før programmet for konserten er offentliggjort.  Det
fremgår imidlertid også at man året før arrangerte en tur til den samme begivenheten,
hvor innholdet var en kombinert konsert/opera, og at arrangøren da fikk tilbakemelding
fra enkelte skuffede gjester fordi konsertprogrammet ikke hadde det innholdet de
forventet.

Arrangøren stiller spørsmål ved hvor detaljere opplysninger som bør gis for å overholde
opplysningsplikten man har etter loven.

Nemnda bemerker at når arrangøren også tidligere har hatt erfaring med skuffede
gjester når arrangementet inneholdt opera, burde man tatt konsekvensen av dette
og tatt med en setning i programmet om at man ikke visste detaljene i årets program,
men at det ville bestå av en konsert/opera uten at arrangøren visste hvordan disse
elementene var vektlagt.  Når dette ikke er gjort finner nemnda at det er svikt i
informasjonsmaterialet kundene hadde å forholde seg til, jfr. pakkereiseloven § 3-2.  Det
er et krav om at opplysningsgrunnlaget er korrekt, lojalt og fullstendig.  Nemnda legger til
grunn at det ikke er tilfelle i saken.  Det som er levert lider følgelig av en mangel som gir
grunnlag for et forholdsmessig prisavslag.

Konserten var et viktig element ved reisen, men nemnda legger til grunn at det ikke var
den eneste årsaken til å bestille turen.  Nemnda er enig med arrangøren i at hvis det
kun var konserten man reiste for, kunne man ha bestilt konsertbilletter, fly og hotell og
kommet adskillig rimeligere ut av det enn ved å bli med på et seks dagers arrangement.

Nemnda anbefaler etter en samlet vurdering at klagerne gis et prisavslag på 20% av
reisens pris, kr. 31.800. I tillegg til de de øvrige klagerne fra LOS har betalt, er det i
fakturaen et beløp på kr. 2.220 betegnet som flyavgift.  Avrundet utgjør avslaget kr.
6.400.

Vedtak

Pakkereisenemnda anbefaler at klageren gis et prisavslag på 20% av reisens pris, hvilket
avrundet utgjør kr. 6.400.