Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.09.2020

Saksnummer
2020-00554

Tjenesteytere
Wizz Air

Klager har i det vesentlige anført

Klager skulle reise fra Ålesund med W6 8142 kl. 16:40 med ankomst Kaunas kl. 19:45 den
11. februar 2019. Flyvningen fra Ålesund ble forsinket og klager ankom Kaunas først kl.
12:59 den 12. februar 2019. 

Klager krever standarderstatning på 250 euro i henhold til EU-forordning 261/2004.

Tjenesteyterne har i det vesentlige anført
Wizz Air flyvning W68142 fra Ålesund til Kaunas den 11. februar 2019 ble endret til den
12. februar 2019 på grunn av værforholdene i Ålesund på foregående flyvning (W61765
Gdansk til Ålesund). Værforholdene, glatte rullebaner, gjorde det uforsvarlig for flyet å
lande trygt og ble derfor omrutet til Bergen flyplass. Av den grunn måtte Wizz Air flytte
flyvningen en dag.

Flyselskapet viser til vedlagt METAR rapport. Det vises også til e-post fra Duty Manager of
Operations hvor det forklares at flyet måtte lande i Bergen på grunn av været i Ålesund.
Passasjerene ble fraktet med buss til Ålesund.

Wizz Air viser til EU-forordning 261/2004 art. 5:
3. Et transporterende luftfartsselskap skal ikke være pålagt å betale erstatning i samsvar
med artikkel 7 dersom det kan godtgjøre at innstillingen skyldes ekstraordinære
omstendigheter som ikke kunne vært unngått selv om alle rimelige tiltak var truffet.

Wizz Air mener at dette lå utenfor deres kontroll og kan derfor ikke imøtekomme klagers
krav om standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Wizz Air har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

Wizz Air har fremlagt forklaring samt dokumentasjon som viser at W6 8142 fra Ålesund
til Kaunas ble forsinket grunnet glatt rullebane i Ålesund. Dokumentasjonen viser at
det var 0-føre og nedbør i form av snø og regn som førte til vanskelige landingsforhold
for foregående flyvning W6 1765 (Gdansk - Ålesund). Wizz Air kunne ikke gjort noe for å
forhindre værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.