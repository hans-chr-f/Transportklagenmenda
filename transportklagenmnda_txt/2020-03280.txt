Vedtak i Transportklagenemnda - Fly

Sammendrag

Krav om refusjon av billetter grunnet feil med Norwegians app ved bestilling.

Dato
11.05.2021

Saksnummer
2020-03280

Tjenesteytere
Norwegian Air Shuttle

Klager har i det vesentlige anført

Klager bestilte den 6. mars 2020 billetter for to personer ved hjelp av Norwegians
telefonapp, der det oppstod en feil; 1 762 kroner ble trukket fra klagers konto, men hun
mottok ingen bekreftelse eller et referansenummer. Først senere, i oktober 2020, ble hun
informert av Norwegian at denne reservasjonen hadde referansenummer JR7WBB. 

Siden Norwegian ikke sendte klager en bekreftelse, kontaktet hun Norwegian Service
Desk dagen etter den 7. mars. Klager ble informert om at betalingssystemet via
telefonappen er upålitelig, og at billettene derfor ikke var reservert. Klager ble også
forsikret om at hun ville motta refusjon av beløpet i løpet av få dager. 

Klager stolte på at hun ville motta refusjonen som lovet, og bestilte derfor en ny og lik
reise. Denne gangen gikk bestillingen gjennom og hun mottok referanse M3X9ON og
betalte kroner 1 962. Årsaken til at den første bestillingen er kroner 200 dyrere enn den
første, er at reservasjon M3X9ON også inkluderer ekstra bagasje. 
Reisen var fra Stavanger til Trondheim via Oslo den 8. april 2020 for to personer. Denne
reisen ble imidlertid senere kansellert av Norwegian.    

Per dags dato har klager fortsatt ikke mottatt refusjonen hun ble lovet på kroner 1 762.
Hun krever beløpet refundert fra Norwegian. 

Det vises for øvrig til klagers brev.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:

Norwegian kan ikke finne en reservasjon som stemmer overens med klagers anførsler,
og henviser henne til å kontakte sin bank eller TRUSTLY som er betalingssystemet klager
er blitt belastet av.

Nemnda bemerker

Klager har rettet klagen mot flyselskapet Norwegian. Saken er sendt for tilsvar til
flyselskapet. 

Norwegian har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Klager har fremlagt utskrift fra sin bank som viser at kontonummeret beløpet på
kroner 1 762 for reservasjon JR7WBB gikk til, er det samme som kontonummer beløpet
i reservasjon M3X9ON gikk til.  Videre har klager fremlagt utskrift av kvittering på
referanse M3X9ON som viser at beløpet er det samme i begge reservasjoner, sett bort
fra et bagasjegebyr på kroner 200. 

Nemnda finner det mest sannsynlig at klager har blitt belastet for en reise hun ikke har
mottatt fra Norwegian. At betalingssystemet Norwegian benytter ikke fungerer som det
skal, er etter nemndas syn ikke noe klager skal lastes for.  

Nemnda anbefaler at Norwegian refunderer kroner 1 762 til klager.

Vedtak

Transportklagenemnda anbefaler at Norwegian refunderer kroner 1 762 til klager.