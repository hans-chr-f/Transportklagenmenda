Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.10.2012

Saksnummer
113/12F

Tjenesteyter
Continental Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til New Orleans via New York den 16. september 2011. CO39 fra
Oslo til New York ble kansellert, og klager ankom bestemmelsesstedet 24 timer forsinket.

Klager krever standarderstatning 600 euro.

Continental Airlines har i det vesentlige anført:

CO39 ble kansellert som følge av teknisk feil, det vises til teknisk rapport. Hendelsen oppstod
uforutsett, var ekstraordinær og utenfor Continental Airlines kontroll.

I henhold til EU forordning 261/2004 er flyselskapene unntatt fra utbetaling av kompensasjon
når kanselleringen skyldtes ekstraordinære omstendigheter som ikke kunne vært unngått selv
om alle rimelige tiltak var truffet.

Av godvilje har Continental Airlines gitt klager et reisegavekort på 200 USD, men kan dessverre
ikke imøtekomme klagers krav utover dette.

Det vises for øvrig til Continental Airlines brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en hydraulikklekkasje.

Saken er forelagt Luftfartstilsynets tekniske avdeling, som har avgitt uttalelse den 8. mai
2012. Det fremkommer av uttalelsen at flyet 3 ½ uke tidligere (23. august) hadde hatt lekkasje
samme sted. Uttalelsen er sendt Continental Airlines den 24. mai 2012 med frist til 7. juni
2012 for eventuelle bemerkninger. Continental Airlines har ikke kommentert uttalelsen.

Nemnda har ved den videre vurdering av saken delt seg i et flertall og et mindretall.

Flertallet, samtlige medlemmer med unntak av Amine Hansen, finner på bakgrunn av
de foreliggende opplysninger ikke godtgjort at innstillingen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.
Flertallet viser til at samme feil hadde oppstått kort tid forut. I mangel av kommentarer
fra Continental Airlines er det nærliggende å anta at den utbedring som da fant sted
ikke var tilfredsstillende.

Klager har etter flertallets vurdering rett til en standarderstatning på 600 euro per person.

Mindretallet finner det mest sannsynlig at den aktuelle hydraulikklekkasje ikke har
sammenheng med lekkasjen 3 ½ uke tidligere. Mindretallet viser til at den første
lekkasjen ble utbedret.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at klager gis en erstatning på 600 euro per person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines