Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
19.10.2021

Saksnummer
2021-01133

Tjenesteytere
Ruter

Klager har i det vesentlige anført

Klager ble ilagt gebyr 6. juli 2021. Klager anfører at hun kjøpte voksenbillett til seg selv
på Narvesen og på mobilen kjøpte hun barnebillett til lillesøsteren sin på 12 år. Da
billettkontrollen kom ga hun sin og søsteren sin billett. Klager forklarer at hun viste
søsteren sin barnebillett og kontrolløren ba om legitimasjon. Klager spurte hvorfor han
trengte hennes legitimasjon. Kontrolløren sa at han ønsket å sjekke om hun hadde fått
gebyr før, så derfor ga klager legitimasjonen til han. 

Klager anfører at han skrev ut gebyr med en gang og at alle i bussen kjeftet på han over
hvorfor han ga henne gebyr når hun hadde sin voksenbillett som var gyldig og skannet.
Kontrolløren sjekket billetten på nytt og beklaget seg. Han sa at han allerede hadde
skrevet gebyr, men at det ikke var noe farlig og at klager kunne sende en klage til Ruter
så ville de fikse det. 

Kontrolløren gikk bort til en annen person og ba om å få se billett. Klager anfører at
mannen som skulle vise billett ble slått ned av kontrolløren og klager filmet det. Klager
forklarer at hun derfor tenkte at han kontrolløren ikke var normal, men syk. 

Klager forklarer at hun fortsatt har voksenbilletten sin som hun reiste med og tidspunkt.
Klager kan bevise at hun reiste med gyldig voksenbillett. 

Etter at klager har mottatt tilsvar fra Ruter i denne saken legger hun til at hun har
fremlagt bevis på at hun hadde gyldig voksenbillett og at Ruter må fjerne gebyret
umiddelbart. Videre legger klager til at det ikke er sant det kontrolløren har uttalt. Det
var faren til klager som var til stede og ikke kjæresten hennes. Klager anfører at begge
hadde voksenbillett og barnebillett til lillesøsteren på klagers mobil. Klager forklarer at
kontrolløren ikke gadd å høre etter når hun sa at hun hadde gyldig billett. Klager mener
hun har flere bevis, mens kontrolløren ikke har bevis. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 6. juli 2021. Det er notert på gebyret at personene som ble stoppet
var for gammel til å reise med billetten som ble fremvist, en enkeltbillett for barn.
Personer som har blitt ilagt gebyr er over 18 år og må kjøpe enkeltbillett for voksne. 

I henvendelsen til Ruter skrives det at de var tre personer som reiste sammen, to
med voksenbilletter og en med barnebillett. Denne forklaringen samsvarer ikke med
hva kontrollør ha notert på gebyret og gitt innspill på i ettertid. Det er dessuten kun
fremvist to billetter i saken, en for voksen og en for barn. Forklaring sendt inn til
Transportklagenemnda samsvarer ikke med forklaring som ble sendt til Ruter.

Vi forholder oss til at personen som ble stoppet i denne kontrollen reiste med en billett
hun var for gammel til å bruke.

Ruter viser til sine reisevilkår, punkt 3
"Passasjeren skal:
a) betale for reisen i henhold til de vilkår og priser Ruter har fastsatt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører."

Etter at Ruter har mottatt klager sine kommentarer i saken legger de til at det fortsatt
kun er dokumentert en enkeltbillett for voksen og en enkeltbillett for barn, enda de var
to voksne som reiste i dette tilfellet. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 6. juli 2021 fordi hun reiste med feil billettkategori og kunne derfor
ikke fremvise gyldig billett under billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Ruter har anført at klager fremviste barnebillett som hun var for gammel til. Klager
har anført at barnebilletten var til lillesøsteren på 12 år, mens hun og faren hadde
voksenbillett. 

Nemnda finner at objektive holdepunkter støtter kontrollrapporten. Det er ikke
opplysninger i denne om at det var en jente på 12 år med klager, og det er også fremlagt
kun en barnebillett og en voksenbillett. Nemnda legger således til grunn at klager reiste
med barnebillett. 

Nemnda bemerket at det er den reisendes ansvar å sørge for at man har billett i riktig
billettkategori.

Nemnda finner ikke at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.