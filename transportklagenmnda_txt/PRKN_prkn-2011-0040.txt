Vedtak i Pakkereisenemnda

Sammendrag

Reise til Gran Canaria, 4. - 11. desember 2010. Krav om refusjon
av reisens pris grunnet manglende informasjon om ny avgangstid.

Dato
..

Saksnummer
40/11

Tjenesteyter
Star Tour AS

Klager: X

Turarrangør: Star Tour AS

Antall reisende: 1

Reisens pris: 6.103

Saken gjelder:

Reise til Gran Canaria, 4. - 11. desember 2010. Krav om refusjon av reisens pris grunnet
manglende informasjon om ny avgangstid.

Klager har i det vesentlige anført:

Etter at passasjerene var gått om bord i flyet, ble avgangen utsatt pga av flygelederstreiken i
Spania. Før passasjerene forlot flyet, ble det opplyst at ingen visste når flyet ville dra, men alle
ville få beskjed via sms.

Da klager kom ut i avgangshallen ble denne beskjeden gjentatt.

Klager, som bor kun 15 minutter fra flyplassen, valgte å reise hjem for å vente på ny avgang.

Klager mottok ingen sms, og flyet reiste uten klager.

Klager krever refundert reisens pris.

Star Tour har avslått kravet, men har sagt seg villig til å kompensere klager med 2.000 kroner,
alternativt med et reisegavekort på 3.000 kroner

Det vises for øvrig til klagers brev.

Star Tour har i det vesentlige anført:

Pga flygelederstreik i Spania ble flyet tatt tilbake til terminalen, og en flyforsinkelse måtte
påregnes. Star Tour har forelagt saken for Norwegian, som har innhentet informasjon fra
kapteinen på den aktuelle flygningen. Kapteinen avviser at det er gitt beskjed om at kundene
vil bli varslet per sms, men oppfordret de til å holde seg oppdatert på tavlen ved gaten.

Det var ingen andre kunder som ikke rakk flyet. Star Tour mener at de i utgangspunktet ikke er
ansvarlig for noe av tapet som kunden har hatt.

Star Tour valgte imidlertid i dette spesielle tilfellet å tilby kunden en kompensasjon på kr 2.000
alternativt et gavekort k på kr 3.000. Star Tour gjorde oppmerksom på at tilbudet falt bort
dersom klager ikke aksepterte dette som en minnelig løsning.

Klager aksepterte ikke tilbudet, og tilbudet er dermed bortfalt.

Nemnda bemerker:

Det står påstand mot påstand om det ble gitt beskjed om at melding om ny avgangstid ville
bli gitt per sms eller ikke. Dersom slik informasjon var gitt, måtte klager kunne forholde seg til
dette.

Nemnda finner det etter en samlet vurdering mer sannsynlig at slik beskjed ikke er gitt
enn at den er gitt. Ved vurderingen legger nemnda vekt på kapteinens uttalelse om at
slik informasjon ikke var gitt. Nemnda legger videre vekt på opplysningen om at alle
andre passasjer kom med flygningen. Nemnda kan ikke se bort fra at det er oppstått en
misforståelse på dette punkt, men kan ikke se at Star Tour eller flyselskapet kan lastes for
dette.

Nemnda finner etter dette ikke å kunne anbefale at klager refunderes reisens pris.

I svar til klager i e-post av 17. desember 2010 opplyser Star Tour at de ikke kan tilbakebetale
hele reisen, men at de ønsker å kompensere klager med kr 2.000, alternativt med et gavekort
på kr 3.000. Star Tour tar intet forbehold om at utbetalingen faller bort dersom klager ikke
aksepterer dette som en endelig løsning. Nemnda er av den oppfatning at Star Tour har
bundet seg til en minimumskompensasjon på 2.000 kroner, alternativt et gavekort på 3.000
kroner, og at de i ettertid ikke kan omgjøre dette til et tilbud betinget av at klage ikke sendes til
nemnda.

Vedtak:

Reklamasjonsnemnda for pakkereiser anbefaler at klager gis valget mellom en kompensasjon
på 2.000 kroner eller et reisegavekort på 3.000 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Mette Lindgren, Apollo Reiser AS

Eva Pettersen, Ving Norge AS