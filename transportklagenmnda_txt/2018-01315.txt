Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-01315

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82829 fra Stavanger (SVG) til London -
Gatwick (LGW) 20. januar 2018 kl. 09.05. Han hadde også bestilt videreforbindelse fra
London til Salzburg (SZG) med D82850 senere samme dag. Flyvningen fra Stavanger
til London ble kansellert. Da klager kontaktet Norwegian pr. telefon ble han tilbudt
omruting en uke senere eller omruting med annen reiserute. Klager valgte det sistnevnte
alternativ, noe som medførte at han mistet sin planlagte avtale i London. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning D82829 fra Stavanger til London 20. januar 2018 ble kansellert
på grunn av teknisk feil. Klager hadde opprinnelig videreforbindelse til Salzburg med
ankomst kl. 18.50. Da flyvningen fra Stavanger til London ble kansellert, ble klager
booket om til en ny flyvning direkte fra Stavanger til Salzburg, DY1630 kl. 06.40. Med
denne omrutingen ankom klager sin endelige destinasjon ni timer før sin opprinnelige
ankomsttid. Norwegian anser dette som et rimelig tiltak. 

Selskapet avviser på ovennevnte grunnlag klagers krav om standardkompensasjon.

Nemnda bemerker

Klagers flyvning D82829 fra Stavanger til London 20. januar 2018 ble kansellert. Klager
ble omrutet direkte til Salzburg, og ankom endelig ankomststed ni timer før planlagt tid.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Norwegian har opplyst at kanselleringen var av tekniske årsaker. Nemnda bemerker
at tekniske feil ikke som ekstraordinære omstendigheter. Norwegian har likevel avslått
å utbetale standarderstatning. Det er vist til at klager ble omrutet direkte fra Norge til
Salzburg med en tidligere flyvning, slik at klager ankom ni timer tidligere enn opprinnelig
planlagt.

Nemnda bemerker at artikkel 5 og 7 ikke inneholder bestemmelser som fritar
flyselskapet for standarderstatning selv om det er truffet tiltak om omruting. I henhold til
artikkel 7 nummer 2 bokstav a kan imidlertid erstatningen reduseres med femti prosent
dersom klager ikke blir mer enn to timer forsinket til endelig ankomststed.

Klager hadde opprinnelig et møte i London, som ikke ble noe av som følge av
omrutingen. Klager hadde altså et selvstendig formål med mellomlandingen i London.
Det er ikke angitt noe tap i denne forbindelse.

Nemnda mener at Norwegian skal betale standarderstatning til klager etter forordningen
med 250 euro, som skal reduseres med prosent på grunn av tidlig ankomst, jf. artikkel 7
nummer 2 bokstav a.

Vedtak

Transportklagenemnda - fly anbefaler at Norwegian utbetaler til klager 125 euro i
standarderstatning for kanselleringen.