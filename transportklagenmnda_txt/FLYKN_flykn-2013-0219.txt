Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.10.2013

Saksnummer
219/13F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Vadsø til Bodø via Tromsø kl. 08:30 den 11. april 2013. WF944 fra Vadsø
til Tromsø ble kansellert, og klager ble booket om til neste ledige avgang kl. 14:27.

Klager krever standarderstatning 250 euro, samt refusjon av matutgifter i ventetiden.

Widerøe har i det vesentlige anført:

WF944 ble kansellert som følge av sykdom blant crew. Widerøe viser til fremlagt rapport som
viser at flyselskapet hadde planlagt dagens flyvninger med nok standby personell. Hendelsen
er dessverre ikke kompensasjonsberettiget da i henhold til EU-forordning 261/2004, da
uregelmessigheten oppstod uforutsett og var utenfor Widerøes kontroll.

Ved kanselleringer kan passasjerene enten velge av å avbryte reisen mot full refusjon, eller
ombooking til neste ledige avgang. Klager valgte sistnevnte.

Widerøe har refundert klagers utgifter i ventetiden, men kan ikke imøtekomme kravet utover
dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant mannskapet kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.
Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda finner på bakgrunn av de foreliggende opplysninger godtgjort at innstillingen
skyldtes mangel på besetning som følge av sykdom. Reservebesetning var ikke tilgjengelig
da den var benyttet annet sted. Nemnda er av den oppfatning at hendelsen er å anse som
en ekstraordinær omstendighet, og at det ikke var mulig å unngå kanselleringen selv om alle
rimelige tiltak var truffet.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.