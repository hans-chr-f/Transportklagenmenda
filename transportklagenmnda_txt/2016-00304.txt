Vedtak i Transportklagenemnda - Fly

Sammendrag

Krav om forhåndsbetalt hotell og taxi samt standarderstatning grunnet kansellering.

Dato
19.12.2016

Saksnummer
2016-00304

Tjenesteytere
Swiss international Air Lines

Klager har i det vesentlige anført

Klager skulle reist Oslo til Zürich 8. juli 2015 kl. 19:35 med LX1217, og Zürich til Malaga 9.
juli 2015 kl. 09:40 med LX2110. Avgangen fra Oslo ble kansellert.
Klager krever standarderstatning..

Klager fikk ikke benyttet forhåndsbestilt hotell i Zürich og forhåndsbestilt taxi i Malaga. 

Klager krever at Swiss Int. Air Lines erstatter tapet han ble påført.

Det vises for øvrig til klagers brev. 

Tjenesteyterne har i det vesentlige anført
LX1217 ble kansellert grunnet teknisk feil. Feilen oppstod på vei fra Zürich til Oslo, og
hendelsen var ekstraordinær.    

Det var Helvetic Airways AG som opererte denne ruten for Swiss Int. Air Lines. Krav må
rettes til Helvetic Airways AG.

Swiss Int. Air Lines har kun tilbudt restaurantvoucher på kroner 1 500.
Det vises for øvrig til Swiss Int. Air Lines brev. 

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.  

Teknisk feil er ikke en ekstraordinær omstendighet i forordningens forstand. Teknisk
feil fritar således ikke fra plikten til å betale erstatning. Unntak kan tenkes ved
fabrikasjonsfeil og ved skader på flyet pga. sabotasje eller terrorhandlinger, jf. EU-
domstolens avgjørelse av 17. september 2015, Corina van der Lans – KLM.

Det er det «transporterende luftfartsselskap» som er ansvarlig etter EU-forordningen.
I henhold til artikkel 2 bokstav b, er et «transporterende luftfartsselskap», et
«lufttransportforetak som utfører eller har til hensikt å utføre en flygning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren».

Klager hadde kjøpt billetter på Travellink. Det fremkommer av billetten at flygningen
Oslo-Zürich opereres av Helvetic Airways. Swiss Int. Air Lines hadde ikke ansvar for
denne flygningen og er ikke ansvarlig for forsinkelsen. Klagers krav mot Swiss Int. Air
Lines kan etter dette ikke føre frem. Dersom klager vil forfølge saken ytterligere, må han
fremme krav mot Helvetic Airways.

Vedtak

Transportklagenemnda-fly finner ikke å kunne anbefale at klager gis medhold.