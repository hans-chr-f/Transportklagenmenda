Vedtak i Pakkereisenemnda

Sammendrag

Krav om standarderstatning i henhold til EU-forordning 261/2004 for flyforsinkelse.

Dato
..

Saksnummer
9/14PF

Tjenesteyter
Ving Norge AS

Saken gjelder:

Krav om standarderstatning i henhold til EU-forordning 261/2004 for flyforsinkelse.

Klager har i det vesentlige anført:

Klager og hennes reisefølge skulle reise fra Oslo til Gran Canaria den 23. november 2013
kl. 07:00 med Thomas Cook Airlines, rute nr. DK5553. Flyavgangen ble imidlertid forsinket
grunnet teknisk feil, slik at flyet først forlot Gardermoen kl.15:15. De ankom Gran Canaria
nærmere 9 timer forsinket og gikk glipp av første dagen i en bridgeturnering de skulle delta
i. Etter hvert fikk de vite at flyet hadde stått på bakken i flere dager. I løpet av disse dagene
burde Ving ha klart å stable et alternativ på plass. Forsinkelsen på klagers fly burde således
betegnes som innenfor flyselskapets kontroll. De fikk ingen informasjon om sine rettigheter
under ventetiden.

Klager og hennes reisefølge krever standarderstatning i henhold til EU-forordning 261/2004
for forsinkelsen.

Ving har i det vesentlige anført:

Ving har innhentet flyselskapet Thomas Cook Airlines synspunkter i saken. Flyvningen fra Oslo
Lufthavn Gardermoen til Las Palmas, Gran Canaria skulle utføres med en Airbus 333 med
plass til 396 passasjerer. En feil på motoren ble oppdaget den 20. november da flyet var på vei
ut til take off.

Da kapteinen akselererte motorene, stanset motor 2. En slik plutselig feil på motoren kan ikke
forutsees.

Det er en alvorlig feil og en flymotor er ikke en standard reservedel slik at det tok tid å
fremskaffe en ny motor. Det vises til flyselskapets rapport og tekniske logg.

Da det ble klart at flyet ikke ville ha en ny motor ferdig installert til å betjene flyvningen den
23. november, ble det satt i gang tiltak for å leie inn fly.

Det ble leiet inn to mindre fly for å bringe samtlige passasjerer som var booket inn på
denne avgangen til Las Palmas. Klagers fly ankom Las Palmas kl. 19.50 den 23. november.
Forsinkelsen ble dermed beklageligvis på 8 timer og 5 minutter.

Forsinkelsen skyldtes en ekstraordinær omstendighet som ikke kunne vært unngått selv
om alle rimelige tiltak var truffet. Verken flyselskapet eller Ving er i et slikt tilfelle forpliktet
til å utbetale standarderstatning til passasjerene, jf. EU-forordning 261/2004 art. 5 nr. 3, jf.
betraktning nr. 14 samt EU-domstolens faste praksis, herunder spesielt Wallentin-Hermann
dommens premisser nr. 22, 23, 34 og 41 (C-549/07).

Ving har utbetalt klager og hennes reisefølge en dagsandel hver av reisens pris som
kompensasjon for forsinkelsen.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

I det foreliggende tilfelle har flyselskapet opplyst at feilen skyldes at det oppsto en plutselig
og alvorlig feil ved en av flyets motorer rett før «take-off» den 20. november 2013. Flyet fikk
flyforbud etter motorhavariet, og motoren måtte skiftes ut.

Flyet som dermed ble tatt ut av trafikk, hadde plass til 396 passasjerer.

Flyselskapet leide inn to alternative fly til å foreta de flyvningene som det havarerte flyet var
oppsatt til å gjennomføre. Dette tok nødvendigvis noe tid.

Luftfartstilsynet har funnet dokumentasjonen tilstrekkelig, og har ikke hatt bemerkninger til
flyselskapets bekrivelse av den tekniske feilen.

Etter dette legger nemnda til grunn at feilen oppsto uten forvarsel til tross for rutinemessig
teknisk vedlikehold. Etter nemndas vurdering var det ikke praktisk mulig å treffe tiltak
for å unngå feilen som førte til forskyvninger i flyprogrammet slik at forsinkelser rammet
passasjerer på flere flyvninger som skulle ha vært foretatt med det havarerte flyet.
Forsinkelsen gir derfor ikke rett til erstatning etter EU-forordningen.

Imidlertid utgjør en forsinkelse på 8 timer og 5 minutter en mangel ved reisen i
pakkereiselovens forstand uten hensyn til forsinkelsens årsak når reisens varighet er mellom
5 - 8 døgn, jfr. Alminnelige vilkår for pakkereiser punkt 8.2 V. En slik mangel gir grunnlag for
prisavslag. Arrangøren har i tillegg et omsorgsansvar for passasjerene på flyplassen. Det
er opplyst at de to passasjerene klagen gjelder i tillegg til en matkupong har fått utbetalt
dokumenterte utgifter til mat, telefoner etc. med kr 325 pr. person, til sammen kr 650, og at
de har fått tilbakebetalt en dagsandel fordi de mistet noe over 8 timer på destinasjonen.

Nemnda finner dette tilfredsstillende og kan ikke anbefale at det gis ytterligere prisavslag.

Vedtak:

Reklamasjonsnemnda for pakkereiser kan ikke anbefale at det gis ytterligere prisavslag.

Vedtaket er enstemmig.