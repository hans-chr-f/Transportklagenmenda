Vedtak i Transportklagenemnda - Fly

Sammendrag

Krav om refusjon av nye billetter som måtte kjøpes i siste liten. Nektet
innsjekking som følge av at kravene for ungdomsbillett ikke var oppfylt.

Dato
16.09.2020

Saksnummer
2019-05020

Tjenesteytere
Norwegian Air Shuttle

Klager har i det vesentlige anført

Klager og en medpassasjer hadde bestilt en tur-returreise mellom Stavanger og
Dubai via Oslo, med avreise fra Stavanger den 17. november 2019 og hjemreise
fra Dubai den 22. november 2019. Klager anfører at da de forsøkte å sjekke inn via
innsjekkingsautomaten på flyplassen på avreisedagen, fikk de beskjed om at de måtte
henvende seg i innsjekkingsskranken for manuell innsjekking. I denne skranken fikk
klager og medpassasjeren beskjed om at de hadde bestilt ungdomsbilletter, og siden de
begge var over 30 år, oppfylte de ikke kravene for de rabatterte billettene. De ble derfor
nektet innsjekking og fikk beskjed om at de måtte kjøpe nye billetter.

Klager stiller seg undrende til at de aldri ble informert om at de bestilte ungdomsbilletter
ved kjøp av billettene på nettet. Klager anfører at de la inn fødselsdatoen på begge
reisende ved bestilling.

Klager krever refusjon av 17 706 kroner som de måtte legge ut for å kjøpe nye billetter
samme dag.

Tjenesteyterne har i det vesentlige anført
Passasjerene krever refusjon av billetten og anfører at de kjøpte ungdomsbilletter ved en
feiltakelse.

Det bemerkes at rabattkoden «UNDER26» gjelder for reisende på mellom 2 og 25 år.
Eventuelle endringer av billettbestillingen er underlagt Norwegians standardvilkår.

I dette tilfellet hadde passasjerene en LowFare-billett, som kan kanselleres opptil fire
timer etter bestilling. Etter dette er ikke billetten refunderbar. Det vises til Norwegians
prisvilkår, som er tilgjengelige på Norwegians nettsider.

Basert på dette kan ikke klagers krav imøtekommes i dette tilfellet.

Nemnda bemerker

Nemnda kan ikke se at Under26 fremgår av noen av bestillingsbekreftelsene. Dette
er ikke kommentert av Norwegian, og det er heller ikke fremlagt bevis som viser at
rabattkoden faktisk er benyttet. Nemnda mener derfor at klager ikke hadde noen
mulighet til å oppdage en eventuell feil ved bestillingen. 

Nemnda mener derfor at Norwegian må refundere klagers utgifter til nye billetter med
kroner 17 706.

Vedtak

Transportklagenemnda – fly anbefaler at Norwegian dekker klagers utgifter på kroner 17
706.