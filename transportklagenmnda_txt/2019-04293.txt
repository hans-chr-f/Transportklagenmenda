Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
10.02.2020

Saksnummer
2019-04293

Tjenesteytere
Ruter

Klager har i det vesentlige anført

Klager og hans familie reiste med trikken fra Jernbanetorget den 4.oktober 2019 da
han og hans kone ble ilagt hvert sitt gebyr. Klager, hans kone og to små barn ankom
Jernbanetorget med mye bagasje. Klager anfører at hans kone kjøpte billetter for dem
begge og fikk billettene bekreftet før de gikk om bord på trikken. 

Da kontrollen kom virket det som om kjøpet ble fullført i det øyeblikket. Klager anfører at
hans kone er sikker på at hun så at billettene ble bekreftet før de gikk om bord. Klager og
hans familie opplevde situasjonen som ubehagelig. 

Klager krever begge gebyrene frafalt.

Tjenesteyterne har i det vesentlige anført
Klager ble ilagt gebyr på trikken den 4.oktober 2019 fordi han hadde kjøpt billett for
sent. Ruter presiserer at det følgende kun gjelder for klager sitt gebyr og ikke gebyret til
klagers kone da det ikke er fremlagt noen fullmakt. 

Klager hevder han gikk om bord på trikken på Jernbanetorget stasjon. Dette er samme
holdeplass som kontrollørene kom om bord og startet kontrollen. 

Ifølge trikkens sanntidslogg var den på Jernbanetorget stasjon fra kl. 10.33.38 til kl.
10.34.31. Billettene i appen klager viser til ble ikke bestilt før kl. 10.36.06. Det følger
av Ruters reisevilkår at når man bruker mobilbillett må billetten være bekreftet og
nedtellingen startet før du går om bord. Du kan ikke sette deg eller gjøre andre ting før
du velger å betale.

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på trikken linje 18 4.oktober 2019 fordi han hadde kjøpt billett for
sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda legger til grunn at klager sammen med sin kone og to barn reiste fra
Jernbanetorget og at kontrollen på trikken startet fra samme holdeplass.

Det fremgår av Ruters sanntidssystem at trikken gikk fra Jernbanetorget kl. 10.34.31.
Klagers billett er registrert bestilt kl. 10.36.06 og eksportert kl. 10.36.08. 

Nemnda finner sannsynliggjort at klager ikke hadde kjøpt billett før ombordstigning på
trikken. Vilkårene for å ilegge gebyr var da til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.