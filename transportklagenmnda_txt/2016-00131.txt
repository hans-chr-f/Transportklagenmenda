Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett.

Dato
23.01.2017

Saksnummer
2016-00131

Tjenesteytere
Ruter

Klager har i det vesentlige anført

Søndag 25 september tok klager banen fra Oslo S til Helsfyr, hvor det umiddelbart etter
at dørene ble stengt ble startet kontroll. Klagers utfordring var at han løp til banen og
prøvde å kjøpe billett idet han kom inn i vognen. Da viste det seg at kjøp ikke var mulig,
kortet som var registrert mot app hadde ikke dekning.  Mens klager er inne i nettbanken
for ordne opp med kortet som ikke fungerer, blir han prikket i skulderen av Ruters
kontrollør.  Klager viser da kontrolløren at han er innlogget i nettbank, og at han har
forsøkt å kjøpe billett.  Dette til ingen nytte, og gebyr blir skrevet ut. 

Klager en er pliktoppfyllende passasjer som aldri har blitt ilagt gebyr tidligere i løpet
av de 12 årene han har bodde i Oslo, og viser til billettloggen. Hadde klager hatt en
fraværende kjøpshistorikk kunne han forstått gebyret, som er ment som en avstraffelse
for de som sniker, men klager kan vise til nærmest daglige kjøp av billetter når han er i
Oslo. 

På grunnlag av dette krever klager gebyret settet

Tjenesteyterne har i det vesentlige anført
Klager ble stoppet i kontroll på T-banelinje 3 den 25.9.2016. Han kunne ikke fremvise
gyldig billett i denne kontrollen, det ble derfor skrevet et gebyr.

Det er kundens ansvar å ha gyldig billett. Når man bruker mobilbillett må billett kjøpes
før man går på buss og trikk. På T-banen må billetten være kjøpt før man passerer
kontrollsonen på stasjonen. 
Ruter ser at det er gjort forsøk på kjøp, men at disse ble stoppet da betalingen ikke
gikk gjennom. Billetten skulle vært kjøpt og bekreftet før han passerte kontrollsonen på
stasjonen. Gebyret er således korrekt ilagt. 

Ruter ser ingen grunn til å frafalle kravet om gebyr i dette tilfellet.

Nemnda bemerker

Klager kunne ved kontroll på T-banen fra Helsfyr til Oslo S den 25. september 2016 ikke
vise fram gyldig billett og ble ilagt gebyr.  

Det fremgår av Ruters transportvedtekt pkt. 5 at den reisende plikter å ha gyldig billett
før ombordstigning eller før man passerer kontrollsoner.  

Av samme bestemmelse fremgår at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv Gebyr kan således ilegges selv om
passasjeren ikke har opptrådt klanderverdig. 

Det fremgår av klagen at billett først ble forsøkt kjøpt idet klager kom inn på T-banetoget.
Kjøpet lyktes ikke på grunn av manglende dekning på det betalingskort som var knyttet
til mobilappen.

Nemnda legger etter dette til grunn at billett ikke var kjøpt før ombordstigning og at det
var grunnlag for å ilegge gebyr. 

Nemnda har merket seg at det er registrert at klager kjøpte billetter i dagene før
kontrollen og også i de foregående måneder. Det anses likevel ikke å være grunnlag for
å anbefale at gebyret frafalles. Fra reiseforetakenes side er det behov for en konsekvent
praksis når det gjelder kravet om bekreftet billett før påstigning da det er vanskelig å
skille mellom årsakene til at passasjerer ikke har kjøpt billett før ombordstigning.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold i kravet om at gebyret frafalles.

Vedtaket er enstemmig.