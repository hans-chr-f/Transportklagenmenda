Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01235

Tjenesteytere
Primera Air

Klager har i det vesentlige anført

Klager skulle reise fra Oslo til Ponta Delgada på Azorene t/r den 17. - 24. november
2016. Flight 6F 603 fra Oslo til Ponta Delgada den 17. november ble forsinket 8 1/2 time
grunnet tekniske problemer.  

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Primera Air har ikke avgitt uttalelse til nemnda eller til klager.

Nemnda bemerker

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261 / 2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Primera Air har ikke avgitt uttalelse til klager eller til nemnda.

Klager hevder teknisk feil var årsaken til forsinkelsen. 

Teknisk feil er i utgangspunktet ikke ansett som en ekstraordinær omstendighet i
forordningens forstand, selv om den oppstår plutselig, jf kommisjonens veileder av
15.06.2016 punkt 5.2. Av veilederen fremgår det at det bare er skjulte fabrikasjonsfeil
som oppdages av fabrikanten eller offentlige myndigheter, eller skader som følge av
sabotasje eller terror som kan anses som ekstraordinær omstendighet. 

Primera Air har som nevnt ikke avgitt uttalelse til nemnda. Flyselskapet har dermed ikke
godtgjort at forsinkelsen skyldtes en ekstraordinær omstendighet i dette tilfellet. 

Forsinkelsen gir da klager rett til en standarderstatning på 400 euro per person.

Vedtak

Transportklagenemnda - fly anbefaler at Primera Air betaler standarderstatning til klager
med 400 euro per person.