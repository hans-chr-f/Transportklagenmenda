Vedtak i Transportklagenemnda - Fly

Sammendrag

Krav om erstatning for forsinkelse og forsinket assistanse på flyplassen i Doha.

Dato
03.03.2020

Saksnummer
2019-01706

Tjenesteytere
Qatar Airways

Klager har i det vesentlige anført

Klager reiste med Qatar Airways' flyvning QR963 fra Denpasar til Doha 10. april 2019,
med planlagt ankomst kl. 23.45 lokal tid. Hun skulle reise videre med QR179 til Oslo
lufthavn én time og 45 minutter senere, kl. 01.30. Flyvningen fra Denpasar til Doha ble
noe forsinket, slik at klagers tid mellom flyvingene i Doha ble enda kortere enn planlagt.

Klager har forklart at hun har lavt blodtrykk. Da hun forstod at hun ville få knapp tid i
Doha og mest sannsynlig måtte løpe til neste gate, anmodet hun personalet om bord om
assistanse på flyplassen. Hun ble bedt om å sitte i flyet i påvente av assistanse. Etter en
stund ble klager fraktet med golfbil til en nærliggende gate, og måtte selv løpe det siste
stykket. Da hun ankom gaten ble hun nektet ombordstigning som følge av at hun hadde
kommet for sent. Klager forsøkte å forklare situasjonen til de ansatte i skranken, men det
var umulig for henne å bli med flyvningen. Videre spurte klager om andre passasjerer
som kom med QR693, kom for sent, og personen i skranken kunne informere om at det
utelukkende var klager som ikke rakk videreforbindelsen. 

Klager ble booket om til QR960 med avgang kl. 08.05. Hun ankom Oslo cirka kl. 14.00
lokal tid, og ble fem og en halv time forsinket som følge av hendelsen. Hun har på
ovennevnte grunnlag fremsatt krav om erstatning på totalt 500 euro for den ubehagelige
situasjonen.

Tjenesteyterne har i det vesentlige anført
Dersom en passasjer har behov for rullestolassistanse, må slike behov varsles om i god
tid for å sørge for at dette er klart når klager ankommer flyplassen. I dette tilfellet ble
assistanse forespurt under innflyvningen til Doha, og kabinpersonalet måtte organisere
dette i siste øyeblikk. Klager var på dette tidspunktet klar over sin videreforbindelse og
hvor lang tid som var nødvendig for å rekke neste flyvning. 

Klager ble assistert til gate med kjøretøy, men ankom gate 13 minutter før avgang. Hun
var derfor for sent til avgang. Det stemmer at klager var den eneste passasjeren med
videreforbindelse som ikke rakk flyvningen til Oslo. Klager ble tilbudt omruting med
neste ledige avgang, og ble ikke belastet gebyrer for dette. Passasjerer som møter opp
for sent til flyvningen, blir som hovedregel belastet gebyr for omruting. 

Qatar Airways har informert klager om at dersom det legges inn forespørsel om
assistanse, vil dette tilbys når det er mulig. Siden klager i dette tilfellet ikke hadde
forhåndsbestilt assistanse, var det ikke mulig å tilby assistanse med en gang flyet landet.

Klager har også fremmet krav om standarderstatning som følge av forsinkelse. Qatar
Airways har i denne forbindelse vist til at EU-forordning 261/2004 ikke kommer til
anvendelse, da den forsinkede flyvningen var mellom to tredjestater, med et flyselskap
som ikke er hjemmehørende i EU. 

Qatar Airways har på ovennevnte grunnlag avvist klagers krav.

Nemnda bemerker

Nemnda bemerker innledningsvis at EU-forordning 261/2004 ikke kommer til
anvendelse for flyvningen Denpasar-Doha med Qatar Airways. Flyvningen er mellom to
tredjestater, og flyselskapet er ikke et «EF-luftfartsselskap». Klager har derfor ikke rett til
standarderstatning som følge av at denne flyvningen ble forsinket.

Klager har fremsatt krav om erstatning, fordi hun på grunn av den tilbudte assistansen
ikke rakk videreforbindelsen til Oslo. Etter å ha mistet flyvningen QR179, ble klager
omrutet til en annen flyvning, og ankom Oslo over fem timer forsinket.

Nemnda legger til grunn at klager selv valgte å be om rullestolassistanse før landing
i Doha. Qatar Airways tilbød henne dette, men som følge av at assistanse ikke var
forhåndsbestilt, kunne det ikke tilbys umiddelbart ved landing. Nemnda kan i dette
tilfellet ikke se at flyselskapet er å klandre for at klager ikke rakk sin videreforbindelse.
Det må forventes at forsinkelser kan oppstå, og det var allerede i utgangspunktet såpass
kort tid mellom flyvningene at klager burde ha bestilt assistanse på forhånd dersom
hun har problemer med å bevege seg raskt. Nemnda kan ikke se at det er grunnlag for å
tilkjenne erstatning.

Vedtak

Transportklagenemnda – fly anbefaler ikke at klager gis medhold.