Vedtak i Pakkereisenemnda

Sammendrag

Krav om merutgifter etter forsøk på bestilling av leiebil.

Dato
17.10.2019

Saksnummer
2019-02634

Tjenesteytere
Norwegian Air Shuttle

Klager har i det vesentlige anført

Klager bestilte flyreise for to personer med DY764 Oslo-Gardermoen - Trondheim t/r i
perioden 06.05.2019 - 11.05.2019. Totalpris 365,85 euro.

Samtidig med reisen anfører klager at han bestilte leiebil fra Værnes. Klager fikk
imidlertid ingen e-post med bekreftelse på bestilling eller betaling av leiebilen og den ble
følgelig ikke betalt før avreise. Klager forsøkte å ta kontakt per telefon, men nådde ikke
frem.

Ved ankomst Værnes var det ingen leiebil tilgjengelig. Klager tok toget til Steinkjer og
måtte overnatte på hotell i Steinkjer, merutgifter kr. 1.895. Neste morgen fikk han leie en
bil av Avis.

Klagers krav: 1 895 kroner.

Det vises for øvrig til korrespondanse fra klager.

Tjenesteyterne har i det vesentlige anført
Norwegian anfører at de videreformidler bilutleie fra Cartrawler som en tjeneste når
passasjerer bestiller flybilletter fra Norwegians hjemmeside. Utleieavtalen inngås med
Cartrawler og Norwegian står kun som en formidler av tilbudet.

Norwegian anfører at det er beklagelig at passasjeren har hatt en dårlig opplevelse ved
bilutleien, men riktig adressat for eventuelle krav om ekstra utgifter er Cartrawler.

Det vises for øvrig til korrespondanse fra Norwegian Air Shuttle.

Nemnda bemerker

Klager har gjort gjeldende at han sammen med sin bestilling av flyreise bestilte leiebil.
Klager opplyser selv at han imidlertid ikke fikk bekreftelse på bestillingen og at han heller
ikke betalte for leiebilen. Etter nemndas vurdering har da klager ikke sannsynliggjort at
reisen omfattes av lov om pakkereise. Det følger av pakkereiseloven § 6 at en pakkereise
krever to type reisetjenester som bestilles samtidig. Det er ikke opplyst om teknisk
svikt verken fra tjenesteyter eller klager ved selve bestillingen på internett. Det er etter
Nemndas vurdering ikke sannsynliggjort at forholdet faller inn under pakkereiseloven.

Vedtak

Pakkereisenemnda anbefaler at klager ikke gis medhold.