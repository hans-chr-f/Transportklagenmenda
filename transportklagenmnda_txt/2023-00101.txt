Vedtak i Transportklagenemnda - Fly

Sammendrag

Krav om standarderstatning og refusjon av ekstra
utgifter som følge av mangelfull ombooking.

Dato
21.08.2023

Saksnummer
2023-00101

Tjenesteytere
Tripmonster / Tripmate
Singapore Airlines
SAS

Klager har i det vesentlige anført

Klager skulle reise tur-retur fra Oslo via København og Singapore til Manila den 24.
august med retur 16. november 2022. Billetten ble bestilt gjennom Tripmonster.

Flyvning med SK8000 fra Singapore  til København den 16. november var blitt endret
til ny avgang 19. november, men uten at videre forbindelsen fra København til Oslo var
blitt endret. Klager hadde ikke fått melding om denne endringen, og oppdaget det da
han var i Singapore. Klager måtte bo på hotell i Singapore i påvente av ny avgang. Klager
forsøkte forgjeves å kontakte Tripmonster, men fant ingen kontaktinformasjon som
gjaldt for Norge. Klager måtte selv kjøpe ny billett med SAS fra København til Oslo den
19. november 2022. 

Klager krever refusjon av ekstra utgifter til hotell, taxi og flybillett, som følge av endring
og manglende informasjon.

Tjenesteyterne har i det vesentlige anført
Tripmonster har ikke inngitt tilsvar til nemnda. 

Singapore Airlines har anført følgende:

Billetten er utstedt på SAS-dokument. Ruteendring på codeshare SK8000 fra 17. til 19.
november ble videreformidlet til reisebyrået den 6. juli 2022, men agenten sørget ikke
for å booke om returreisen til Oslo. Det vises til vedlagt dokumentasjon vedrørende
ruteendringen.

For bestillinger gjort gjennom reisebyråer, vil det være agentens ansvar å kontakte
passasjeren om enhver endring i flyvningen, samt bistå med ombooking. Reisebyrået må
søke refusjon fra SAS når det gjelder den ubenyttede flyvning fra København til Oslo.

SAS har anført følgende:

Klagers planlagte flyavgang den 17. november ble endret den 6. juli, og ny avgang ble 19.
november. Ettersom reisen ble bestilt gjennom reisebyrå, er det deres ansvar å formidle
om denne endringen, og de bør stå ansvarlig for en eventuell erstatning. Det vises til
vedlagt dokumentasjon vedrørende ruteendringen.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Dette gjelder enten flyreisen er kjøpt direkte fra flyselskapet eller fra en
formidler, jf EU-domstolens dom av 11.05.2017 (Krijgsman – SLM).

Nemnda legger til grunn at SK8000 fra Singapore til København den 17. juli 2022 ble
kansellert, men at klager ikke ble informert om endringer minst to uker før planlagt
avgang. Flyselskapene SAS og Singapore Airlines har anført at det ble gitt beskjed til
reisebyrået Tripmonster den 6. juli 2022, men det er ikke sannsynliggjort at klager fikk
beskjed om kanselleringen.

Det er flyselskapet som er ansvarssubjekt etter EU-forordning 261/2004 artikkel 8. Dette
gjelder selv om reisen er bestilt via et reisebyrå. Nemnda mener derfor at SAS som
opererende flyselskap på den kansellerte flyvningen, plikter å betale standarderstatning
i henhold til EU-forordning 261/2004 artikkel 5 med 600 EUR. SAS kan eventuelt søke
regress fra Tripmonster.

Ved kansellering har passasjeren også valget mellom omruting eller refusjon av
flybillettene, jf. EU-forordning 261/2004 artikkel 8. Klager ble ombooket fra Singapore til
København, men ikke til Oslo som var endelig bestemmelsessted.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager har derfor krav på å få dekket omrutingskostnadene hun hadde for
å komme til sitt endelige bestemmelsessted. Nemnda anbefaler derfor at SAS erstatter
klagers utgifter til nye flybilletter med 2 004 NOK.

I tilfeller hvor et fly kanselleres og passasjeren blir booket om til en flyavgang to dager
senere, har passasjeren rett på transport mellom flyplassen og hotellet, og rett på å
få dekket måltider og forfriskninger, som står i rimelig forhold til ventetiden, jf. EU-
forordning 261/2004 artikkel 9, jf. artikkel 5. 

Nemnda anbefaler at SAS dekker klagers kostnader til hotell i Singapore og transport,
totalt 1 847 NOK. SAS kan eventuelt søke regress fra Tripmonster.

Klager har ikke dokumentert utgifter til mat og nemnda finner derfor ikke grunnlag for å
tilkjenne klager erstatning for eventuelle matutgifter.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 600 EUR,
erstatter klagers utgifter til nye flybilletter, 2004 NOK, og klagers kostnader til hotell og
transport, 1847 NOK.