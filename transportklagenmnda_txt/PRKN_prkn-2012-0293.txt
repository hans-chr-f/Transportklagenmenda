Vedtak i Pakkereisenemnda

Sammendrag

Saken gjelder leilighet som ikke var rengjort, Danmark.

Dato
21.05.2013

Saksnummer
293/12

Tjenesteyter
Colorline

Sakens dokumenter ble lagt frem.

Klager: X

Turarrangør: Colorline

Antall reisende: 5

Reisens pris: 11.620,-

Saken gjelder:

Saken gjelder leilighet som ikke var rengjort, Danmark.

Klager anfører at den hytta de hadde leid, ikke var rengjort ved ankomst.

Veggene var skitne, det lå papir i hyllene i stua og i skapet på badet var det mugg. De meldte
fra, men ingen ting ble gjort. Det største problemet var maur på soverommet. Hver dag kom
det en mann og sprøytet.

Det var uholdbart å sove i et rom hvor det var sprøytet. De fikk ikke tilbud om annen hytte.

Color Line henviser til at feriesenteret mener de forsøkte å utbedre manglene så godt
de kunne. De har kompensert ved å ettergi strøm og vann med kr.647,- og ytterligere 20
% av oppholdet. Total refusjon blir NOK kr.2.287,-.

Når det gjelder maur, er det ikke grunnlag for refusjon da man må være forberedt på insekter.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf
pakkereiseloven § 6-1. Mangler kan gi grunnlag for prisavslag.

At et feriehus eller hytte ikke er rengjort ved ankomst, er utvilsomt en mangel ved reisen
som gir grunnlag for prisavslag. Når det gjelder forekomst av maur, er det noe man i noen
grad må være forberedt på med mindre det er helt ekstraordinære mengder. Vanlig måte å
bekjempe maur og insekter på, er ved sprøyting, som ofte må gjentas. Dette utgjør normalt
ingen mangel ved reisen.

Etter nemndas syn er den kompensasjon som er tilbudt for manglende renhold, et passende
prisavslag her.

Vedtak:

Reklamasjonsnemnda for pakkereiser kan ikke anbefale prisavslag utover det som er tilbudt

Vedtaket var enstemmig.