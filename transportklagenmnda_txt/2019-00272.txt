Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.09.2019

Saksnummer
2019-00272

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY363 fra Harstad/Narvik (EVE) til Oslo lufthavn
(OSL) 21. oktober 2018 kl. 14.05. Flyvningen ble imidlertid forsinket med mer enn ni
timer, og klager har på denne bakgrunn fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY363 fra Harstad/Narvik til Oslo 21. oktober 2018 ble forsinket
med ni timer og 22 minutter. Forsinkelsen skyldtes at sterk vind ved flyplassen denne
dagen medførte at ombordstigningsrampen ved gaten ble blåst inn i flymaskinen.
Flymaskinen fikk betydelige skader som følge av hendelsen, og maskinen kunne ikke
benyttes til flyvningen. 

Været denne dagen var preget av kraftig vind. Hele ettermiddagen var det liten kuling
ved Evenes lufthavn, og allerede kl. 13.00 hadde brann- og redningsavdelingen økt
sin beredskap. Vinden var på dette tidspunktet 32 knop. Etter ombordstigning økte
vinden ytterligere til 45 knop, og den sterke vinden medførte at rampen som ble brukt
til ombordstigning ble blåst inn i flymaskinen. Skadene gjorde at det måtte hentes en
ny maskin for å betjene klagers flyvning. En flymaskin ble fløyet tom fra Trondheim til
Evenes for å operere klagers flyvning. 

Klager mistet sin videreforbindelse til Riga som følge av forsinkelsen, og ble booket  om
kostnadsfritt til DY1072 til Riga 22. oktober kl. 11.40. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY363 fra Harstad/Narvik til Oslo lufthavn 21. oktober 2018 ble
forsinket med ni timer og 22 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen at en flyrampe ble blåst inn i flymaskinen grunnet
kraftig vind. Det vises til fremlagt dokumentasjon, der det fremgår at vindkastene var
oppe i 68 knop. Flyet fikk store skader, og det måtte hentes et reservefly fra Trondheim.

Nemnda mener at skadene på flyet som førte til forsinkelsen skyldtes den kraftige
vinden, og dette må anses som en ekstraordinær omstendighet i forordningens forstand.
Forsinkelsen kunne ikke vært unngått til tross for at alle rimelige tiltak var truffet.
Forsinkelsen gir derfor ikke grunnlag for standarderstatning etter forordningen. Det
foreligger heller ikke ansvar på annet grunnlag.

Vedtak

Transportklagenemnda - fly anbefaler ikke at klager gis medhold.