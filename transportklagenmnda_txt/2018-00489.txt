Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.03.2019

Saksnummer
2018-00489

Tjenesteytere
Cobrex Trans
Mapa Tours

Klager har i det vesentlige anført

Klager med reisefølge (tilsammen to personer) skulle reise hjem fra Oslo til Pamplona
den 14. juli 2017 kl 14.40 med ankomst kl 18.20. Flight CBX7546 ble først forsinket til
kl 15.45, deretter ble flyet omdirigert til Madrid. Klager ble fraktet i buss fra Madrid til
Pamplona og ankom endelig bestemmelsessted kl 11 om morgenen den 15. juli.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Verken Mapa Tours eller Cobrex Trans har svart på nemndas henvendelse eller purring.

Nemnda bemerker

Selskapet Mapa Tours og flyselskapet Cobrex Trans har tross oppfordring ikke avgitt
uttalelse til nemnda. Nemnda treffer vedtaket på grunnlag av opplysningene som er
fremkommet tidligere i saken, jf transportklagenemndforskriften § 5-3 tredje ledd.

Nemnda legger således til grunn at klager med reisefølget (tilsammen 2 personer) kom
omtrent 17 timer forsinket frem til sitt endelige bestemmelsessted Pamplona. Klager har
fremsatt krav om standardkompensasjon i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Cobrex Trans har som nevnt ikke avgitt uttalelse til nemnda. Flyselskapet har følgelig ikke
godtgjort at forsinkelsen skyldtes en ekstraordinær omstendighet som ikke kunne vært
unngått. Klager har etter nemndas syn derfor krav på standardkompensasjon på 400
euro per person.

Vedtak

Transportklagenemnda - fly anbefaler at Cobrex Trans betaler standarderstatning til
klager med 400 euro per person.