Vedtak i Transportklagenemnda - Fly

Sammendrag

Krav om erstatning for skadet koffert

Dato
22.02.2012

Saksnummer
277/10F

Tjenesteyter
Ryanair

Krav om erstatning for skadet koffert

Klager har i det vesentlige anført:

Klagers koffert ble ødelagt under flygning med Ryanair. Kofferten kostet NOK 3 500 og var to
år gammel. Klager har kjøpt ny og tilsvarende koffert til en pris av NOK 3 149.

Klager har krevd erstatning av Ryanair. Ryanair har sendt klager et avkortet beløp på NOK 702.
Klager mener dette er uakseptabelt.

Ryanair har ikke gitt uttalelse til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Ryanair ved nemndas brev av 14. september 2010. Ryanair har ikke
avgitt uttalelse til nemnda. Nemndas avgjørelse treffes på bakgrunn av de foreliggende
opplysninger.

Nemnda legger på bakgrunn av de foreliggende opplysninger til grunn at klagers koffert ble
ødelagt under transport med Ryanair. Nemnda legger videre til grunn at kofferten var to år
gammel, og at den kostet ny NOK 3 500. Klager har kjøpt ny koffert. Den kostet NOK 3 149.

Flyselskapet er ansvarlig for tap som følge at innskrevet reisegods blir skadet eller at det går
tapt med mindre skaden skyldtes reisegodsets egen beskaffenhet eller feil eller mangler ved
reisegodset, jf. luftfartsloven § 10-18. Unntaksbestemmelsen er ikke påberopt i denne saken,
og Nemnda er av den oppfatning at Ryanair plikter å erstatte klagers tap.

Nemnda legger til grunn at kofferten ble helt ødelagt. Ved totalskade må erstatningen i
utgangspunktet baseres på gjenanskaffelsesverdien - det beløp skadelidte må betale for å
skaffe seg en ny ting av samme art. Skadelidte skal på den annen side ikke tjene på skaden,
og det må derfor gjøres fradrag for den slitasje og verdiforringelse ellers som bruken av den
skadede gjenstand har medført, jf. Lødrup, lærebok i erstatningsrett 3. utgave, side 351.

Nemnda anbefaler etter en skjønnsmessig vurdering at klager erstattes NOK 2 500. Til fradrag
går NOK 702 som er utbetalt.

Vedtak:

Flyklagenemnda anbefaler at klager gis en erstatning på NOK 2 500. Til fradrag går NOK 702
som tidligere er utbetalt.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines