Vedtak i Transportklagenemnda - Fly

Sammendrag

Krav om refusjon av billettprisen som følge av
kansellerte flyvninger på grunn av covid-19.

Dato
14.10.2021

Saksnummer
2020-03020

Tjenesteytere
Gotogate - Marco Polo
KLM
Aeromar

Klager har i det vesentlige anført

Klager hadde kjøpt en billett for en reise fra Oslo via Amsterdam og Mexico City til
Puerto Escondido i Mexico med utreise den 24. mars 2020 og retur den 7. april 2020.
Flyvningene skulle være med KLM og Aeromexico, samt Transportes Aeromar for
innenriksflyvningen tur/retur Mexico City - Puerto Escondido. Den 20. mars fikk klager
beskjed om at flyvningene tur/retur fra Oslo via Amsterdam til Mexico City var kansellert
som følge av covid-19 pandemien. 

Klager krever billettprisen på NOK 9438,15 refundert. Hun har vært i kontakt med
Gotogate skriftlig og per telefon og de tre flyselskapene per telefon, men alle de
involverte henviser til hverandre. Subsidiært krever klager den delen av billetten som
gjaldt Oslo - Amsterdam - Mexico City tur/retur refundert, da det var disse flyvningene
som ble kansellert.

Tjenesteyterne har i det vesentlige anført
Gotogate (Marco Polo Travel AS) har anført:

Gotogate er kun formidler av reisen og etter reisevilkårene, som kunden har  bekreftet
å ha lest og akseptert ved bestilling av reisen, fremgår det at Gotogate ikke påtar seg
ansvar for reisetjenesten som skal leveres fra flyselskapene. Reisen ble kansellert som
følge av covid-19 pandemien og Gotogate har sendt refusjonssøknad til flyselskapet
Transportes Aeromar siden billetten var utstedt på dette selskapets billettdokumenter.
Ved bestilling og betaling av billetten ble pengene videresendt til flyselskapet med en
gang i tråd med reisebyråets vilkår. Gotogate kan derfor ikke refundere billetten før de
selv mottar pengene fra Transportes Aeromar. Refusjonssøknaden er for tiden fremdeles
under behandling hos flyselskapet og vil bli refundert så snart Gotogate mottar pengene.

KLM har anført:

Billetten er utstedt på Transportes Aeromar-dokumenter og klager må derfor kontakte
dette flyselskapet for å få refusjon av billetten. 

Transportklagenemnda har ikke kommet i kontakt med Transportes Aeromar.

Nemnda bemerker

Kansellering gir rett til standardkompensasjon med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Kanselleringen av klagers reise skjedde mars 2020, kort tid etter covid-19 utbruddet
og kort tid etter at covid-19 ble erklært en pandemi. Flyvningen var internasjonal,
og på et tidspunkt der det var omfattende reiserestriksjoner internasjonalt. Klager
har også opplyst at flyvningene ble kansellert på grunn av covid-19. Nemnda mener
det er sannsynliggjort at kanselleringen skyldtes ekstraordinære omstendigheter i
forordningens forstand, som ikke kunne vært unngått selv om alle rimelige tiltak var
truffet. Klager har derfor ikke krav på standarderstatning i dette tilfellet. 

Klager krever refusjon av billettene, noe hun har krav på i henhold til EU-forordning
261/2004 artikkel 8 nummer 1 dersom hun velger dette fremfor omruting. Refusjonen
skal utbetales innen syv dager, jf. artikkel 8 nummer 1 bokstav a. 

Nemnda er kjent med at praksis i bransjen er at det er det flyselskapet som "eier"
billetten som utfører refusjonen. Nemnda er av den oppfatning at dette i utgangspunktet
er en god ordning for passasjerene og at denne ordningen bør fortsette. Når saken
likevel har havnet i nemnda, må nemnda imidlertid forholde seg til forordningens ordlyd
om at det er det "utførende luftfartsselskap" som er ansvarlig for å utbetale refusjonen til
passasjeren jf. artikkel 5 nr. 1 a jf. artikkel 8. 

Nemnda anbefaler derfor at: 

- KLM refunderer strekningene Oslo - Amsterdam, Mexico City - Amsterdam og
Amsterdam - Oslo. 
- Aeromexico refunderer strekningene Amsterdam - Mexico City 
- Aeromar refunderer strekningene Mexico City - Puerto Escondido og Puerto Escondido -
Mexico City

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at KLM, Aeromar og Aeromexico refunderer klagers
flybilletter.