Vedtak i Transportklagenemnda - Fly

Sammendrag

Krav om erstatning for tapt bagasje.

Dato
20.01.2023

Saksnummer
2022-01930

Tjenesteytere
Flyr

Klager har i det vesentlige anført

Klager reiste fra Trondheim til Barcelona via Oslo med Flyr den 23. mai 2022. Klagers
innsjekkede bagasje ankom ikke Barcelona sammen med klager. Klager reiste videre
til Madrid en dag eller to senere, og hans bagasje ble ifølge flyselskapet ettersendt dit.
Klager mottok ikke sin bagasje i Madrid, og har ikke mottatt den til dags dato. 

Klager hadde følgende i sin tapte bagasje:
Klær, sko, røket laks, toalettsaker, solbriller og elektronisk utstyr for til sammen kroner
23164,75, samt laptop og annet elektronisk utstyr for til sammen kroner 27188,80.  
Klager krever erstatning for tapt bagasje med til sammen kroner 50353,55.

Tjenesteyterne har i det vesentlige anført
Den 23.05.22 reiste klager med FS201 og FS1248 med rute Trondheim-Oslo-Barcelona.
Bagasjen kom ikke frem på samme flyvning. Det ble opprettet PIR rapport ved ankomst i
Barcelona med referanse BCNXH13309. Bagasjen ble funnet og videresendt til Barcelona.
Klager har i mellomtiden forflyttet seg til Madrid og bagasjen ble ettersendt dit den
25.05.22. Heretter er bagasjen sporløst forsvunnet.

Flyr har i sin korrespondanse med klager og etterfølgende saksbehandling i første
omgang utbetalt følgende: 212,35 EUR for nødvendige kjøp. Videre har vi utbetalt 658
EUR + 2379 NOK for tapt bagasje. Omregnet til totalt 10 996 NOK. Dette er ikke bestridt
av klager. Klager klagde til Flyr på dette beløpet, klager fikk informasjon om at Flyr vill se
på saken på nytt. 

Flyr besluttet i ny vurdering å utbetale full erstatning på 1131 SDR for tapt bagasje.
Det gjenstående beløpet på 3724,49 ble så utbetalt den 06.09.2022 slik at Flyr har tatt
fullt ut ansvar for tapt bagasje med 1131 SDR jf. Luftfartsloven § 10-22 og Forskrift om
fraktførerens ansvar for skade ved lufttransport av passasjerer, reisegods og gods § 1.
Utbetalingen er gjort med SDR kurs av 06.09.2022.

Flyr kan ikke imøtekomme klagers krav utover det som allerede er utbetalt.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2:
Ved befordring av reisegods er fraktførerens ansvar for tap på grunn av at reisegodset
forsinkes, skades eller helt eller delvis går tapt, begrenset til et beløp fastsatt
av departementet i forskrift for hver passasjer som for tiden er 1288 SDR. De
ansvarsgrenser som er fastsatt i § 10-22, gjelder uansett hvilket ansvarsgrunnlag som
påberopes, jf. § 10-24.

I dette tilfellet krever klager 50 353,55 kr for tapt bagasje, noe som overskrider
ansvarsgrensen. Flyr, som var siste transportør av bagasjen, er villig til å utbetale SDR
1131. Da gjeldende grense er SDR 1288, anbefaler nemnda at Flyr utbetaler ytterligere
157 SDR. 

Nemnda er av den oppfatning at det er normal prosedyre hos de fleste flyselskap at
flyselskapene ikke er ansvarlig for at verdifulle gjenstander, skjøre gjenstander, eller
gjenstander som ikke tåler forsinkelse (mat e.l.), sendes i innsjekket bagasje. Dersom
slike gjenstander sendes i innsjekket bagasje er det passasjerens egen risiko.

Etter nemndas syn har klager ikke krav på mer enn det Flyr er villig til å betale, med
tillegg av 157 SDR, og nemnda kan følgelig ikke anbefale at klager gis medhold.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Flyr utbetaler 157 SDR til klager i tillegg til det som
allerede er utbetalt. Nemnda kan ikke anbefale at klager gis medhold utover dette.