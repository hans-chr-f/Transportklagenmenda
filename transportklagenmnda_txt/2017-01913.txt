Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
23.05.2018

Saksnummer
2017-01913

Tjenesteytere
Norwegian

Klager har i det vesentlige anført

Klager reiste med Norwegians flyvning DY1407 fra Nice (NCE) til Oslo lufthavn (OSL)
25. juni 2017. Klagers barnevogn ble skadet under reisen, og skaden ble rapportert på
flyplassen umiddelbart etter ankomst. Klager anfører at vognen ble totalskadet og var
nærmest helt ny. 

Klager har på ovennevnte bakgrunn fremsatt krav om erstatning til kroner 8 000.

Tjenesteyterne har i det vesentlige anført
Klagers barnevogn ble skadet under reise med DY1407 fra Nice til Oslo 25. juni 2017. 

Det følger av Norwegians reisebetingelser at flyselskapet tar ansvar for skade på
barnevogn dersom den er forsvarlig pakket. Det fremgår av vilkårene at selskapet
anbefaler på det sterkeste at barnevogner pakkes i beskyttende emballasje som f.eks.
Airshells eller PramPack. 

Slik emballasje kan enkelt kjøpes i barnevognsforretninger eller leies på flyplassen.
Norwegian anfører at det er passasjerenes eget ansvar å påse at bagasjen blir forsvarlig
pakket, og dersom de velger å ikke følger anbefaler, er passasjeren selv med på å sette
bagasjen i større fare for å bli skadet. 

Norwegian avviser klagers krav om erstatning da vognen ikke var forsvarlig pakket i
polstret eller hard emballasje,

Nemnda bemerker

Klagers barnevogn ble skadet under reise med Norwegians flyvning DY1407 fra Nice til
Oslo 25. juni 2017. Skaden ble rapport umiddelbart etter ankomst. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun en
anbefaling. Barnevogner er svært vanlig å medbringe som bagasje, og vanligvis skjer
transporten uten at skade inntreffer. Nemndas flertall, nemndsleder og Forbrukerrådets
representanter, mener at flyselskapene bør ha et opplegg for skånsom håndtering av
disse.

Det er opplyst at barnevognen er totalskadet, og at pris for ny barnevogn beløper seg til
kroner 8 000. Norwegian har ikke bestridt dette, og flertallet legger klagers opplysninger
til grunn. Det fremgår videre av klagers PIR-rapport at barnevognen kun var to måneder
gammel på skadetidspunktet, og nemndas flertall kan derfor ikke se at det skal gis
fradrag for verdireduksjon i dette tilfellet. 

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig,

Vedtak

Transportklagenemnda - fly anbefaler at Norwegian utbetaler kroner 8 000 til klager.