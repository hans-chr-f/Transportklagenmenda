Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.01.2018

Saksnummer
2017-00820

Tjenesteytere
SAS

Klager har i det vesentlige anført

Klager og hans familie på fem skulle reise fra Alta til Oslo via Tromsø den 17. februar
2017 kl 17.38, og videre til Malaga morgenen etter kl 07.15 på gjennomgående billett.
SK4437 fra Tromsø til Oslo med avgang kl 20.55 ble kansellert. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SK4437 ble kansellert som en følge av at SK4432 Oslo-Tromsø ikke fikk landingstillatelse
i Tromsø grunnet dårlige værforhold, flymaskinen måtte derfor omdirigeres til Bodø, det
vises til fremlagt dokumentasjon. 

Det ble satt opp ekstrafly fra Bodø til Tromsø dagen etter, og den samme maskinen fløy
videre til Oslo med de passasjerene som skulle dit. Klager og hans familie ble booket
videre til Malaga med neste fly dagen etter 19. februar kl 07.20.

Kanselleringen av SK4437 skyldtes utelukkende værsituasjonen i Tromsø denne dagen.
Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS har refundert klagers utgifter til overnatting, men kan ikke imøtekomme hennes krav
utover dette.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at klagerens flygning SK4437 fra Tromsø til Oslo med
avgang kl 2055 ble kansellert på grunn av ekstraordinære omstendigheter som ikke
kunne vært unngått selv om alle rimelige tiltak var blitt truffet: 

SAS har fremlagt dokumentasjon som viser at foregående flyvning Oslo-Tromsø ble
omdirigert til Bodø da landing i Tromsø ikke var forsvarlig grunnet værforholdene.
Værforholdene kunne ikke selskapet gjøre noe med. 

Slik nemnda ser det kunne heller ikke kanselleringen vært unngått. Dokumentasjonen
viser at værforholdene i Tromsø den aktuelle dagen, førte til flere kanselleringer.     

Nemnda ser heller ikke holdepunkter for at SAS ikke har oppfylt omrutingsplikten. SAS
har opplyst at det ikke var mulig å ombooke klager og hans reisefølge på et tidligere
tidspunkt da det ikke fantes avganger til klagers endelige bestemmelsessted samme
kveld eller påfølgende dag som var en lørdag. 

Det er etter dette ikke grunnlag for erstatning.

Vedtak

Transportklagenemnda - fly anbefaler ikke at klageren gis medhold.