Vedtak i Pakkereisenemnda

Sammendrag

Krav om prisavslag.

Dato
19.01.2024

Saksnummer
2023-03506

Tjenesteytere
Apollo Reiser AS

Klager har i det vesentlige anført

Klagen gjelder en pakkereise for 4 personer med innkvartering i en toromsleilighet med
balkong og havutsikt på hotell Karpathos Village, Karpathos, Hellas i perioden 13.08.2023
- 20.08.2023. Totalpris 26 050 kroner.

Klager var ikke fornøyd med:
- Hotellstandarden generelt
- Manglende aircondition
- Manglende rengjøring
- Hotell

Det var maur både på sengen og spredt rundt på kjøkkenet. Maur kravlet over reisefølget
mens de sov. Opplevelsen var ubehagelig. Sengene i barnas soverom var harde. Badet
hadde en tydelig 80-tallsstil, og gulvet var konstant fuktig og glatt. Ingen av dørene
inne i leiligheten fungerte som de skulle. På toalettet var det var umulig å låse døren.
Vedkommende som stod i resepsjonen, var uhøflig da klager reklamerte på dette. 

Klager måtte betale 15 euro per dag for å bruke klimaanlegget på hotellrommet. Klager
skriver at det ikke stod noe om dette under hotellbeskrivelsen på Apollos nettsider.
Fasiliteter inkluderer resepsjon, safe på rommet, WiFi i fellesområder, WiFi på rommet,
luftkondisjonering og utendørsparkering.

Klagers krav: 20 000 kroner, gavekort fra Apollo eller pengene tilbake.

Det vises for øvrig til korrespondanse fra klager.

Tjenesteyterne har i det vesentlige anført

Klager har bestilt en pakkereise for 4 personer 7 dager fra Oslo Gardermoen til
Karpathos, Hellas med avreise den 13. august 2023. Med innkvartering på hotell
Karpathos Village i en Toromsleilighet med balkong og havutsikt. Totalpris for klagers
reise inkludert valgfrie tillegg er 26 050 kroner.

Dyr og insekter kan forekomme uavhengig av hotellstandard og rengjøring. Insekter er
noe man til en viss grad må være forbedret på å bli berørt av når man er på reise.

Apollos personale på reisemålet ble kontaktet av klager på ettermiddagen den 18.
august. Apollo kan ikke se av mottatt rapport fra sitt personale at det skal ha vært
en stor menge insekter i rommet. Videre fremgår det at klager ikke ønsket at Apollos
destinasjonspersonale skulle følge opp saken videre med hotellet eller at de skulle
undersøke muligheten for å bytte til et annet rom for klager, da det var to dager igjen til
klager skulle reise hjem.

Hotell Karpathos Village har klassifiseringen 3+ Apollo soler. I Apollos informasjon om
hotellets leiligheter fremgår det at luftkondisjonering og safe kan leies mot avgift.

Apollo anser at de ikke fikk mulighet til å avhjelpe forholdene klager ikke var fornøyd
med innen rimelig tid. Dersom klager hadde tatt kontakt Apollo tidligere i oppholdet
angående døren på badet og insekter i rommet, er dette er noe de kunne fulgt opp
videre med hotellet med en gang og påsett at hotellet løste.

Apollo kan ikke se at det foreligger grunnlag for prisavslag. 

Det vises for øvrig til korrespondanse fra Apollo Reiser AS.

Nemnda bemerker

Klagen gjelder en pakkereise for 4 personer med innkvartering i en toromsleilighet med
balkong og havutsikt på hotell Karpathos Village, Karpathos, Hellas i perioden 13.08.2023
- 20.08.2023. Totalpris 26 050 kroner.

Klager gjelder maur på rommet, slitasje og betaling av aircondition. 

Klagers krav: 20 000 kroner, gavekort fra Apollo eller pengene tilbake.

Hotell Karpathos Village har klassifiseringen 3+ Apollo soler. I Apollos informasjon om
hotellets leiligheter fremgår det at luftkondisjonering og safe kan leies mot avgift. Dette
var således en del av avtalen og forholdene utgjør ingen mangel. 

Når det gjelder maur, er dette ikke tilstrekkelig bevist. Med hensyn til slitasje på
hotellrommet, vises det til at hotellet var klassifisert med 3 soler. Klager tok først
forholdene opp med Apollo den 18. august. Det fremgår av tilsvar at klager ikke ønsket at
Apollos personale skulle følge opp saken videre med hotellet eller at de skulle undersøke
muligheten for å bytte til et annet rom for klager, da det kun var to dager igjen til klager
skulle reise hjem. Slik nemnda vurderer det kunne forholdene vært enkelt avhjulpet
dersom klager enten hadde sagt i fra tidligere eller akseptert avhjelp fra Apollo. Etter
nemndas syn anbefales det at klager ikke gis medhold.

Vedtak

Pakkereisenemnda anbefaler at klager ikke gis medhold.