Vedtak i Transportklagenemnda
- Kollektivreiser

Sammendrag

Krav om refusjon av enkeltbillett og utgifter til parkering som følge av frakjøring.

Dato
28.03.2023

Saksnummer
2022-02433

Tjenesteytere
Fram

Klager har i det vesentlige anført

Klager skulle ta bussen fra Kreklingen i Larsgården til Ålesund sentrum kl. 07.55 den 17.
august 2022. Klager anfører at hun kl. 07.51 var kommet seg til Larsgårdsringen, men
hun var ikke helt fremme ved bussholdeplassen. Klager anfører at hun imidlertid så at
bussen kjørte rett forbi henne. Klager anfører at dette var fire minutter før bussen skulle
gå fra Kreklingen i henhold til rutetabellen.

Klager anfører at hun vinket for å få kontakt med sjåføren, men til ingen nytte. Klager
anfører at hun fikk tatt bilde av bussen som kjørte videre ned bakken kl. 07.52.

Klager anfører at hun hadde et møte på jobb kl. 08.30, så hun måtte ta bilen for å rekke
møtet. Klager anfører at hun ikke kunne vente på neste buss fra Kreklingen, som hadde
avgang kl. 08.30, og heller ikke kunne ta en annen buss fra Borgundvegen, siden hun
uansett ville ha kommet for sent til møtet. Klager anfører at hun derfor måtte kjøre bil.

Klager anfører at hun prøvde å ringe til kundesenteret til Fram mens hun sto i krysset,
men at dette ikke var åpent, og at hun gikk fra bussholdeplassen ca. kl. 07.54. Klager
anfører at selskapets anførsler om at bussen snudde og var på Kreklingen kl. 07.55.30
ikke kan medføre riktighet, da bussen ikke ville ha kunne rukket dette.

Klager krever refusjon av den ubrukte bussbilletten og parkeringsutgiftene, pålydende
henholdsvis 39 kroner og 212 kroner.

Tjenesteyterne har i det vesentlige anført
Sjåføren oppdaget feilen umiddelbart og snudde for å kjøre tilbake ved første mulighet.
Det vises til fremlagt dokumentasjon, som viser at bussen først passerte holdeplassen
kl. 07.51.59, deretter snudde og kjørte tilbake, slik at den passerte Kreklingen igjen kl.
07.55.28.

Nemnda bemerker

Klager har fremsatt krav om refusjon av ubrukt bussbillett og påløpte parkeringsutgifter
som følge av at bussen fra Kreklingen kjørte forbi holdeplassen før planlagt avgangstid.

Fram har forklart at sjåføren ved en feil kjørte forbi holdeplassen uten å stoppe, og at
sjåføren ble klar over dette med det samme og snudde. Fremlagt dokumentasjon fra
selskapet viser at bussen, etter at den hadde snudd, kjørte fra Kreklingen kl. 07.55.28.
Nemnda er av den forståelse at dette var i henhold til oppsatt rutetid.

Nemnda finner imidlertid at klager gis refusjon av bussbilletten. Klager kunne ikke vite at
bussen skulle snu og komme tilbake, og hun hadde all grunn til å heve kjøpet. Hun skal
derfor ha tilbake sin egen ytelse.

Nemndas flertall, bransjerepresentantene og nemndsleder, kan ikke se at det er
grunnlag for erstatning for parkeringsutgifter. Selv om det var en feil av sjåføren å kjøre
forbi, er det ikke grunnlag for å si at sjåføren var uaktsom, jf. skadeserstatningsloven §
2-1. Det nærmere hendelsesforløpet knyttet til dette er for nemnda ukjent.

Mindretallet, forbrukerrepresentantene, mener at klager har krav på erstatning av
parkeringskostnadene i henhold til arbeidsgiveransvaret, jf. skadeserstatningsloven
§ 2-1. Etter mindretallets oppfatning var det uaktsomt av bussjåføren å kjøre forbi
holdeplassen fire minutter før oppsatt avgangstid. Å følge rutetabellen ligger i kjernen av
en bussjåførs arbeidsoppgaver. Ved for tidlig ankomst til holdeplass må bussen stoppe
og vente til oppsatt avgangstid. Det er ingen holdepunkter i saken for at det forelå en
unnskyldelig grunn til å kjøre forbi holdeplassen før oppsatt rutetid. Videre var det
direkte årsakssammenheng mellom forbikjøringen og klagers behov for å finne alternativ
transport. Kostnader til parkering med egen bil er påregnelige når bussen kjørte fra
henne. Mindretallet finner det ikke avgjørende at bussen senere snudde og kjørte tilbake,
ettersom klager ikke hadde grunn til å forvente at dette ville skje, og da allerede hadde
innrettet seg etter situasjonen.

I tråd med flertallets vurdering har klager rett på refusjon av den ubrukte billetten, men
ikke parkeringsutgiftene.

Vedtak

Transportklagenemnda anbefaler at klager gis medhold ved at hun får refundert
bussbilletten. Dissens.