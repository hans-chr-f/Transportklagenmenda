Vedtak i Transportklagenemnda - Fly

Sammendrag

Krav om erstatning av reiseutgifter som følge av kansellering av billett.

Dato
12.07.2016

Saksnummer
1188/15F

Tjenesteyter
Tripmonsterno

Klager har i det vesentlige anført:

Klager skulle reist fra Oslo til Vigo via Helsinki og Madrid 11. september 2015 kl. 15:40 med
AY656. Retur den 16. september. Klager rakk ikke flyet fra Oslo den 11. september.

Klager bestilte ny billett til Vigo og reiste ned neste dag. Han kontaktet deretter Tripmonster
for å få en bekreftelse til forsikringsselskapet sitt. Han spurte også om mulighet for å få
refundert skatter og avgifter for utreisen 11. september. Klager opplyste at han skulle bruke
returen som planlagt.

Tripmonster informerte klager i e-post av 14. september om at returen også var blitt avbestilt
siden han ikke hadde benyttet utreisen.

Klager måtte kjøpe nye returbilletter. Han krever at Tripmonster erstatter ekstrautgiftene han
ble påført.

Tripmonster.no har i det vesentlige anført:

Siden klager ikke benyttet seg av utreisen den 11. september, tok Finnair over kontrollen av
billetten og avlyste hjemreisen. Tripmonster.no viser til sine vilkår der det bl.a. heter:

«Ved bestilling av tur- og returbilletter må samtlige strekninger i billetten benyttes i rett
rekkefølge. Hvis den reisende uteblir fra noen strekning, bevisst eller ubevisst, kommer
flyselskapet til å avbestille resterende deler av reisen og ikke foreta tilbakebetaling på de
delene av reisen som ikke er benyttet.»

Tripmonster.no hadde ingen mulighet til å aktivere denne reisen igjen.

Tripmonster.no har betalt tilbake skatter og avgifter med fradrag av behandlingsgebyr på 250
kroner.

Tripmonster.no kan ikke imøtekomme klagers krav.

Det vises for øvrig til Tripmonster.no sitt brev.

Nemnda bemerker:

Det er ikke uvanlig at flyselskap selger tur/retur reiser rimeligere enn to enveisbilletter. Ofte vil
en enveisbillett være dyrere enn en tur/retur billett. Det ville gi passasjeren en urimelig fordel
om man i et slikt tilfelle kunne benytte seg kun av returen.

Det fremgår at Tripmonsters reisevilkår at tur-retur-billetter må benyttes i rett rekkefølge.
Dersom utreisen ikke benyttes, vil flyselskapet avbestille resterende deler av reisen.

Klager benyttet ikke utreisen, og Finnair kansellerte returen.

Klager må selv bære de ekstrautgifter han ble påført.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.