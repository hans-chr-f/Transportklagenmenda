Vedtak i Transportklagenemnda - Fly

Sammendrag

Krav om erstatning for utgifter på grunn av pilotstreiken.

Dato
02.05.2024

Saksnummer
2023-00903

Tjenesteytere
SAS

Klager har i det vesentlige anført

Klager med reisefølge skulle reise fra Nice til Oslo Gardermoen den 18.07.2022 med SAS
flyvning SK4700. Klager anfører at flyvningen ble kansellert den 17.07.2022 klokken 21:49
med begrunnelse at flyvningen var berørt av pilotstreiken i SAS. Klager forteller at hun
fikk beskjed om å ordne hjemreise på egenhånd, da SAS ikke klarte å hjelpe klager med
familie med omruting. Klager benyttet leiebil til å transportere familien hjem til Norge. I
denne anledning pådro de seg en rekke utgifter.

Klager anfører i det vesentligste krav om:
Transport via leiebil: 31 433 NOK, 343 EUR og 917 DKK,
Hotell: 10.200 SEK og 804 EUR
Mat: 345 EUR og 451 NOK
Kennel: 1000 NOK
Standarderstatning: 1600 EUR

Samlet utgjør kravet ca. 76.000 NOK anfører klager.

Tjenesteyterne har i det vesentlige anført
SAS skriver i sitt tilsvar til nemnda at passasjeren har tidligere mottatt 400 EUR x 4 (16
716 NOK) og 16 408 NOK for sine utgifter i forbindelse med det kansellerte flyet. Dette
etterlater passasjerenes restkrav på 43.915 kroner, hvorav 29.947 kroner er kostnaden
for en lånebil som passasjerene hadde før SAS kansellerte flyet.

SAS forteller at SAS-flyet skulle ha gått 18. juli 2022, men flyet ble kansellert og at de
forlenget den eksisterende leieperioden med tre dager for å komme seg hjem til Norge.
Ut i fra denne forståelsen vil SAS kun måtte lastes for leie av perioden 18. til 21. juli
hvilket innebærer en leiekostnad på 4732 NOK basert på dagssatsen 

Ut i fra dette har SAS regnet seg frem til en utbetaling på 18.700 kroner til klager. SAS
mener at dette er det riktige beløpet som gjenstår av passasjerens krav. SAS skal ikke
være ansvarlig for passasjerens kostnad for leiebilen i perioden før flyet ble kansellert,
men kun for de påløpte kostnadene knyttet til passasjerenes hjemreise.

Nemnda bemerker

Nemnda legger til grunn at SAS har utbetalt klager 1600 EUR i standarderstatning og
18.700 NOK i erstatning for utgifter lidd grunnet kanselleringen. Det utestående beløpet
klager krever er på 24 972 NOK pluss forsinkelsesrenter.

Ved kansellering skal passasjer tilbys valget mellom rimelig omruting under tilsvarende
transportbetingelser og refusjon av billettprisen, jf. EU-forordning 261/2004 artikkel 5 nr.
1 bokstav a), jf. artikkel 8. Informasjonen om mulig alternativ transport skal gis samtidig
som passasjer får beskjed om kanselleringen, jf. forordningen artikkel 5 nr. 2.

Det følger av fast nemndspraksis og EU-kommisjonens tolkningsveileder til forordningen
at passasjeren kan få dekket utgifter til omruting gjort på egenhånd dersom selskapets
tilbud om assistanse ikke kan regnes som tilstrekkelig etter forordningen.

SAS anerkjente ansvar for utgifter knyttet til klagers omruting gjort på egenhånd, men
bestrider kravets størrelse da de mener de ikke er ansvarlig for utgiftene til leiebilen
klager pådro seg før kanselleringen av flyet.

I dette tilfellet har SAS misforstått klagers krav da merkostnaden på 29.947 NOK er
kostnaden klager måtte betale for å kjøre bilen hjem til Norge fra 18. til den 21. juli. Etter
nemndas oppfatning har SAS forstått det slik at klager krevde refusjon av utgiftene til leie
av leiebilen fra 02. juli i Frankrike til den 21. juli. på Hamar. Den totale utgiften for leie av
bilen fra Avis var på 39.458,86 NOK, hvorav det er satsen for reisen fra Frankrike til Norge
som er krevd. SAS har refundert noe av dette, og restbeløpet er 24 972.

Ettersom SAS formidlet til klager at reisefølget ville måtte finne en alternativ hjemreise på
egenhånd er det klart at selskapet ikke har gitt klager et tilstrekkelig tilbud om assistanse.
Det vurderes også til at klagers krav ligger innenfor rimelighetens grenser og at klager
har handlet innenfor tapsbegrensningsplikten sin. I henhold til fast nemndspraksis
og EU-kommisjonens tolkningsveileder anbefaler nemnda SAS å refundere klager de
resterende24 972 NOK i utgifter til leie av bil fra den 18.-21. juli fra Nice til Hamar.

Klager har også krav på forsinkelsesrenter iht. forsinkelsesrenteloven, normalt regnet
fra 30 dager etter at klager har krevd standarderstatning eller annen erstatning, og fra 7
dager etter at klager har krevd refusjon

Vedtak

Transportklagenemnda anbefaler at SAS utbetaler klager de resterende 24 972 NOK for
utgiftene til alternativ transport i tillegg til forsinkelsesrenter.