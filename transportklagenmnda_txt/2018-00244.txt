Vedtak i Transportklagenemnda
- Kollektivreiser

Sammendrag

Krav om endring av sonegrensene mellom stasjoner.

Dato
15.03.2018

Saksnummer
2018-00244

Tjenesteytere
Ruter

Klager har i det vesentlige anført

Klager har fremsatt krav om at Ruter endrer sonegrensene som er mellom stasjonene i
dag. 

Klager viser til vedlagt forklaring på eksisterende soner, samt forslag til hvordan sonene
bør være. I fremstillingen viser klager til pr. i dag går sonegrensene mellom stasjonene,
og hver sone er kun gyldig til siste stasjon før stasjonsgrensen. 

Dette innebærer at man ikke får utnyttet strekningen helt frem til sonegrensen, og
passasjerene betaler da for lengre soner enn det man kan benytte seg av. Derimot, hvis
sonegrensene flyttes til stasjoner (som vist i vedlegget) vil dette bli rettet opp. 

Klager understreker at flytting av sonegrenser ikke medfører at kundene oppnår noen ny
fordel, men at de vil få hele produktet de betaler for og ikke bare deler av.det.

Tjenesteyterne har i det vesentlige anført
Ruter viser til henvendelse fra klager hvor han ytrer ønsker om endring i hvor
sonegrensene skal gå.

Alle holdeplasser/stoppesteder er definert i kun én sone. Hvor den eksakte grensen
mellom sonene går, er kun teoretisk da det ikke vil være mulig å gå av eller på et
transportmiddel mellom to stoppesteder. Sånn sett kan man si at sonegrensen går på
siste/første holdeplass i de forskjellige sonene på det transportmiddelet man
benytter.

Ruter kan ha forståelse for ønsket til klager, men vi har ingen planer om å endre på
akkurat denne praksisen, at ett stoppested ligger i en sone og ikke i to. Det vil blant annet
kreve en større endring rent teknisk, og vil gjøre billetteringen mer komplisert enn det
allerede er.

På bakgrunn av overnevnte kan Ruter ikke imøtekomme klagers krav.

Nemnda bemerker

Nemnda oppfatter saken som et forslag om endring av sonegrenser og at dette åpenbart
faller utenfor transportklagenemndas kompetanse, jf. transportklagenemndforskriften §
1-3.

Saken avvises i medhold av forskriften § 6-2 a.

Vedtak

Transportklagenemnda Kollektivtransport avviser saken.

Vedtaket er enstemmig.