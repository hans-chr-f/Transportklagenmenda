Vedtak i Transportklagenemnda - Fly

Sammendrag

Krav om refusjon av utgifter som følge av forsinket bagasje.

Dato
08.06.2012

Saksnummer
018/12F

Tjenesteyter
Norwegian Air Shuttle ASA

Krav om refusjon av utgifter som følge av forsinket bagasje.

Klagerne har i det vesentlige anført:

Klagerne reiste fra Oslo til Stockholm den 13. oktober 2011 med DY816. Ved ankomst
Stockholm var bagasjen ikke kommet. Klagerne kontaktet Norwegian og fikk beskjed om at de
kunne handle for kroner 1 350 per person. Siden klagerne skulle i 80 års dag måtte de kjøpe
endel nødvendige artikler.

I ettertid vil ikke Norwegian refundere utleggene.

Klagerne har mottatt kroner 2 500 per person av sitt forsikringsselskap, men mener de i tillegg
har krav på erstatning fra Norwegian.

Norwegian har i det vesentlige anført:

Norwegian beklager at klagernes bagasje ble forsinket på DY816.

I henhold til norske og internasjonale regler for luftfart har flyselskapene et begrenset
ansvar for innkjøp av klær og utstyr i forbindelse med forsinket bagasje. Norwegian anser en
jakke til SEK 3 800 og diverse varer for SEK 7 200 for en forsinkelse på tre døgn er langt over
nødvendighetsbehovet.

Klagerne har mottatt kroner 2 500 per person fra sitt forsikringsselskap, Norwegian har
utbetalt forsikringsselskapet regress.

Norwegian kan ikke imøtekomme klagernes krav utover det de allerede har fått utbetalt.

Nemnda bemerker:

Norwegian er ansvarlig for tap som følge av forsinkelse av bagasje med mindre selskapet
godtgjør at det har tatt alle forholdsregler som med rimelighet kan kreves for å unngå tapet
eller at dette ikke har vært mulig for dem, jf. luftfartsloven § 10-20.

Med «tap» menes så vel økonomisk som ikke-økonomisk tap, jf EU domstolens dom av 6. mai
2010 Waltz-Clickair (C-63/09).

Norwegian har i dette tilfelle erkjent ansvar for den forsinkede bagasje.

Det fremkommer av klagen at klagerne var uten bagasje fra torsdag - søndag.

Klagerne har krevd dekket utgifter med til sammen SEK 14 061. De har fått erstattet SEK 5 000
av sitt forsikringsselskap. Ved vurderingen av erstatningens størrelse har nemnda delt seg i et
flertall og et mindretall.

Nemndas flertall, lederen og forbrukernes representanter, finner det sannsynlig at
klagerne har hatt utgifter ut over SEK 5 000. Flertallet viser til at reisefølget bestod av
to personer som skulle i 80-årsdag, og at oppholdet i Stockholm varte i fire døgn. Det er
påregnelig at man i et slikt tilfelle må kjøpe inn klær, kosmetikk mv. Flertallet er videre
av den oppfatning at det er påregnelig at passasjerer skal i selskap, og at det således
er nødvendig med klær som passer til dette. Flertallet kan ikke se at klagerne i dette
tilfelle har foretatt innkjøp ut over det som anses som nødvendig.

Mht. erstatning for direkte utgifter, har nemnda tidligere akseptert at erstatningen for klær
reduseres med inntil 50% dersom passasjeren beholder klærne. Nemnda har gjort unntak
for nødvendig undertøy mv. Tilsvarende må normalt gjelde for toalettartikler/sminke. Det
fremkommer av saken at klagerne har behold de innkjøpte klærne.

Flertallet anbefaler etter en samlet skjønnsmessig vurdering at Norwegian utbetaler
klagerne SEK 4 000. Beløpet kommer i tillegg til det beløp klagerne har fått utbetalt fra sitt
forsikringsselskap.

Nemndas mindretall, flyselskapenes representanter, er av den oppfatning at det ikke
er grunnlag for erstatning ut over det som allerede er utbetalt.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian betaler klagerne SEK 4 000.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS