Vedtak i Pakkereisenemnda

Sammendrag

Krav om refusjon av reisens pris grunnet tang og sjøgress langs stranden i Mexico

Dato
27.05.2020

Saksnummer
2020-00013

Tjenesteytere
TUI Norge AS

Klager har i det vesentlige anført

Klagen gjelder en pakkereise for fire personer med innkvartering i en junior suite med
to ekstrasenger, all inclusive, direkte bassengutgang, jacuzzi, luxury, markterrasse på
Royalton Riviera Cancun, Yucatan Coast Mexico perioden 25.06.2019 - 08.07.2019.
Totalpris 92 702 kroner.

Klager var ikke fornøyd med:
- Annet
- Ønskemål

Klager anfører at TUI har unnlatt å informere om problemet med ekstreme menger med
sjøgress/ "sargasso"Klager skriver at hun ikke var kjent med dette ved bestilling av reisen
og at informasjonen på nettsiden var så langt fra realiteten som mulig.

TUI solgte en reise der de ikke informerte om avgjørende og sentrale forhold på
reisestedet. Markedsføringen av stedet var totalt misvisende. Det var fremhevet kritthvite
strender og det turkise havet og ikke minst «alt du kan drømme om året rundt». Bildene
av stedet var akkurat slik som beskrevet – alt du kan drømme om året rundt. Som en
tilleggskommentar, så man nesten ikke legger merke til det fremgår det «sjøgress kan
forekomme, og da kan vannet bli grumsete».

Følgende forhold anføres:
At sjøgress «kan forekomme» - indikerer at det er unntaksvis slik. På stranden ved
Royalton Riviera Cancun har problemet med sjøgress/ sargasso og mengdene
av dette vært til stede i flere år. Ut fra det klager har lest seg opp på har det tilhørt
unntakene at stranden har vært uten sjøgress enn med. Dette fremgår av innlegg på
Facobook fra hotellet. Gjester som, har vært der er svært skuffet.

Klager har videre lest seg opp på sargasso problemet i Mexico, og det er et nasjonalt
problem som har en negativ innvirkning på turismen. Dette er informasjon TUI som så
stor aktør i markedet burde være klar over, og videreformidle til sine kunder. Det har TUI
ikke overholdt.

Vurdering:
Klager er ikke uenig i at det er en naturlig sjøgresset, men det tilsier ikke at TUI er
unndratt informasjonsplikt. Klager har vedlagt bilder av stranden, og som de viser er det
tale om enorme mengder sjøgress. Vannet i sjøen var også brunt, og det var nesten ikke
mennesker på stranden eller i vannet. Forholdene var slik som bildene viser gjennom
hele oppholdet.

Bassenget var på ingen måte en trøst. Det var som å bade i et varmt badekar, og ikke
noe for klager og hennes familie.

I henhold til lov om pakkereiser og pakkereise direktivet stilles det krav til den
informasjon reiseselskapet skal i sin markedsføring, og det gjøres gjeldende at TUI har
misligholdt dette.

Klager reiste til Mexico for å oppleve drømmen om det karibiske hav slik beskrevet fra
TUI med kritthvite strender året rundt, og ikke det som møtte dem. Det ble en særdeles
skuffende tur og klager ønsker å få reisen refundert.

Klager viser til TUI sin tilbakemelding i saken. Riviera Maya er spesielt utsatt for sjøgress,
og stedet der klagers hotell lå er svært utsatt. På andre steder i Cancun var det ikke
sjøgress i perioden klager ferierte i Mexico. Dette gjaldt f.eks. hotellsonen i Cancun.
Klager tok dette opp med TUI på plass og spurte om hun kunne få flytte til et av TUI sine
hoteller i Cancun, men det ble avslått.

Krav: Full refusjon.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte reisen til Mexico den 24. januar 2019 med avreise den 25. juni 2019. 

Ved kjøp av en pakkereise hos TUI Norge A/S gjeldende følgende vilkår: Avtalen omfatter
pakkereisen slik den fremgår ved bestilling og bekreftelse og reisebevis eller lignende
dokument, samt eventuelle tilleggsytelser som inkluderes i pakkereisen ifølge avtale
mellom partene. For øvrig omfatter avtalen også arrangørens eventuelle individuelle
betingelser. Videre er opplysninger arrangøren har gitt på sine nettsider, i kataloger,
brosjyrer e.l. en del av avtalen med mindre de må antas å være uten betydning for
kundens kjøp av den aktuelle pakkereise.

Den 25. februar 2019 kontaktet klager TUI per e-post, idet hun ville avbestille reisen
uten kostnader som følge av at markedsføringen av reisen til Mexico som, etter klagers
syn, ikke svarte til realiteten med hensyn til mulig forekomst av tang og sjøgress ved
hotellstranden. Samme dag svarte TUI klager tilbake og henviste til TUIs fakta felt under
presentasjonen av Cancun. TUI kunne ikke imøtekomme klagers krav om avbestilling
eller endring av reisen uten omkostninger eller tilby kompensasjon i form av gratis
oppgradering av rom eller utflukter på reisemålet slik klager foreslo.

Følgende tekst er presentert under Cancun, Fakta, Verdt å vite: «På grunn av
havstrømmer enkelte tider på året kan tang og sjøgress forekomme på strendene og
vannet kan oppfattes som grumsete.» Se https://www.tui.no/feriereiser/mexico/cancun/
fakta/

TUI anfører at sjøgress og tang ikke bare forekommer utenfor Hotel Royalton Riviera
Cancun, men langs hele Cancun kysten og strekningen som kalles Riviera Maya. Derfor
presenteres ovenstående tekst under alle TUIs ulike reisemål på Yucatan halvøya.

Det er umulig for TUI å forutsi hvilke områder som vil bli rammet av sjøgress og tang.
TUI har lagt ved et bilag som viser situasjonen fra februar 2020 – februar 2019. TUI
anfører at sjøgress og tang flytter seg fra uke til uke og måned til måned. TUI viser videre
til at dersom man sammenligner 15. februar 2020 med februar 2019 ses to helt ulike
situasjoner. Det vises tydelig at Cancun og Riviera Maya kysten har vært spesielt hardt
rammet i mai og juni måned 2019, mens det i andre perioder/måneder har vart meget
begrenset eller ikke noe sjøgress og tang. 

Hotel Royalton Riviera Cancun ligger mellom Moon Palace og Bahia Petempich. TUI
bemerker at øyene Cozumel og Isla Mujeres, som ligger utenfor kysten, i de fleste
perioder/måneder stort sett ikke har hatt noen som helst forekomst av sjøgress og tang,
noe som også gjelder den nordlige del av Cancun kysten som heller ikke har vært så
hardt rammet som den sydligere delen av kysten. 

Når strendene bærer preg av mye sjøgress og tang, gjør hotellene alt de kan for å rense
strendene for tang både tidlig morgen og kveld, blant annet med traktorer. Det grumsete
vannet som oppstår som følge av sjøgresset og tangen, er det vanskeligere for hotellene
å gjøre noe med, idet vindforhold, nedbør og havstrømmer er en medvirkende årsak. 

TUI har valgt å ta et generelt forbehold da det er umulig å forutsi i hvilke områder og
perioder sjøgresset og tangen langs strendene oppstår. TUI er ikke enig med klager i at
de ikke har opprettholdt sin informasjonsplikt.  

TUI har lagt ved «webcam fotos» fra forskjellige steder på kyststrekningen Cancun
fra datoer i løpet av klagers opphold på Hotel Royalton Riviera Cancun, samt datoer
rett etter denne perioden. Fotografiene er hentet fra «Red de Monitoreo del Sargazo
Cancun» (Sargasso Cancun Monitoring Network) på Facebook. TUI mener at disse
bildene tydelig viser at større mengder av sjøgress og tang ikke forekommer på alle
stedene langs kysten. 

Den 26. juni 2019, etter ankomst Mexico, kontaktet klager igjen TUI per e-post. Den
27. juni 2019 svarte TUI tilbake og henviste til tidligere korrespondanse og svar fra
TUI før avreise. Samtidig oppga TUI telefonnummeret til guideservice og bad klager ta
kontakt da klager befant seg på reisemålet. TUI har lagt ved beskrivelse av guideservicen
i perioden mai – november. TUIs høysesong i Mexico er i vinterhalvåret, noe som
er årsaken til at guideservicen er begrenset på sommeren. Det er følgelig ingen
skandinaviske guider fysisk til stede i Mexico på sommeren og de kan kun kontaktes per
telefon, sms eller via TUI-appen. 

TUI har vedlagt logg på sms korrespondansen med klager under oppholdet i Mexico.
Det fremgår, at TUIs guider har satt i gang en forespørsel om hotellflytting kort tid
etter at klager kontaktet guidene. Vanligvis er flytting forbundet med ganske høye
avbestillingskostnader til det opprinnelige bestilte hotellet og samtidig en vesentlig
merkostnad for å flytte til et annet hotell, noe klager ble informert om. TUI oppfordret
derfor klager til å kontakte hotellets resepsjon for om mulig få til en avtale til spesialpris,
dersom det var mulig å flytte til hotellkjedens andre hoteller i Cancun området. Det var
følgelig ikke snakk om at TUI ikke aksepterte at klager kunne flytte til et annet hotell som
klager anfører. Av sms korrespondansen og guidenes notater i loggen, kan det virke som
om klager ikke tok kontakt med hotellets resepsjon, og at TUIs guider forgjeves forsøkte
å følge opp dette.

Klager har under hele forløpet krevd full erstatning for reisen og henvist til
Pakkereisenemnda. TUI er ikke enig i, at reisen har vært helt uten verdi for klager og
hennes familie som følge av tang og sjøgress på stranden utenfor hotellet. De hadde
bestilt en junior suite med «pool access» og kunne gå direkte til/fra pool og inn i rommet.
Bestiller man denne romtypen, må man også sette pris på å bade i basseng. Hotellet har
totalt 10 basseng og en mengde aktiviteter og fasiliteter.

TUI kan ikke se at det foreligger en mangel som berettiger til kompensasjon og kan ikke
etterkomme klagers ønske om refusjon av reisens pris.

Det vises for øvrig til korrespondanse fra TUI Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres i
tråd med avtalen, jfr. pakkereiseloven § 25. Bestemmelsen spesifiserer ikke hva ansvaret
omfatter ut over å vise til avtalen, men innholdet utledes også av gitte opplysninger
i dokumentasjonen i markedsføringen. Arrangørens mangelsansvar omfatter avvik
hos arrangøren, men også feil og forsømmelser begått av dem arrangøren svarer for.
Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis § 27, § 28, § 31 og § 32.

Klagen gjelder en pakkereise for fire personer med innkvartering i en junior suite med
to ekstrasenger, all inclusive, direkte bassengutgang, jacuzzi, luxury, markterrasse på
Royalton Riviera Cancun, Yucatan Coast Mexico perioden 25.06.2019 - 08.07.2019.
Totalpris 92 702 kroner.

Klager har fremmet krav om full refusjon av reisens kostnader begrunnet i at det var
sjøgress på stranden og i havet i den perioden klager var på reise.

Det fremkommer av sakens dokumenter at klager allerede den 25. februar 2019
kontaktet TUI for å avbestille reisen uten kostnader som følge av at klager mente at TUI
ikke hadde markedsført reisen tilstrekkelig i forhold til forekomsten av sjøgress.  TUI
imøtekom ikke klagers krav om avbestilling eller endring av reisen uten omkostninger
eller tilby kompensasjon i form av gratis oppgradering av rom eller utflukter på
reisemålet slik klager foreslo.

Det fremkommer av TUI sine opplysninger om reisestedet og hotellet «På grunn av
havstrømmer enkelte tider på året kan tang og sjøgress forekomme på strendene og
vannet kan oppfattes som grumsete.» 

Slik nemnda ser der er forekomsten av sjøgress et problem langs hele Cancun kysten
og at mengden av sjøgress varierer med vindstrømmer. Dette er således et problem
over hele Yucatan halvøya og også utenfor Mexico. Det fremkommer videre av fremlagt
oversikt at omfanget av sjøgress endrer seg fortløpende på kort tid og dette er
bakgrunnen for at TUI har valgt å informere om forholdet på et generelt grunnlag. Det er
heller ikke mulig å forutsi hvor mye og hvilke områder som blir hardest rammet av dette
problemet til enhver tid. Det fremkommer for øvrig at når strendene har mye sjøgress
og tang, gjør hotellene det de kan for å rense strendene for tang både tidlig morgen
og kveld, blant annet med traktorer. Det grumsete vannet som oppstår som følge av
sjøgresset og tangen, er det vanskeligere for hotellene å gjøre noe med, idet vindforhold,
nedbør og havstrømmer er en medvirkende årsak. 
TUI har lagt ved «webcam fotos» fra forskjellige steder på kyststrekningen Cancun fra
datoer i løpet av klagers opphold på Hotel Royalton Riviera Cancun, samt datoer rett
etter denne perioden.  Bildene viser at sjøgress og tang også i den perioden klager var på
reisen varierte langs kysten. 

Nemnda har delt seg i et flertall og et mindretall.

Etter flertallets vurdering, lederen og reisebransjens representanter, har TUI i tilstrekkelig
grad informert om sjøgress. På bakgrunn av at dette varierer har TUI lagt seg på en
linje med en mer generell fremtoning, som nemndas flertall mener er innenfor sin
opplysningsplikt. Nemndas flertall bemerker for øvrig at klager hadde en junior suite
med «pool access» og kunne gå direkte til/fra pool og inn i rommet. I tillegg hadde
hotellet totalt 10 basseng og en mengde aktiviteter og fasiliteter utover bading. Basert
på dette utgjør forholdet ikke et avvik fra avtalen mellom partene og nemndas flertall
anbefaler derfor at klager ikke tilkjennes prisavslag.

Mindretallet, forbrukerrepresentantene, er av den oppfatning at problemet med sjøgress
på strendene rundt Mexico var såpass omfattende at det burde vært informert om
dette på en mye tydeligere måte. Det vises til at opplysningene om sjøgressproblemet
kun fremgår av selskapets generelle informasjon, og ikke under det enkelte hotellet.
Informasjonen om sjøgress er utformet slik at det fremstår som en unntakssituasjon selv
om fremlagt dokumentasjon viser at dette har vært et omfattende problem for turismen
i mange år. Etter mindretallets oppfatning var problemet med sjøgress en mangel
som klager har rett på prisavslag for, jf. pakkereiseloven § 31 og Alminnelige vilkår for
pakkereiser pkt. 8,2 bokstav c. Det vises i den anledning til at stedet var markedsført med
hvite strender, mens bildene viser store mengder med sjøgress. For klager innebar det
en stor skuffelse ikke å kunne bade i havet. Etter mindretallets mening bør klager gis et
prisavslag tilsvarende 25% av reisen. 

Vedtak

Pakkereisenemnda anbefaler at klager ikke gis medhold.

Vedtaket er fattet med den dissens som fremgår ovenfor.