Vedtak i Transportklagenemnda - Fly

Sammendrag

Krav om refusjon av skatter og avgifter på billett avbestilt på grunn av sykdom.

Dato
23.06.2017

Saksnummer
2016-00907

Tjenesteytere
Ryanair

Klager har i det vesentlige anført

Klager hadde bestilt tre billetter t/r Rygge - Palma de Mallorca for reise høsten 2016.
Klager måtte kanseller reisen grunnet sykdom. 

Klager krever refusjon av skatter og avgifter.

Tjenesteyterne har i det vesentlige anført
Klager kjøpte en lavpris billettype uten avgifter, det vises til fremlagt dokumentasjon.

Da klager fullførte bestillingen på flyselskapets nettsider krysset han av for å ha lest
regler og vilkår. Her kommer det frem at ingen av Ryanairs billetter er refunderbare. 

Da det ikke var inkludert noen skatter og avgifter i klagers billett kan Ryanair dessverre
ikke imøtekomme klagers krav.

Nemnda bemerker

Myndigheter og flyplasser pålegger flyselskapene å kreve inn skatter og avgifter per
reisende passasjer, men krever bare inn disse skattene og avgiftene fra flyselskapene
for passasjerer som faktisk velger å reise. EU-forordning 1008 / 2008 artikkel 23 nr 1
stiller krav om at passasjeren / forbrukeren skal få oppgitt endelig pris, og blant annet få
særskilt oppgitt offentlige skatter, avgifter og lufthavnavgifter.  

Det følger av fast nemndspraksis at passasjerer som ikke benytter seg av sin planlagte
reise, har rett til å få refundert skatter og avgifter som de er blitt avkrevd, eventuelt etter
fradrag for et gebyr for arbeidet med refusjonskravet, jf eksempelvis FLYKN-2012-347
som også gjaldt Ryanair. 

Ryanair har fremlagt dokumentasjon for at selskapet ikke har krevd inn skatter og
avgifter fra klageren på utreisen. Det ligger ikke til nemndas mandat å ta stilling til om
selskapet har latt være å kreve inn skatter og avgifter med rette eller urette. Siden det
ikke er krevd inn skatter og avgifter, er det imidlertid ingen skatter og avgifter som
klageren kan kreve å få refundert.

Det er derimot ikke fremlagt dokumentasjon for at det ikke er krevd inn skatter og
avgifter for returreisen. Nemnda anbefaler at Ryanair refunderer skattene og avgiftene
på denne.

Vedtak

Transportklagenemnda - fly anbefaler at Ryanair refunderer skatter og avgifter på
flybillettprisen for returreisen.