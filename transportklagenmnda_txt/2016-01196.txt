Vedtak i Transportklagenemnda - Fly

Sammendrag

Krav om refusjon og erstatning som følge av nektet
bagasje. Klager ble nektet å sende sitt kattebur.

Dato
12.10.2017

Saksnummer
2016-01196

Tjenesteytere
Norwegian

Klager har i det vesentlige anført

Klager skulle reise fra Vilnius (VNO) til Oslo Lufthavn (OSL) med Norwegians flyvning
DY1083 21. juli 2016 kl. 10.40. Klager skulle ha med seg katten sin i flyets lasterom, og
møtte opp på flyplassen med katten i bur. 

På flyplassen i Vilnius ble klager nektet å sjekke inn katteburet uten skruer i buret. Klager
diskuterte Norwegians reglement for transport av husdyr med selskapets agent på
flyplassen, men måtte til slutt sende sin bror ut for å kjøpe inn de nevnte skruene. 

Klager krever erstatning for drivstoffutgifter og erstatning for tort og svie. Videre krever
klager at alle passasjerer må få riktig informasjon om selskapets regler vedrørende
transport av husdyr og at disse reglene er like på alle flyplasser. Klager krever dessuten
at Norwegians kundeservice må svare norske klagere på norsk.

Tjenesteyterne har i det vesentlige anført
Klager er misfornøyd med at buret, slik det ble presentert ved innsjekking, ikke ble
godkjent på reise med Norwegians flyvning DY1083 fra Vilnius til Oslo 21. juli 2016.
Norwegians representanter vurderte buret ved innsjekking, og konkluderte med at det
ikke var i henhold til selskapets reglement. 

Klager påpeker at buret har vært benyttet på tidligere reiser. Dette er imidlertid
irrelevant, da det er passasjeren som er ansvarlig for at reglene følges til enhver
tid. Norwegian viser til klagers vedlagte bilde og påpeker at det ikke er forsvarlig å
transportere et kattebur i lasterommet uten skruene på plass. 

Det følger av Norwegians regler og vilkår at buret skal være sikret. Selskapet er ansvarlig
for å sørge for at dyret blir transportert på en forsvarlig måte, og det er opp selskapets
agenter på flyplassen å vurdere om buret er forsvarlig i henhold til IATAs retningslinjer.
Kravene til bur for transport av dyr er til for dyrenes egen sikkerhet og komfort. I dette
tilfellet ble det vurdert at buret ikke var forsvarlig til å ivareta kattens sikkerhet. 

Norwegian avviser på ovennevnte bakgrunn klagers krav om refusjon eller erstatning for
tort og svie.

Nemnda bemerker

Det fremgår av Norwegians reisevilkår at dersom man reiser med dyr må man sørge for
at "buret er sikret og oppfyller kravene for å være med på flyet". Buret må være i god
stand. Det fremgår videre av vilkårene at buret må være innenfor en viss størrelse, og at
døren til buret må festes med strips eller buntebånd.

Så vidt nemnda forstår, var buret i to deler. Personalet på flyplassen krevde at klager
måtte feste buret med skruer rundt hele buret før det kunne sendes med flyet.

Nemnda kan ikke se at det er relevant at klager angivelig tidligere har reist med buret
på Norwegian-flyvninger uten at det da ble krevd at buret ble festet med skruer. Det
er flyselskapets ansvar at kjæledyr reiser forsvarlig, noe som også generelt er til både
dyrenes og passasjerenes beste. Å reise med et bur i to deler, der bare døren er festet
med strips, er etter nemndas syn uforsvarlig. Det var riktig av Norwegians personale
å kreve ytterligere sikring av buret før det ble tillatt innsjekket. Klager må selv bære
utgiftene til forsvarlig sikring.

Vedtak

Transportklagenemnda - fly anbefaler ikke at klager gis medhold.