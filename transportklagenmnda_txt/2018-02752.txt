Vedtak i Transportklagenemnda - Fly

Sammendrag

Krav om standardkompensasjon grunnet forsinkelse.

Dato
15.08.2019

Saksnummer
2018-02752

Tjenesteytere
British Airways

Klager har i det vesentlige anført

Klager skulle reise fra Oslo til Brussel via London med British Airways` rute BA763 den
10. desember 2017. Flyet fra Oslo (BA763) ble forsinket. Da flyet landet i London, fikk
passasjerene ikke forlate flyet før etter fire timer. Klager rakk ikke sin videreforbindelse til
Brussel. Klager ankom sin endelige destinasjon med en forsinkelse på over 24 timer. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
BA763 fra Oslo til London ble forsinket. Klagers videreforbindelse BA404 fra London til
Brussel ble kansellert på grunn av værforhold. Klager ville således ikke kommet videre fra
London uavhengig av forsinkelsen på den første flyvningen.

Klager ble ombooket til BA402 den 12. desember. Klager valgte å avbryte reisen, og
fikk refusjon for den kansellerte delen av billetten. Ettersom både forsinkelsen og
kanselleringen skyldes ekstreme værforhold på Heathrow, plikter ikke British Airways å
betale standardkompensasjon jf. EU-forordning 261/2004.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet British Airways har godtgjort at verken kanselleringen
eller de ekstraordinære omstendighetene kunne vært unngått selv om alle rimelige
tiltak var truffet. Dokumentasjonen viser at klagers flygning ble kansellert som
følge av snøvær, regn og glatte rullebaner. Kanselleringen gir således ikke rett til
standarderstatning etter EU-forordningen.

Vedtak

Transportklagenemnda - fly anbefaler ikke at klager gis medhold.