Vedtak i Transportklagenemnda
- Kollektivreiser

Sammendrag

Kunne ikke vise billett

Dato
18.01.2019

Saksnummer
2018-04149

Tjenesteytere
Ruter

Klager har i det vesentlige anført

Klager ble ilagt gebyr fordi han ikke hadde gyldig billett.

Klager viser til at han forsøkte å kjøpe billett, men han fikk ikke mobil data til å fungere.
Han forsøkte å forklare dette til kontrolløren, som selv forsøkte å kjøpe billett, men det
var ikke mulig pga. mobilens nettverk. Klager mener at han ikke kan holdes ansvarlig for
at nettverket på mobilen ikke fungerte, og ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på buss 37 den 9. november 2018 fordi han ikke hadde noen gyldig
billett. 

Ved bruk av RuterBillett appen må billetten være kjøpt før en går om bord i bussen. Det
finnes ikke spor av forsøk på kjøp på datoen for kontroll i appen som oppgis. Å sørge
for nettdekning er kundens ansvar. Dersom man ikke får kjøpt billett må man kjøpe hos
føreren. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på busslinje 37 den 9. november 2018 ilagt gebyr som følge av at
han ikke kunne vise billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontroll ikke vise gyldig billett og vilkårene for å ilegge gebyr var
dermed til stede.

Nemnda bemerker at det er klagers ansvar å sørge for at mobiltelefonen har dekning og
kan fungere. Billett skal kjøpes før ombordstigning slik at billett eventuelt kan kjøpes på
annen måte dersom mobilen ikke fungerer. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.