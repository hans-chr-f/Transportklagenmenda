Vedtak i Pakkereisenemnda

Sammendrag

Krav om refusjon av nye flybilletter grunnet seteplassering på rutefly.

Dato
31.08.2023

Saksnummer
2022-02209

Tjenesteytere
TUI Norge AS

Klager har i det vesentlige anført

Klagen gjelder en pakkereise med rutefly med KLM for to voksen og to barn på 6 og 11 år
fra Trondheim - Amsterdam - Cancun med innkvartering på Hotel Ocean Riviera Paradise,
Playa del Carmen, Mexico i perioden 07.07.2022 - 14.07.2022. Totalpris 78 957 kroner.

Klager skriver at de dagen før hjemreise fikk melding fra KLM om at strekningen New
York - Amsterdam med KLM var kansellert. KLM booket klager og familien om til en reise
samme dag som opprinnelig hjemreisedag den 14.07.2022, men med Delta Airlines fra
Cancun - Atlanta - Amsterdam og fra Amsterdam - Trondheim med KLM.

Klager forsøkte derfor å kontakte KLM, men de klarte ikke å finne nye billetter hvor to
av familien kunne sitte i nærheten av hverandre, kun spredt ut over i flyet. De to voksne
reiste med to barn, den yngste på 6 år. Klager skriver at deres barn på 6 år ikke kunne
sitte alene så lenge, der et av strekkene er på 8 - 9 timer. KLM kunne ikke hjelpe klager
med å endre seteplasseringen og kunne heller ikke garantere at det var mulig å gjøre
dette om bord.

Klager kontaktet dermed Delta for å undersøke mulighetene de hadde. Delta klarte
heller ikke å få til en ombooking der de unngikk at 6-åringen satt alene. Klager har
anført at det var utfordrende å prøve å kommunisere med KLM og Delta fra et sted med
mangelfull WIFI og chat som tilbudt kommunikasjonsform, særlig når det kunne gå 15
- 30 minutter mellom hver respons. På tampen av dagen endte de dermed opp med å
måtte kjøpe nye billetter i en annen klasse for å unngå at barna ble sittende alene. 

Klager skriver at verken KLM eller Delta kunne fortelle klager at barna skulle slippe å sitte
alene, i det minste på «intercotinental flight», uten minimum en av foreldrene. Begge
flyselskapene var tydelige på at det ikke kunne garanteres, kun at det noen ganger kunne
gå på grunn av velvilje fra besetningen om bord. Klager skriver at de hele tiden har vært
tydelige på at det er akkurat dette de var opptatt av.

Ved gaten i Atlanta trodde flyselskapet at klager hadde turistklassebilletter og klager
ble først ble avvist i forhold til å endre seteplasseringen. Da innsjekkingspersonalet
oppfattet at klager hadde kjøpt billetter i en dyrere klasse, fikk klager en helt annen
imøtekommenhet og gjorde det mulig å endre fra 3 + 1 til 2 + 2 slik de nye billettene var
satt opp.

Ved den første ombookingen, som KLM utførte, mener klager at det ikke er relevant å
trekke frem «Unaccompanied Minor Program» hos Delta som et reelt alternativ. Delta la
ikke dette på bordet i klagers dialog med selskapet. Klager minner om den situasjon de
sto i; store problemer med kommunikasjonen med de tre aktørene TUI, KLM og Delta.
TUI klarte klager ikke å oppnå meningsfull kontakt med. Videre, på en strand med dårlig
WIFI, ble det krevende da klager ble sendt til meksikanske hjemmesider, for eksempelvis
Delta. Skiller man til engelsk språk antas det at man har tenkt å reise ut fra USA. Med
disse elementer for øye ble det ikke lett å navigere og finne relevant informasjon. Dårlig
WIFI medførte bruk av «roaming», 1 500 kroner ble derfor ekstraordinært trukket av
arbeidsgiver for datatrafikk i Mexico, i tillegg til tap av siste feriedag som ble brukt til å
håndtere fly kansellering, vanskelig og tidvis umulig dialog med parter, og ikke minst et
særdeles høyt stressnivå og ubehag i forhold til hvordan dette ville gå.

Klager skriver at de brukte over 6 timer på å forsøke å løse saken direkte med
flyselskapene KLM og Delta slik TUI anbefaler. Den eneste responsen de fikk etter at
de kontaktet TUI var en automatisk melding om mottatt forespørsel. Etter 1 time og
15 minutter skriver klager at de fortsatt ikke kunne vite om noen faktisk hadde lest
meldingen eller om de for eksempel stod i kø hos en saksbehandler hos TUI. Klager
mener at når TUI skriver at de er tilgjengelig 24 timer i døgnet med rask respons, mener
klager at han burde ha fått et raskere svar.

Klagers krav oppført i klageskjemaet til Pakkereisenemnda: 
Refundert ekstrakostnaden for nye flybilletter: 8 827.68 USD, «Trip protection» 563 USD,
samt kompensasjon tilsvarende 1 feriedag per voksen, totalt 2 feriedager, da hele dagen
gikk med til problemløsing.

Det vises for øvrig til korrespondanse fra klager.

Tjenesteyterne har i det vesentlige anført
TUI erkjenner at det var svært uheldig for familien at de ikke fikk det tildelt seter samlet
om bord da det opprinnelige flyet ble kansellert, men at det er ytterst sjelden at barn
plasseres alene eller at innsjekkingspersonalet eller kabinpersonalet ikke finner en
løsning.

TUI har kontaktet KLM, men at KLM dessverre ikke har satt seg inn i det konkrete
problemet.

Da KLM endret klagers reise dagen før hjemreisen til en annen flyvning og en annen
rute med Delta Airlines via Atlanta i stedet for KLM via New York, hadde de andre
passasjerene om bord på denne flyvningen allerede fått tildelt sine seter. Dette betød
at det ikke umiddelbart var hele seterader ledige, kun enkelte seter spredd i flyet i den
klasse klageren hadde bestilt. TUI skriver at innsjekkingspersonalet alltid vil flytte rundt
på passasjerene i en slik situasjon, slik at minst ett barn og en voksen sitter sammen.
Alternativt vil kabinpersonalet sørge for sitteplasser samlet for familien ved å flytte noen
av passasjerene om bord hvis ikke innsjekkingspersonalet allerede har funnet en løsning.
TUI mener derfor at klager ikke hadde rett til å kjøpe helt nye flybilletter. 

Når det gjelder pakkereiser med rutefly, har TUI dessverre ingen direkte innflytelse på
endringene ruteflyselskapene gjør, da det er ruteflyselskapene selv som tildeler plassene
om bord. Derfor skriver TUI på TUI-billetten at dersom det blir endringer i forhold til
planlagte flytider, må kunden ta kontakt med flyselskapet direkte. Kl. 20:00 skrev klager
en melding til TUI om at deres fly fra New York til Amsterdam var kansellert. Klager
fikk et autosvar om at TUI hadde mottatt meldingen og at de ville svare klager så snart
de kunne. Kl. 21:01 skriver TUI: "Hei, og takk for at du kontakter TUIs kundeservice.
Vi beklager sent svar, men vi har mottatt meldingen din og lover å svare så raskt
som mulig."  Kl. 21:13 skrev klager til TUIs kundeservice at de hadde kjøpt helt nye
flybilletter. Det gikk kun 1 time og 13 minutter etter klager første henvendelse til TUI
før klager selv kjøpte helt nye flybilletter. TUI mener at de ikke fikk en reell mulighet
til å undersøke saken og svare på klager i løpet av 1 time og 13 minutter. TUI må alltid
kontakte flyselskapet når det gjelder endringer så nærme avgang når det gjelder rutefly. 

TUI fastholder at de ikke forstår at klager fant det nødvendig å kjøpe helt nye flybilletter
for totalt 8 827,68 USD fordi de ikke kunne sitte sammen som familie eller minst 1
voksen og 1 barn sammen om bord på flyet hjem fra Cancun. Barn under 12 år vil
sjelden bli sittende alene uten minst en av foreldrene.

TUI kan ikke se at det foreligger grunnlag for å dekke klagers merutgifter til nye
flybilletter til ca. 60 000 kroner. 

Det vises for øvrig til korrespondanse fra TUI Norge AS.

Nemnda bemerker

Klagen gjelder en pakkereise med rutefly med KLM for to voksen og to barn på 6 og 11 år
fra Trondheim - Amsterdam - Cancun med innkvartering på Hotel Ocean Riviera Paradise,
Playa del Carmen, Mexico i perioden 07.07.2022 - 14.07.2022. Totalpris 78 957 kroner.

Klager skriver at de dagen før hjemreise fikk melding fra KLM om at strekningen New
York - Amsterdam med KLM var kansellert. KLM booket klager og familien om til en reise
samme dag som opprinnelig hjemreisedag den 14.07.2022, men med Delta Airlines fra
Cancun - Atlanta - Amsterdam og fra Amsterdam - Trondheim med KLM.

KLM booket ikke barna sammen med en voksen. Klager forsøkte å oppnå kontakt
med både KLM og TUI uten at han fikk garantert seteplassering for barna sammen
med en voksen. Klager bestilte derfor nye billetter til familien. Klager krever refundert
ekstrakostnaden for nye flybilletter som påløp til 8 827.68 USD, «Trip protection» 563
USD, samt kompensasjon tilsvarende 1 feriedag per voksen, totalt 2 feriedager, da hele
dagen gikk med til problemløsing.

Klager fikk et autosvar om at TUI hadde mottatt meldingen og at de ville svare klager så
snart de kunne. Kl. 21:01 skrev TUI: "Hei, og takk for at du kontakter TUIs kundeservice.
Vi beklager sent svar, men vi har mottatt meldingen din og lover å svare så raskt som
mulig."  Kl. 21:13 skrev klager til TUIs kundeservice at de hadde kjøpt helt nye flybilletter.

Nemnda finner ikke grunnlag for å kritisere TUI sin opprinnelige håndtering av klagers
henvendelse i saken. Spørsmålet saken reiser er om klager har fått tilbud om en
alternativ reise av tilsvarende karakter etter pakkereiseloven § 28. Etter nemndas mening
har klager fått det og ville fått ordnet seteplassering enten ved innsjekking eller om
bord på flyet. Når klager selv besluttet å bestille andre flybilletter, må han selv bære
kostnadene for det. Nemnda har i vurderingen vektlagt at klager ikke har sannsynliggjort
at de hadde setereservasjoner ved siden av hverandre. Pakkereisenemnda anbefaler at
klager ikke gis medhold.

Vedtak

Pakkereisenemnda anbefaler at klager ikke gis medhold.