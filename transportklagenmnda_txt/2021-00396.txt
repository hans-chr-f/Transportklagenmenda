Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.10.2021

Saksnummer
2021-00396

Tjenesteytere
SAS

Klager har i det vesentlige anført

Klager skulle reise fra Tromsø via Oslo til Dusseldorf den 25. oktober 2020 med SAS. Den
12. oktober mottok klager en e-post fra SAS hvor de på grunn av covid-19 pandemien må
endre klagers flyvning. Det nye alternativet passet ikke klager og han valgte da å booke
om billetten til flyvning neste år. 

Klager krever standarderstatning på 400 euro i henhold til EU-forordning 261/2004 da
han fikk beskjed fra SAS mindre enn 14 dager før avreise.

Tjenesteyterne har i det vesentlige anført
SAS har anført at klager krevd refusjon av reisen fra Tromsø via Oslo til Dusseldorf som
skulle ha funnet sted den 25. oktober 2020. 

Flyet fra Oslo til Dusseldorf ble kansellert den 12. oktober 2020. SAS viser til vedlegg hvor
billetten skal ha blitt refundert den 19. februar 2021. 

SAS motsetter seg klagers krav om standarderstatning og viser til vedlegg hvor det
fremgår at flyvningen fra Tromsø til Oslo gikk som normalt, mens flyvningen fra Oslo til
Dusseldorf ble kansellert. Flyvningen ble kansellert grunnet pandemien og må ansees
som en ekstraordinær omstendighet i henhold til forskriften.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke vært unngått selv om
alle rimelige tiltak var truffet, jf. EU-forordning 261/2004 artikkel 5 og 7. Regelen gjelder
ikke dersom passasjeren har fått informasjon om endringen minst to uker før planlagt
avgangstid. I dette tilfellet fikk klager beskjed om kanselleringen den 12. oktober, mindre
enn to uker før avgang.

I dette tilfellet har nemnda delt seg i et flertall og et mindretall. 

Flertallet, lederen og forbrukerrepresentantene, mener nemnda at flyselskapet ikke i
tilstrekkelig grad har godtgjort at kanselleringen skyldtes ekstraordinære omstendigheter
i forordningens forstand, som ikke kunne vært unngått selv om alle rimelige tiltak var
truffet. Nemnda mener at den dokumentasjon som er fremlagt er for generell ved at det
henvises til reiserestriksjoner og nedgang i etterspørsel. Kanselleringen er ikke knyttet
konkret opp mot klagers flyvning. Det er ikke dokumentert at akkurat denne flyvningen
ble kansellert grunnet covid-19. 

Mindretallet, bransjerepresentantene, finner det sannsynliggjort at kanselleringen
skyldtes covid-19. Mindretallet har lagt vekt på den dokumentasjonen som SAS
har fremlagt, samt tidspunktet for den kansellerte flyvningen. Teoretisk sett kunne
flyselskapene  likevel operert med normalt antall flyvninger, nesten uten passasjerer, og
således unngått kansellering. Etter mindretallets syn ville imidlertid et slikt krav ikke vært
rimelig, og dermed ikke harmonere med at flyselskapene kun pålegges å treffe "rimelige
tiltak".

I tråd med flertallets syn anbefaler nemnda at klager får medhold i sitt krav om
standarderstatning.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd refusjon,
standardkompensasjon eller erstatning.

Vedtaket er fattet med den dissens som fremgår over

Vedtak

Transportklagenemnda anbefaler at SAS utbetaler standarderstatning med 400 euro.