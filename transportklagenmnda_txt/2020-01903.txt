Vedtak i Pakkereisenemnda

Sammendrag

Refusjon av valutatillegg.

Dato
17.09.2020

Saksnummer
2020-01903

Tjenesteytere
EF Education First AS

Klager har i det vesentlige anført

Klager bestilte språkskole Costa Rica for en person i perioden 06.01.2020 - 05.06.2020.
Totalpris 112 152 kroner.

Klager har oppført reisens hjemreisedato til 27.03.2020.

Klager anfører at EF, uten varsel, la til et valutatillegg på 8 552,25 kroner før klagers
avreise.

Klagers krav: Refusjon av hele valutatillegget på 8 552,25 kroner.

Det vises for øvrig til korrespondanse fra klager.

Tjenesteyterne har i det vesentlige anført
EF anfører at valutatillegget ble varslet studenten ved flere anledninger, både gjennom
kommunikasjon og opplysninger på faktura tilsendt allerede 29.11.2019, samt ytterligere
fakturaer. I tillegg har klager fått 22 620 kroner i rabatt for sitt opphold i Costa Rica.

Klager har foretatt en bindende bestilling hos EF. Av vedleggene klager har lagt inn
på saken vises det til generelle betingelser hvor klager kan se dato for prissetting og
andre betingelser ved påmelding av EF Et Studieår i Utlandet. På fakturaen fremgår
følgende: "Dette dokumentet er utstedt i tillegg til de Generelle Betingelser som finnes
i brosjyren eller som du har fått tilsendt separat. Dersom det oppstår endringer av
valutakurser mellom NOK og den lokale destinasjonens valuta, kan det forekomme
endringer av kursprisen i overensstemmelse med den norske lovgivningen og EFs
Generelle Betingelser".

EF Education First AS kan ikke se at det foreligger grunnlag for refusjon av valutatillegget.

Det vises for øvrig til korrespondanse fra EF Education First AS.

Nemnda bemerker

Saken gjelder språkskole Costa Rica for en person i perioden 06.01.2020 - 05.06.2020.
Totalpris 112 152 kroner.

Etter nemndas vurdering omfattes ikke studiereise av pakkelovens bestemmelser jf.
pakkereiseloven § 5 bokstav b. Det fremgår av Prop 54 L at det med bosetting omfatter
"innkvartering som skjer «med tanke på bosetting», altså langvarig innkvartering.
Hva som anses som «langvarig» er ikke presisert. En retningslinje vil være om
innkvarteringen, for eksempel ved et språkkurs, går utover lengden på hva som kan
anses som en «normal» ferie, jf. kommisjonen i ekspertgruppemøte. Innkvartering i
forbindelse med langvarige språkkurs bør derfor ikke anses som reisetjeneste, i henhold
til fortalen. 

Når det her er snakk om studieopphold over en lengre periode som ikke har ferie som
hovedformål, kommer ikke pakkereiselovens bestemmelser til anvendelse på forholdet.

Saken skal da avvises.

Vedtak

Pakkereisenemnda avviser saken.