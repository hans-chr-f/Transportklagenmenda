Vedtak i Transportklagenemnda - Fly

Sammendrag

Krav om refusjon av differanse mellom opprinnelige og nye billetter.

Dato
09.07.2013

Saksnummer
077/13F

Tjenesteyter
Ariana Travels & Cargo

Krav om refusjon av differanse mellom opprinnelige og nye billetter.

Klager har i det vesentlige anført:

Klager bestilte i september 2012 en reise t/r Oslo - Islamabad som skulle finne sted i januar
2013. Da klager ankom flyplassen avreisedagen fikk han beskjed om at billettene ikke var
utstedt av reisebyrået. Klager endte opp med å kjøpe nye billetter for kroner 14 900. Klager
har i ettertid kun fått refundert kroner 11 100.

Klager krever refundert utestående beløp, kroner 3 800, samt kroner 2 000 i tort og svie.

Ariana Travels & Cargo har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Ariana Travels & Cargo ved nemndas brev av 11. februar 2013 med frist til
25. mars 2013 for eventuelle bemerkninger. I brevet opplyses det bl.a. at nemnda vil legge
passasjerens opplysninger til grunn dersom disse ikke imøtegås av selskapet. Det blir også
opplyst at saken vil bli forelagt nemnda selv om selskapet ikke avgir uttalelse.

Ariana Travels & Cargo har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger på bakgrunn av de foreliggende opplysninger til grunn at Ariana Travels &
Cargo ved en feil ikke hadde utstedt billetter som avtalt. Dette førte til at klager måtte kjøpe
nye billetter, og han ble påført en merutgift på 3 800 kroner. Ariana Travels & Cargo må bære
ansvaret for at billettene ikke er utstedt. Feilen førte til ekstrautgiften, og selskapet plikter
etter nemndas vurdering å erstatte klagers økonomiske tap. Gjeldende regler gir ikke rett til
erstatning for den ulempen som er påført.

Vedtak:

Transportklagenemnda - fly anbefaler at Ariana Travels & Cargo utbetaler en erstatning på 3
800 kroner.

Vedtaket var enstemmig.