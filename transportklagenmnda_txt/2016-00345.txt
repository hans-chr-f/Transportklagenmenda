Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00345

Tjenesteytere
Widerøe

Klager har i det vesentlige anført

Klager skulle reist fra Værnes til Torp den 5. februar 2016 kl. 20:15. 

Grunnet akutt syk pilot ble flyvningen kansellert, og klager ble først oppmerksom på
dette etter å ha gått gjennom sikkerhetskontrollen.
Klager ble ikke informert om kanselleringen, eller sine rettigheter. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Widerøe har ikke avgitt uttalelse til nemnda eller til klager.

Nemnda bemerker

Nemnda legger til grunn at klagerens fly fra Værnes til Torp 05.02.2016 kl 2015 ble
kansellert på grunn av at flygeren ble akutt syk. Klageren krever nå standarderstatning
med 250 euro. 

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår imidlertid
fra tid til annen. Flyselskapet må derfor være forberedt på og ha en beredskapsplan for
håndtering av påregnelig sykdom. Nemnda forutsetter at selskapene innretter seg slik at
de kan håndtere sykdom på kort tid. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret. 

Flyselskapet Widerøe har verken gitt opplysninger for å underbygge at flygningen ble
kansellert på grunn av en ekstraordinær omstendighet eller at kanselleringen ikke kunne
vært unngått selv om alle rimelige tiltak hadde vært truffet. 

Kanselleringen gir da etter nemndas syn klageren rett til en standarderstatning på 250
euro. Nemnda anbefaler at Widerøe utbetaler slik erstatning.

Vedtak

Transportklagenemnda - fly anbefaler at flyselskapet Widerøe utbetaler
standarderstatning til klageren med 250 euro.