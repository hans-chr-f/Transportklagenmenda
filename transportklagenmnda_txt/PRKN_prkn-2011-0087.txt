Vedtak i Pakkereisenemnda

Sammendrag

Reise til Portugal, 5. - 12. Juni 2011. Krav om prisavslag grunnet annet hotell enn bestilt.

Dato
26.09.2011

Saksnummer
87/11

Tjenesteyter
Jomfrureiser AS

Sakens dokumenter ble lagt frem.

Klager: X

Turarrangør: Jomfrureiser AS

Antall reisende: 2

Reisens pris: 25.800

Saken gjelder:

Reise til Portugal, 5. - 12. Juni 2011. Krav om prisavslag grunnet annet hotell enn bestilt.

Klagerne har i det vesentlige anført:

Det fremkom av produktbeskrivelsen på Jomfrureisers hjemmeside at man skulle bo på hotell
Santa Eulalia. Hotellet ble fremhold som spesielt flott og nytt.

Klagerne ble innkvartert på et annet hotell. Dette fremstod som svært slitt, gammelt og avvek
sterkt fra produktbeskrivelsen av hotell Santa Eulalia.

Klagerne krever 50 % prisavslag.

Det vises for øvrig til klagers brev.

Jomfrureiser har i det vesentlige anført:

Jomfrureiser kom ikke til enighet med hotell Santa Eulalia om vilkårene for videre samarbeid.
Jomfrureiser valgte derfor å avslutte samarbeidet med hotellet.

Gjestene ble i stedet innkvartert på et annet femstjerners hotell. Jomfrureiser er av den
oppfatning at dette er et tilsvarende tilbud. Jomfrureiser betalte betraktelig mer for dette
hotellet.

Jomfrureiser avviser klagernes krav.

Det vises for øvrig til Jomfrureisers brev.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog mv., jf. alminnelige vilkår for pakkereiser pkt. 2.

Det var et avvik fra det avtalte, en mangel ved reisen, at klagerne ikke ble innkvartert på
hotell Santa Eulalia. Mangler gir grunnlag for et forholdsmessig prisavslag med mindre de
avhjelpes innen rimelig tid og uten vesentlige ulemper for de reisende, jf. pakkereiseloven
§ 6-2. Mangelen ble i dette tilfellet søkt avhjulpet ved innkvartering i et annet femstjerners
hotell. Klagerne har i e-post til Jomfrureiser av 17. januar 2011 beskrevet den forskjell de
opplever mellom hotellene.

Jomfrureiser har ikke kommentert denne konkret beskrivelse ut over at de mener at det
benyttede hotell er et godt alternativ. Hotellene har samme offisielle standard.

Nemnda finner på bakgrunn av de foreliggende opplysninger ikke sannsynliggjort at
mangelen ble avhjulpet på en tilfredsstillende måte. I mangel av konkrete opplysninger
om det benyttede hotell fra Jomfrureiser, legger nemnda klagers beskrivelse av hotellet til
grunn. Hotellet synes å ha markerte avvik fra det avtalte. Nemnda anbefaler etter en samlet
vurdering at klagerne gis et prisavslag på 7.500 kroner.

Vedtak:

Reklamasjonsnemnda for pakkereiser anbefaler at klagerne gis et prisavslag på  7.500 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Lund Eriksen, Star Tour AS