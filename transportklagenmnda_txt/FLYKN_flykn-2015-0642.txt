Vedtak i Transportklagenemnda - Fly

Sammendrag

Krav om erstatning grunnet kansellering.

Dato
04.03.2016

Saksnummer
0642/15F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Oslo til Ålesund den 8. mars 2015 kl. 21:00 med DY418. Avgangen ble
kansellert grunnet streik.

Det ble satt opp buss på strekningen med avgang kl. 18:00. Klager kom med fly fra Barcelona
på separat bestilling, og landet ikke på Gardermoen før kl. 19:45. Bussen var da gått.

Klager ble fortalt at han kunne kjøpe nye billetter med annet selskap og deretter sende
regningen til Norwegian.

Klager krever refusjon av nye billetter med SAS, kroner 3&nbsp;898.

Det vises for øvrig til klagers brev.

Norwegian har i det vesentlige anført:

DY418 ble kansellert som følge av pilotstreik. Det vises til fremlagt dokumentasjon. Hendelsen
var ekstraordinær og utenfor Norwegians kontroll.

Det ble satt opp buss på strekningen. Klager valgte å ikke benytte seg av buss. Hans
ubenyttede flybillett er refundert.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian har av godvilje refundert 50 % av differansen mellom opprinnelige og nye billetter,
men kan ikke imøtekomme klagers krav utover dette.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand.

I dette tilfellet skyldtes kanselleringen pilotstreik. Flertallet er av den oppfatning at en slik
streik faller utenfor det som må anses som en del av selskapets ordinære drift. Flertallet er
videre av den oppfatning at kanselleringen ikke kunne vært unngått selv om alle rimelige tiltak
var truffet.

Etter flertallets vurdering gir således kanselleringen ikke rett til standarderstatning etter EU-
forordningen.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

En samlet nemnd bemerker videre:

Ved kansellering har passasjerene valget mellom refusjon av hele billettprisen og omruting
snarest mulig på tilsvarende transportvilkår.

Norwegian tilbød omruting med buss. Bussen hadde avgang om lag to timer før flyet skulle ha
lettet. Klagerne kunne ikke benytte tilbudet da de var på vei fra Barcelona med fly da bussen
gikk.

Klager har opplyst at de henvendte seg til Norwegian etter landing, og at de der fikk beskjed
om å kjøpe billetter med SAS. Sett hen til at bussen var gått og at Norwegian neppe kunne
tilbudt annen omruting denne dagen, finner nemnda det sannsynlig at klager fikk denne
informasjonen. Løsningen antas videre å ha vært rimeligere for Norwegian enn om de skulle
ha omrutet klagerne neste dag. Omruting neste dag ville ha nødvendiggjort utgifter til hotell,
mat og forfriskninger.

Nemnda anbefaler at Norwegian erstatter klagers merutgifter til billetter med SAS. Til fradrag
går eventuell tidligere utbetaling.

Nemnda traff etter dette slikt

Vedtak:

Transportklagenemnda-fly anbefaler at Norwegian erstatter klagers merutgifter til billetter
med SAS. Til fradrag kommer eventuell tidligere utbetaling.