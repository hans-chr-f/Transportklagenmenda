Vedtak i Transportklagenemnda - Fly

Sammendrag

Krav om refusjon av innbetalt avgift for spesialbagasje
da bagasjen ble forsinket til destinasjonen.

Dato
16.05.2017

Saksnummer
2016-01197

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1954 fra Oslo lufthavn (OSL) til Pula (PUY)
2. juli 2016. Klager betalte kroner 700 for å reise med spesialbagasje, nærmere bestemt
en fiskestang for fluefiske. 

Klager hadde planlagt, bestilt og betalt for fluefiske 4. juli. Bagasjen ble forsinket og
ankom ikke før 5. juli, slik at klager ikke fikk brukt sin medbragte fiskestang. Av denne
årsak krever klager innbetalt avgift for sending av spesialbagasje på kroner 700 refundert
av klager. Klager har avvist Norwegians tilbud om refusjon på kroner 300, da han mener
at selskapet bør refundere hele beløpet når han ikke fikk bruke sin spesialbagasje på
planlagt vis.

Tjenesteyterne har i det vesentlige anført
Passasjeren skulle reise med Norwegians flyvning DY1954 fra Oslo til Pula 2. juli 2016.
Fiskestangen ble ikke lastet om bord, og ble ettersendt og levert til passasjeren 5. juli. 

Norwegian har tidligere innvilget klager refusjon på kroner 300 som tilsvarer avgiften for
spesialbagasje på utreisen 2. juli 2016. Bagasjen kom frem før klager skulle returnere, og
Norwegian vil derfor ikke refundere avgiften for spesialbagasje på klagers returreise 11.
juli 2016.

Nemnda bemerker

Klager reiste med DY1954 fra Oslo til Pula 2. juli 2016. Han hadde sjekket inn en
fiskestang som spesialbagasje. Fiskestangen ble ikke lastet om bord, og ble ettersendt og
levert til klager 5. juli.

Norwegian har refundert avgiften for spesialbagasje for reisen til Pula, men ikke for
returreisen. 

Nemnda bemerker at klager har opplyst at han hadde bestilt en dag med fluefiske den 4.
juli, og han fikk således ikke benyttet fiskestangen på turen. Hans formål med å ta med
seg fiskestangen ble ikke oppfylt på grunn av forsinkelsen med bagasjen. Etter nemndas
syn er det da urimelig at han skal betale noe for spesialbagasjen.

Nemnda anbefaler derfor at Norwegian refunderer hele avgiften for spesialbagasje.

Vedtak

Transportklagenemnda - fly anbefaler at Norwegian refunderer avgiften for
spesialbagasje til klager med ytterligere kroner 400.