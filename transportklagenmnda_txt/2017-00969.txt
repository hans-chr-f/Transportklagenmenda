Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
27.02.2018

Saksnummer
2017-00969

Tjenesteytere
Norwegian

Klager har i det vesentlige anført

Klager reiste med Norwegians flyvning DY403 fra Ålesund (AES) til Oslo lufthavn (OSL) 21.
april 2017 kl. 09.10. Flyvningen ble forsinket med over tre timer. 

Klager anfører at det ikke foreligger indikasjoner på at det har vært lynnedslag ved
Ålesund lufthavn denne dagen, ei heller dagen før. Klager har imidlertid mottatt skriftlig
bekreftelse fra Norwegian, hvor det fremgår at forsinkelsen var forårsaket av teknisk feil.
Bekreftelsen er fremlagt for nemnda. 

Klager har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro.

Tjenesteyterne har i det vesentlige anført
Norwegians flyvning DY403 fra Ålesund til Oslo lufthavn 21. april 2017 ble forsinket med
tre timer og 36 minutter som følge av lynnedslag på foregående flyvning til Ålesund.
Flymaskin LN-NGO måtte gjennomgå lovpålagt inspeksjon etter lynnedslaget. 

Passasjerene mottok forpleining i henhold til EU-forordning 261/2004. Omruting med
andre flyselskap hadde ikke forkortet ventetiden for passasjerene, da forsinkelsen ikke
var lenger enn tre og en halv time. Den mest effektive løsningen var å vente til lovpålagt
inspeksjon var ferdig og flyet var klarert for videre drift. 

Norwegian anfører at lynnedslag utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet avviser på dette
grunnlag klagers krav om standardkompensasjon.

Nemnda bemerker

Norwegians flyvning DY403 fra Ålesund til Oslo 21. april 2017 ble forsinket med tre timer
og 36 minutter som følge av lynnedslag på forutgående flyvning. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen at maskinen som skulle betjene klagers flyvning ble
truffet av lyn under forutgående flyvning. Flyet måtte deretter kontrolleres og repareres,
og ble satt i drift etter at det ikke var funnet skader på maskinen. Det vises til fremlagt
dokumentasjon. 

Nemnda mener at lynnedslag må anses som en ekstraordinær omstendighet i
forordningen forstand. Norwegian viser til at å kjøpe flybilletter med andre flyselskap
ikke ville forkortet passasjerenes ventetid. Nemnda legger videre til grunn at en
forsinkelse på mer enn tre timer ikke kunne vært unngått selv om alle rimelige tiltak var
truffet. Forsinkelsen gir etter dette ikke rett til standarderstatning, og nemnda anbefaler
ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.