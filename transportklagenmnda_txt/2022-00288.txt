Vedtak i Transportklagenemnda
- Kollektivreiser

Sammendrag

Krav om reduksjon eller frafall av ilagt gebyr.
Klager kunne ikke fremvise bevis på skoleskyss.

Dato
15.06.2022

Saksnummer
2022-00288

Tjenesteytere
AtB AS

Klager har i det vesentlige anført

Klager ble ilagt gebyr på bussen den 24. november 2021.

Klager anfører at hun går på videregående skole og har skoleskyss som er gyldig for
skoleåret 2021/2022. Klager anfører at skoleskysset imidlertid forsvant på telefonen da
hun skulle fremvise det, og hun ble derfor ilagt gebyr. Klager anfører at kontrolløren ga
henne beskjed om å klage dersom hun hadde skoleskyss. Klager anfører at både hun
selv og skolen klagde til AtB, men AtB har likevel ikke villet imøtekomme klagers krav.

Klager krever reduksjon eller frafall av det ilagte gebyret.

Tjenesteyterne har i det vesentlige anført
AtB har ikke inngitt tilsvar i saken, på tross av anmodning og purring.

Overfor klager har AtB blant annet anført at klager selv har opplyst om at hun ikke hadde
billetten klar før ombordstigning, og at dette også bekreftes av AtBs dokumentasjon.
AtB har videre anført at det er klagers ansvar å påse at hun har en gyldig billett klar før
påstigning, og at AtB ikke kan holdes ansvarlig for feil i en app de ikke har ansvar for,
herunder Pocket-ID.

Nemnda bemerker

Klager ble ilagt gebyr på bussen den 24. november 2021, fordi hun ikke kunne fremvise
gyldig billett under billettkontrollen.

Det følger av AtBs transportvedtekter punkt 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har anført at skoleskysset plutselig forsvant fra telefonen hennes, men at hun
fikk beskjed av kontrolløren om å klage hvis hun hadde skoleskyss. Klager har sendt inn
dokumentasjon til nemnda på at hun hadde skoleskyss.

Nemnda bemerker at det er den reisendes ansvar å ha og kunne fremvise gyldig billett
ved reise med kollektiv transport. Nemnda viser til at det på gebyrslippen er oppgitt at
klager ikke kunne fremvise billett eller skyssbevis.

Nemnda bemerker at det er uheldig at AtB ikke har inngitt tilsvar i saken. Nemnda kan
imidlertid ikke se at AtB kan lastes for at klager ikke kunne fremvise beviset på skoleskyss
på telefonen sin. Nemnda kan således ikke se at det er grunnlag for å anbefale noen
reduksjon eller frafall av gebyret i dette tilfellet.

Vedtak

Transportklagenemnda kan ikke anbefale at klager gis medhold.