Vedtak i Pakkereisenemnda

Sammendrag

Krav om prisavslag på grunn av dårlig renhold og mangelfull hotellstandard.

Dato
02.10.2015

Saksnummer
314/14P

Tjenesteyter
Nazar Nordic AB

Saken gjelder:

Krav om prisavslag på grunn av dårlig renhold og mangelfull hotellstandard.

Klager har i det vesentlige anført:

Klager og hennes reisefølge på totalt 4 voksne og 2 barn reiste på en 2-ukers ferie til Pegasos
World i Side. De bestilte to familiesuiter med balkong og all inclusive med ønske om rom uten
tepper og ved siden av hverandre. Totalt 5 hadde vært der før, så de følte seg trygge på at
dette var et bra sted, med rimelig bra service.

Telefonen på rommet ringte til alle døgnets tider pga teknisk feil, så klager fikk ikke en hel
natts søvn hele turen.

Belysningen i rommet var dårlig og ble forsøkt forbedret med fargede pærer. De kunne ikke
låse balkongdøren og det har vært en feil med heisdørene utenfor rommet som bråkte på
natten. Tepper på rommet forsvant. I restauranten syntes de at servitørene ryddet av bordene
for fort, dårlig service fra Nazars og hotellets ansatte. Fellestoalettene var dårlig rengjort. En
bamse ble borte og klager mener det var hotellets ansvar, da klager først fikk beskjed om at
den er funnet.

Klager hadde ikke leselys på rommet, de byttet lyspære flere ganger, men da med farger, noe
som ikke hjalp. Klager fikk også en stor stålampe som hotellpersonalet mente hun kunne
ha ved sengen, skjermen var ødelagt. Klager skriver at det var mørkt på kveldene, og at hun
likte å lese før leggetid, men det var ikke mulig på rommet. Hun tilbød seg å kjøpe en vanlig
lyspære selv, men hotellet insisterte på at dette skulle de ordne. Guiden Alexander ble med til
klagers rom og så på lyssituasjonen, så Nazars kommentar om at han ikke var med til rommet,
stemmer ikke.

Når det gjelder heisdørene som slamret flere netter, husker klager ikke eksakt dato som hun
kontaktet guidene, men det tok fem dager og tre klager før disse ble fikset. Klager måtte stå
opp på natten, for å gå ut og kjøre heisen opp og ned mellom etasjene til dørene endelig
sluttet å slå.

Dårlig/manglende renhold på det ene rommet hvor det bodde to barn med alvorlig astma.
Her lå det potetgull og «dritt» under sengene og nattbordene. Første klage ble fremført
tre dager etter ankomst og ca. annenhver dag etter dette. Klager hadde kontakt med fire
forskjellige personer fra Nazar, og flere fra hotellet. Av kommunikasjon med Nazar etter
ankomst Norge, høres det ut som om klagene på destinasjonen ikke er registrert, eller
at kontoret i Norge velger å late som om de ikke eksisterer. Klager ba om at guidene på
destinasjonen skrev under på antallet klager, og hva de gjaldt, men guidene insisterte på at
de ikke var pliktig å skrive under på noen ting, så klager har dessverre ikke bevis på antallet
henvendelser, og tiden som gikk med til å prøve å få rettet opp i tingene.

Når det gjelder dato for første klage, ble denne fremsatt for Nazar's personale 8. eller 9.
september. Denne gjaldt telefonen som ringte døgnet rundt, uten at det var noen som
gav seg til kjenne i andre enden. Klager mener hun kan ikke klandres for at de ikke kan
dokumentere dette, da Nazars ansatte var veldig klar på at de ikke var pliktig til å skrive under
på noe som helst.

Med hensyn til det dårlige renholdet på toalettene rundt barnebassengene, kan det ikke
stemme at disse ble rengjort hver halvtime.

Balkongdøren, som ble klager hevder å ha gitt beskjed om allerede dag tre, var ikke vanskelig
å låse, den var umulig å låse.

Da teppene forsvant, var det ikke noen fra Nazar på hotellet slik at klager fikk gitt beskjed til
guiden. Klager nektet til slutt å flytte seg fra resepsjonsdisken, før hun hadde fått teppene.

Når det gjelder bamsen som forsvant, var det ikke snakk om dårlig engelsk. Servitøren snakket
meget godt engelsk, og husket nøyaktig hvor klager satt, og så ut til å være svært fornøyd med
seg selv da han gikk rett bort til den skuffen han hadde lagt den i. Årsaken til de nevnte denne
hendelsen, var å understreke den dårlige servicen de opplevde. Noen av hotellets ansatte
hadde fjernet bamsen, og ingen ville vedkjenne seg dette.

At de fjerner brukte tallerkener er ikke noe problem, men det klager reklamerte på flere
ganger, var at de tok salt/pepper og servietter før de var ferdig å spise. Klager har jobbet ved
flere hotell og restauranter, og har aldri opplevd lignende service.

Klager krever minimum 50 % av reisens pris utbetalt kontant.

Nazar har i det vesentlige anført:

Klager ventet flere dager før guidene ble informert om at klager var misfornøyd med
renholdet. Første henvendelse kom 16. september, på den ellevte reisedagen. Generell
rengjøring blir gjort seks dager i uken på alle rom. Det innebærer tømming av søppel, vask av
bad, oppredd seng etc. Sengeklær byttes annenhver dag. Det ble gitt beskjed til hotellet. Ifølge
Nazars rapporter har rengjøringen blitt gjennomført etter satte rutiner, bortsett fra en dag da
klager hadde hengt ut et «ikke forstyrr - skilt».

Telefonen ringte ofte i rom 2012 og tidvis også i rom 2110. Guidene ble kontaktet om
problemet 17. september og hotellet ble informert. Nazar forsøkte å nå klager for å forsikre
seg om at problemet var løst og først den 19. september fikk de vite at det fortsatt ikke var
noen som hadde kommet og sett på telefonen. Nazar ber nemnda ta hensyn til at klager selv
kunne ha lagt av telefonrøret eller dratt ut ledningen dersom hun opplevde telefonen som
forstyrrende.

Belysningen i rom 2112 var dårlig og forsøkt forbedret med fargede pærer. Nazar gir klager
rett i at de burde fått en lyspære med vanlig lys med en gang de spurte om dette. Men de
kan ikke se at klager har rett til en stor kompensasjon da Nazar ikke anser at dette påvirker
reiseopplevelsen i sin helhet.

Den sjette reisedagen, 11. september ble guidene informerte om at det var vanskelig å låse
balkongdøren i rom 2112 og det ble gitt beskjed videre til Guest Relations på hotellet. Guidene
forsøkte å komme i kontakt med klager og det ble sendt et kort til rommet den 12. september.
Klager vendte tilbake 13. september om at det ikke var ordnet og Guest Relations ble igjen
koblet inn. Den 15. september har klager bekreftet at døren var i orden.

Tre dager før hjemreisen, den 17. september ble guidene informerte om at heisdørene har
stått og slått i løpet av hele oppholdet. Ifølge Guest Relations på hotellet ble problemet med
heisdørene ordnet allerede den 15. september, to dager før klager kontaktet guidene.

Klager har ikke informert guidene om tepper som forsvant fra rommet.

I matsalen på hotellet skal 3000 mennesker spise hvor dag og derfor må personalet være
raske med å rydde bort før nye gjester kommer. Nazar har ikke sett at de rydder bordene før
man er ferdig med å spise slik klager opplevde.

Hotellets fellestoaletter ble rengjort hver halvtime og hotellet har strenge rutiner rundt dette.

Hotellet kan ikke stilles ansvarlig for ting som gjester mister slik som bamsen det ene barnet
savnet.

Nazar synes det er trist at klager føler at de ikke har hatt en fin ferie. Av rapporter fra hotell
og guider har de forsøkt å hjelpe klager på beste mulige måte. Nazar ønsker alltid at gjester
skal ta kontakt med en gang det oppstår et problem. Dessverre valgte klager å kontakte Nazar
veldig sent med mange av problemene.

Nazar kan ikke se at lyspærer i rommet på en sol- og badeferie er noe som påvirker reisens
helhet så mye at det bør kompenseres med en stor sum. Guidene har tilbudt å komme til
rommet for å se på lyset, uten at klager takket ja til dette. Dette er noe klager tilbakeviser da
guiden ble med til klagers rom.

Nazar har valgt å kompensere klager pga. at de fikk et rom der døren hadde en defekt lås.

Klager har fått tilbud om refusjon av 10 % av reisens pris, kr 4480, i form av et reisegavekort
eller kr 2000 kontant. Nazar anser et prisavslag på 50 % av reisens pris som urimelig.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klagen gjelder en rekke forhold, telefon som ringte, også om natten, heisdører som slamret,
balkongdør som ikke lot seg låse, lyspærer som ga dårlig lys, bortkommet lekedyr, dårlig
renhold på ett av rommene samt i fellesområdene, dårlig service i spisesalen, tepper som ble
fjernet fra rommene etc. etc. Det meste av det det ble klaget over, ble rettet opp, men etter
klagerens mening tok det alt for lang tid.

Arrangøren har tatt selvkritikk for at klageren ikke fikk en lyspære uten fargetone da hun
klaget over for dårlig leselys. Ellers er det uenighet mellom partene når det gjelder hvor lang
tid det gikk fra klage ble fremsatt til reparasjoner var utført. Nemnda er enig med arrangøren
i at hvis en telefon på grunn av teknisk feil ringer om natten, er det en løsning på problemet å
løfte av røret eller trekke ut kontakten.

Pakkereisenemnda kan etter en samlet vurdering ikke se at de feil og mangler som er påpekt
er så alvorlige at det kan berettige til et prisavslag svarende til halve reisens pris. Arrangøren
har tilbudt et gavekort på kr 4480, hvilket utgjør 10 % av reisens pris. Nemnda finner at kr
4480 i kontanter er et passende prisavslag.

Vedtak:

Pakkereisenemnda anbefaler at det gis et prisavslag på 10 % av reisens pris, kr 4480.

Vedtaket er enstemmig.