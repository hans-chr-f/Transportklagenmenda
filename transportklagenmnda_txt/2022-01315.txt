Vedtak i Transportklagenemnda - Fly

Sammendrag

Krav om erstatning for ødelagt våpenkoffert og kikkertsikte.

Dato
29.08.2023

Saksnummer
2022-01315

Tjenesteytere
SAS

Klager har i det vesentlige anført

Klager reiste den 11. februar 2022 fra Bardufoss til Bodø via Oslo med SK4116. Ved
ankomst på Bodø lufthavn oppdaget klager at hans våpenkoffert var knust og at
kikkertsiktet som var montert på våpenet var ødelagt. Klager opprettet en skaderapport
samme dag som klager landet i Bodø, den 11. februar 2022. Klager fikk ikke registrert
elektronisk med en gang da klager hevder han ble feilinformert om hvor han skulle
registrere koden. Klager sier at koden ikke fungerte på den første lenken. Klager sier han
har vært i kontakt med SAS kundeservice over telefon flere ganger før han fant rett sted
å registrere elektronisk.

På grunn av disse tekniske utfordringene ble ikke den første digitale registreringen
gjennomført før 13. mars 2022.

Klager krever erstatning for ødelagt våpenkoffert og kikkertsikte.

Tjenesteyterne har i det vesentlige anført
SAS har, tross oppfordring, ikke kommet med tilsvar til nemnda.

SAS har svart klager direkte at krav om ødelagt bagasje må bli meldt senest 7 dager etter
at skaden ble oppdaget. Ettersom klager først meldte inn et krav den 13. mars 2022, kan
ikke SAS imøtekomme klagers krav om erstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

SAS har ikke kommet med tilsvar til nemnda.

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Nemnda legger til grunn at klager opprettet en skaderapport samme dag som klager
landet i Bodø, den 11. februar 2022. Luftfartsloven § 10-26 andre ledd krever at
passasjeren klager til flyselskapet senest innen 7 dager. Klager fikk ikke gjennomført
digital registrering før den 13. mars 2022. Selv om dette i utgangspunktet er utenfor
fristen i luftfartsloven § 10-26 andre ledd mener nemnda at det er tilstrekkelig sannsynlig
at dette skyldtes en teknisk feil hos SAS knyttet til den lenken han fikk oppgitt da han
rapporterte skaden på flyplassen. Nemnda viser også til at SAS ikke har svart i denne
saken.

På skaderapporten til klager er det informert om klagefristen på 7 dager. Klager sier også
at han fikk beskjed om at klagen måtte bli registrert innen 7 dager. Nemndas flertall -
leder og bransjerepresentantene - finner det uheldig at klager ble feilinformert om hvor
koden skulle registreres og at koden ikke fungerte på første lenke. Flertallet mener likevel
at det er uklart hvorfor det gikk ca. 1 måned før klagen ble registrert digitalt, og at dette
er vesentlig lenger enn nødvendig.

Flertallet mener at klager i dette tilfellet ikke har sendt inn en klage så snart det var
mulig, og at årsaken til at 7 dagers fristen ikke kunne overholdes ikke ligger hos SAS.
Flertallet mener at klager ikke har krav på erstatning for den ødelagte våpenkofferten og
kikkertsiktet.

Mindretallet, forbrukerrepresentantene, finner at feilen ved det elektroniske skjemaet
skyldtes forhold på SAS' side med den konsekvens at reklamasjonsfristen likevel ikke
er oversittet. SAS har ikke svart nemnda og opplyst saken med hensyn til når den
tekniske feilen ble løst, og det er dermed uklart om klagen kunne vært innsendt tidligere
via klageskjemaet. Mindretallet finner av den grunn at usikkerhet rundt feilen og når
den ble løst må gå ut over SAS, som står nærmest til å opplyse saken på dette punkt.
Mindretallet legger til grunn klagers anførsler om at han forsøkte å klage innen fristen,
og at reklamasjon jf. luftfartsloven § 10-26 ville ha vært rettidig dersom feilen ved
skjemaet og koden ikke forelå. Mindretallet bemerker at SAS' e-postadresse er vanskelig
tilgjengelig på nettsiden, slik at den gjennomsnittlige forbruker ville hatt problemer
med å sende en skriftlig klage på annen måte. Mindretallet finner derfor at SAS er
erstatningsansvarlige for den skadede bagasjen.

Nemnda konkluderte deretter i tråd med flertallets oppfatning.

Vedtak

Transportklagenemnda anbefaler at klager ikke gis medhold.