Tjenesteyter følger ikke vedtaket i saken (27.06.2023)
Kommentar fra tjenesteyter:

Klager har informert om at Wizz Air ikke følger nemndas vedtak.

Vedtak i Transportklagenemnda - Fly

Sammendrag

Krav om erstatning av telefonutgift og forsinkelsesrente på
refusjonsbeløp for å komme i kontakt med flyselskapets kundeservice.

Dato
17.04.2023

Saksnummer
2022-02217

Tjenesteytere
Wizz Air

Klager har i det vesentlige anført

Klager og hans familie, to voksne og to barn, hadde billetter med Wizz Air og skulle reise
fra Oslo til Krakow den 21. desember 2022. Da de fikk beskjed om at det hadde  oppstått
en endring i rutetiden på mer enn 6 timer, sendte klager den 5. august 2022 krav om
refusjon av billettkostnaden på kr 3882 til flyselskapet. 

Dessverre var det ikke mulig å få pengene tilbake med en gang, så flyselskapet ga klager
muligheten til å få refusjon i form av poeng som senere kunne byttes til tilbakebetaling
på bankkonto.

Nettsiden som han skulle bruke for å konvertere poeng til penger fungerte ikke. For å
løse dette måtte han ringe flyselskapets kundeservice som har et spesialnummer som er
ganske dyrt.

Etter en samtale med kundeservice sendte han en klage til flyselskapet via et skjema
på selskapets nettsider. I klagen fremsatte han krav om utbetaling av refusjonen til
sin bankkonto. Klager mener at flyselskapet har gjort det veldig vanskelig å kontakte
dem, derfor ønsket han også refusjon av tilleggskostnader knyttet til kontakt med
kundeservice.

Klager har forsøkt gjentatte ganger å kontakte flyselskapet uten å lykkes, både via
melding til kundeservice og chat, men får kun tilbakemelding om at alle konsulenter er
opptatt og at man må ta kontakt via call senteret som er et dyrt spesialnummer.

Etter at klager sendte en klage til Transportklagenemnda har han fått refusjon av
billettene via bankoverføring. Gjenstående krav er derfor telefonutgift på kr. 50,40, samt
forsinkelsesrente på hele refusjonskravet inkludert billettbeløpet.

Tjenesteyterne har i det vesentlige anført
Wizz Air har tross flere henvendelser fra Transportklagenemnda unnlatt å inngi tilsvar i
saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Flyselskapet Wizz Air har tross oppfordring ikke avgitt uttalelse til nemnda.

Det oppsto en ruteendring på klagers reise på mer enn 6 timer. En ruteendring
innebærer en kansellering av en avtalt flygning.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke vært unngått selv om
alle rimelige tiltak var truffet, jf. EU-forordning 261/2004 artikkel 5 og 7. Regelen gjelder
ikke dersom passasjeren har fått informasjon om endringen minst to uker før planlagt
avgangstid. I dette tilfellet fikk klager beskjed om kanselleringen mer enn to uker før
avgang. Klager og hansfamilie har derfor ikke krav på standarderstatning. Det er heller
ikke krevet. 

Ved kansellering har passasjeren valget mellom refusjon av den fulle billettprisen innen 7
dager, omruting snarest mulig til bestemmelsesstedet på tilsvarende transportvilkår eller
omruting på tilsvarende transportvilkår til det endelige bestemmelsessted på en senere
dato etter passasjerens eget valg, dersom det er ledige seter jf. EU-forordning 261/2004
artikkel 8. Klager valgte refusjon av billettprisen og fremsatte krav om dette den 5. august
2022, men mottok ikke pengene før 2. desember 2022.

Passasjeren har videre krav på å få dekket utgift til to telefonsamtaler. Klager har
fremsatt krav om refusjon av kr. 50,40 og nemnda anbefaler at Wizz Air dekker dette
beløpet. 

Klager har fremsatt krav om forsinkelsesrente. Nemnda anbefaler at Wizz Air utbetaler
slik rente, regnet fra 30 dager etter at klager har krevd refusjon av telefonutgift, og fra 7
dager etter at klager har krevd refusjon av billettene.

Vedtak

Transportklagenemnda anbefaler at Wizz Air refunderer klagers telefonutgifter med kr
50,40. Nemnda anbefaler videre at Wizz Air utbetaler forsinkelsesrente, regnet fra 30
dager etter at klager har krevd refusjon av telefonutgift, og fra 7 dager etter at klager har
krevd refusjon av billettene.