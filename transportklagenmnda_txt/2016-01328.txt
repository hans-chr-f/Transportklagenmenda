Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
20.02.2017

Saksnummer
2016-01328

Tjenesteytere
Ruter

Klager har i det vesentlige anført

Klager viser til at han ved påstigning på buss nr. 21 ved Fyrstikktorget, senere presisert
til Grensesvingen, 28. oktober ble stoppet av en kontrollør som spurte om klager hadde
gyldig billett. 

Klager svarte at han var usikker på om billetten var gyldig ennå. Klager ble ilagt gebyr
uten at kontrolløren sjekket billetten. Klager henvendte seg til Ruter samme dag for
å klage på gebyret. Ruter  på sin side tok ikke tak i saken før klager henvendte seg på
nytt da han mottok inkassovarsel 3. desember. Klager henviser til inkassoloven, der det
fremgår at krav der det foreligger innsigelse/tvist, ikke kan sendes til inkasso og at han
derfor ikke ønsker å innbetale beløpet så lenge det ikke er enighet om gebyret. 

Klagers billett er kjøpt kl. 17.19.57 som er før utstedelse av gebyret kl. 17.27,  klager ber
derfor om at gebyret slettes.

Tjenesteyterne har i det vesentlige anført
Ruter viser til klage  angående gebyret klager ble ilagt på buss linje 21 den 28.10.16 fra
Helsfyr. 

I følge sanntidssystemet passerte bussen Grensesvingen kl. 17.19.19.  Klagers billett
ble kjøpt 17.19.57.Det tok tid med kontrollen av klager, og gebyret ble derfor ikke ferdig
utfylt før 17.27. 

Mobilbilletten må være kjøpt og bekreftet før du stiger om bord på bussen. I dette
tilfellet mener Ruter at billetten er kjøpt etter at kontrollen startet. Klager hevder at han
henvendte seg til Ruter samme dag han ble stoppet i kontroll. Denne henvendelsen
har Ruter aldri mottatt. Ved innsendelse av skjema hos Ruter, så får man umiddelbart
et automatisk svar med et saksnummer, dette har Ruter etterspurt flere ganger uten
at klager har kunnet oppgi et saksnummer. Ved henvendelse hvor gebyrnummer er
oppgitt, blir kravet automatisk satt i bero, det skjedde altså ikke i dette tilfellet, fordi
Ruter ikke mottok noen henvendelse. 

Ruter holder fast ved at klager i dette tilfellet har kjøpt billetten sin for sent, og kravet om
gebyr opprettholdes.

Nemnda bemerker

Klager kunne ved kontroll på buss nr. 21 mellom Helsfyr og Københavngata den 28.
oktober 2016 ikke vise fram at billett som  var kjøpt før påstigning på trikken og ble ilagt
gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager gikk på bussen ved Grensesvingen og at bussen
passerte denne holdeplassen kl. 17.19.19. 

Videre legges til grunn at klagers billett er registrert kjøpt kl. 17.19.57 og at han dermed
ikke har kjøpt billett før påstigning.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.