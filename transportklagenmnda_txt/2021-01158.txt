Vedtak i Transportklagenemnda - Fly

Sammendrag

Krav om refusjon av flybillett i form av penger.
Klager godtok først voucher. Søkte så om refusjon.

Dato
19.01.2022

Saksnummer
2021-01158

Tjenesteytere
SAS

Klager har i det vesentlige anført

Klager skulle reise med SAS fra Oslo til Brussel den 8. mai 2020 (SK4741). Returen var
planlagt den 10. mai 2020 (SK4744). 

Klager fikk i første omgang en voucher. Da han våren 2021 så at det ville bli vanskelig å
få benyttet voucheren, ønsket han refusjon i form av penger isteden. Klager søkte om
dette, og fikk et brev (Refund Notice) den 26. mai 2021, med beskjed om at beløpet ville
bli tilbakeført til konto innen fem virkedager. 

Da det hadde gått noen uker uten at klager hadde mottatt refusjon, klagde han til SAS.
Han fikk ikke medhold. Klager mener det virker som at SAS ikke tar hensyn til brevet de
sendte han den 26. mai 2021. 

Klager krever refusjon av innrømmet beløp, pålydende 1754 NOK.

Tjenesteyterne har i det vesentlige anført
Klager har fremmet krav mot SAS der det kreves refusjon av voucher mottatt i
forbindelse med reise fra Oslo til Brussel med SK4741 den 8. mai 2020.

Det følger av klagers bookinghistorie at klager kansellerte reisen på SAS sin nettside den
20. april 2020. Videre vises det til vedlegg som viser at klagers flyvning var bekreftet (HK)
da klager kansellerte flyvningen.

I og med at klager hadde kjøpt en ikke-refunderbar billett, bestrider SAS kravet med
henvisning til selskapets generelle befordringsvilkår og billettregler artikkel 4.1.3 og 4.1.4
(a) som klager aksepterte ved billettkjøpet.

Med henvisning til de nevnte artikler plikter SAS å tilbakebetale refunderbare
tilleggsavgifter - slike som er myndighetspålagte- når passasjeren kansellerer en
flybillett som ikke er refunderbar. I tilfellet hvor en passasjer er forhindret fra å fly
som følge av en force majeure-situasjon gir SAS passasjeren en særlig rett hvoretter -
ved passasjerens rettidige reklamasjon-SAS etter eget skjønn refunderer billettprisen
(med unntak av refunderbare tilleggsavgifter) eller tilbyr en verdikupong (voucher) med
tilsvarende verdi. 

Uansett vilkårene i selskapets befordringsvilkår har SAS i perioden fra 13. mars 2020 gitt
passasjerer ytterligere særlige rettigheter ved å betrakte alle kanselleringer som om de
er gjort som følge av force majeure, og ved ikke å ettergå om passasjeren har oppfylt sin
reklamasjonsplikt eller ikke.

På eget initiativ valgte klager å kansellere sin reise den 20. april. På dette tidspunktet
var klagers flyvninger bekreftet. Utgangspunktet er da at det er billettreglene som er
bestemmende for refusjonen. I dette tilfellet ville klager da kun hatt rett på refunderbare
skatter og avgifter. Imidlertid hadde SAS, som nevnt ovenfor, et ekstratilbud der en
kunne velge en verdikupong.

SAS henviser for øvrig til EU-kommisjonens veileder "Commission Notice Interpretative
Guidelines on EU passenger rights regulations in the context of the developing situation
with Covid-19" som bekrefter ovenstående synspunkt, se punkt 2.2: "The EU's passenger
rights regulations do not address situations where passengers cannot travel or want to
cancel a trip on their own initiative. Whether or not a passenger is reimbursed in such
cases depends on the type of ticket (reimbursable, possibility to rebook) as specified in
the carrier's terms & conditions".

På bakgrunn av det ovennevnte kan ikke SAS imøtekomme klagers krav om refusjon av
voucheren.

Klager anfører at han mottok en refund notice den 26. mai 2021. SAS ønsker å påpeke at
denne er datert den 1. mai 2020 og viser at beløpet er refundert til "SAS Account". Dette
er en type refund notice som skapes automatisk ved opprettelse av voucher. Pengene
vil da overføres til en konto hos SAS før det produseres og utstedes en voucher. Denne
samsvarer med utdraget fra klagers booking hvor det fremkommer at voucheren ble
utstedt 1. mai 2020.

Nemnda bemerker

Nemnda legger til grunn at klager på eget initiativ kansellerte sin reise den 20. april 2020.
Dette fremgår av den vedlagte bookinghistorikken. Bookinghistorikken viser også at selve
flyvningene ikke var innstilt/kansellert på dette tidspunktet. 

Etter at reisen var avbestilt, kan det etter nemndas syn ikke sies at det forelå noen
bekreftet reservasjon på flyvningene, slik at EU-forordning 261/2004 ikke kommer til
anvendelse, jf. artikkel 3 nummer 2 bokstav a). Klager har derfor ikke krav på refusjon
etter EU-forordningen. 

Klager hadde ikke rett på refusjon av billetten dersom en kun ser hen til vilkårene på den
aktuelle billettypen: "SAS Go Light".

Klager har erkjent at han godkjente refusjon i form av en voucher i første omgang.
Slik nemnda ser det ble det med dette inngått en bindende avtale om refusjon i
form av voucher. Nemnda bemerker at klager ellers kun ville hatt rett på refusjon av
refunderbare skatter og avgifter.

Klager har anført at SAS i sin mail datert 26. mai 2021 har lovet klager full refusjon av
bookingen likevel, og at dette må anses som et bindende utsagn. 

For at avtale skal være inngått må klager ha rimelig grunn til å tro at han skulle omgjort
voucheren til kontanter. 

I dette tilfellet mener nemnda at klager ikke har rimelig grunn til å tro at han skulle få
omgjort voucheren til kontanter. Nemnda viser til at da klager inngikk avtale med SAS
om voucher, fikk han opplyst at voucheren ikke var refunderbar. Videre vises det til at
refund notice er datert 1. mai og at det der kommer frem at pengene refuderes til "SAS
account."  

Nemnda kan basert på ovenstående ikke anbefale at klager gis medhold i kravet om
refusjon i form av penger.

Vedtak

Transportklagenemnda anbefaler ikke at klager gis medhold.