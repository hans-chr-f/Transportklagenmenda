Vedtak i Transportklagenemnda - Fly

Sammendrag

Krav om erstatning grunnet ødelagt koffert

Dato
12.07.2016

Saksnummer
1288/15F

Tjenesteyter
Norwegian Air Shuttle ASA

Klager har i det vesentlige anført:

Klager reise fra Nice til Oslo 3. september 2015 kl. 13:35 med DY1405. Klagers koffert ble
ødelagt på denne flyvningen. Ved ankomst Gardermoen så hadde klager forhåndsbestilt
togbillett til Hamar og hadde derfor ikke tid til å stoppe ved Norwegian sin skranke. Han visste
heller ikke at man måtte ta kontakt med personalet på flyplassen ved skader på bagasje.
Denne skaden ble rapportert til Norwegian per telefon den 7. september, etter at klager
hadde vært i kontakt med butikken for å reklamere. Butikken sa at dette ikke var en garantisak
og at klager måtte ta dette med Norwegian.

Klager krever erstatning for ødelagt koffert.

Det vises for øvrig til klagers brev.

Norwegian har i det vesentlige anført:

Skader på bagasje, skal fremvises på flyplassen ved ankomst, eller senest syv dager etter
ankomstdato. Dette er for å sannsynliggjøre at skaden skjedde under flyreisen. Flyselskapet
erstatter ikke for skader, hvis dette ikke gjøres innen den fristen, f. § 10-26 i luftfartsloven.

Norwegian henviser også til artikkel 31 i Montreal konvensjonen:

«1. Blir innskrevet reisegods eller annet gods utlevert uten at den rettmessige mottakeren
klager, antas godset, om ikke annet blir godtgjort, å være utlevert i god forfatning og i samsvar
med befordringsdokument eller med opplysningene registrert med annet middel nevnt i
artikkel 3 nr. 2 og i artikkel 4 nr. 2.»

Norwegian kan ikke imøtekomme klagers krav om erstatning for ødelagt bagasje.

Det vises for øvrig til Norwegian sitt brev.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet kofferten uten å klage. Det følger av ovennevnte bestemmelse at
kofferten da formodes å være utlevert i god stand.

Nemnda har ved den videre vurdering delt seg i et flertall og et mindretall. Flertallet,
lederen og flyselskapenes representanter, er av den oppfatning at det i ettertid er
vanskelig å fastslå om kofferten ble skadet under flytransporten eller før eller etter
at den var i Norwegians varetekt. Klager har bevisbyrden for at skaden skjedde mens
kofferten var i Norwegians varetekt. Etter flertallets vurdering har klager ikke oppfylt
denne bevisbyrde. Flertallet finner følgelig ikke å kunne anbefale at klager gis medhold.

Mindretallet, forbrukernes representanter, bemerker at det kreves vanlig
sannsynlighetsovervekt, dvs. det kreves at det er mer sannsynlig at kofferten ble
utlevert skadet enn at den ikke ble det. Det er ikke noe formelt krav i loven om at
skaden må fremvises innen syv dager, slik Norwegian synes å anføre. Mindretallet
finner det sannsynliggjort at skaden på koffert skjedde under frakt med Norwegian.
Både det at klager leverte koffert inn til reparasjon dagen etter reise, og skadens art
tilsier at skaden har skjedd dunder hardhendt håndtering av bagasje. Mindretallet er
derfor av den oppfatning at klager har rett på erstatning for ødelagt bagasje.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.