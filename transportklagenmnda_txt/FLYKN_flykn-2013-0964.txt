Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
28.05.2014

Saksnummer
964/13F

Tjenesteyter
SAS

Klager har i det vesentlige anført:

Klager hadde bestilt billett fra Stavanger til Bergen den 6. desember, og separat billett fra
Bergen til Manchester samme dag. Retur var bestilt med et annet selskap.

Ved ankomst Sola fikk klager beskjed om at SK4186 fra Stavanger til Bergen var kansellert
grunnet værforhold. Klager ble booket om til neste avgang, men også dette flyet ble
kansellert.

Klager stiller seg kritisk til manglende informasjon i forkant, som kunne gitt klager mulighet til
å ombooke billetter eller avbestille hotell.

Klager krever refusjon av forhåndsbestilt hotellpakke, samt refusjon av ubenyttede
returbilletter, til sammen kroner 19 204.

Det vises for øvrig til klagers brev.

SAS har i det vesentlige anført:

SK4186 og SK4188 ble kansellert grunnet værforholdene. SAS hadde over 300 kanselleringer
denne dagen som er ekstraordinært mange. Det vises til fremlagt dokumentasjon.

Det var svært vanskelig å gi passasjerene informasjon om utviklingen på forkant. Det var
derimot bred dekning i media om problemene i flytrafikken.

Kanselleringen er ikke kompensasjonsberettiget i henhold til EU-forordning 261/2004, da
årsaken til hendelsen var ekstraordinære omstendigheter utenfor SAS kontroll.

SAS har refundert klagers ubenyttede billetter Stavanger-Bergen-Manchester, men kan
dessverre ikke imøtekomme hans krav utover dette.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flygningen ble
kansellert som følge av vanskelig værforhold, og at SAS ikke hadde mulighet til å unngå
innstillingen.

Nemnda er videre av den oppfatning at det ikke er grunnlag for å kritisere SAS for manglende
informasjon i forkant eller sen beskjed om kanselleringen. Nemnda viser til SAS sin forklaring
omkring hendelsen.

Ved en innstilling har passasjerene valget mellom omruting snarest mulig eller refusjon av
billettprisen. Flyselskapet plikter ved omruting å tilby måltider og forfriskninger som står i
rimelig forhold til ventetiden samt hotell dersom overnatting er nødvendig.

Det er noe uklart for nemnda hvilken beskjed klagerne fikk på Sola. Klager ville uansett ikke nå
sin videreforbindelse, og omruting var muligens ikke noe aktuelt alternativ.

Klager bor nærme flyplassen, og overnatting i påvente av en eventuell omruting ville ikke være
nødvendig.

SAS er ikke ansvarlig for forhåndsbetalt ubenyttet hotell på reisemålet eller utgifter til
returflygning da SAS ikke hadde mulighet til å unngå kanselleringen, jf. luftfartsloven § 10-20.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.