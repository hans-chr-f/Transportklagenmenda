Vedtak i Transportklagenemnda - Fly

Sammendrag

Krav om delvis refusjon grunnet manglende
servering ombord. Klager hadde billett i SAS Plus.

Dato
15.12.2021

Saksnummer
2021-00900

Tjenesteytere
SAS

Klager har i det vesentlige anført

Klager bestilte en flybillett hos SAS for å reise fra Harstad-Narvik til Oslo. Reisen skulle
skje den 30. april 2021 (SK4083). Han valgte å booke i SAS Plus, da dette skulle inkludere
mat ombord. Klager betalte 12000 eurobonuspoeng. Klager fikk billetten, og det sto
"Snack or Brunch" spesifisert i billetten.

Da klager kom ombord i flyet ble det annonsert at servering ville utgå grunnet covid-19.
Da covid-19-utbruddet hadde startet over ett år tidligere, mener klager at SAS burde
ha justert sine nettsider og informert om at det ikke ville bli servert noe måltid, samt
oppdatert sine billett-maler slik at det ikke sto på disse at mat ville bli servert. 

Klager anser hendelsen som et avtalebrudd. Klager har fremsatt krav om refusjon av
6000 eurobonuspoeng, da han kunne bestilt en billett i SAS Go til denne prisen. Han
anfører også at SAS burde få en påpakning om å endre sine bestillingssider på internett,
samt oppdatere billettmaler med korrekt info. 

Da klager bestilte billetten var det opplyst at mat inngikk. Skjermdump som SAS
har lagt ved i sitt tilsvar er ikke den samme som han så. Klager reiste den 30.  april
2021. Skjermdumpen til SAS er datert 25. september (ingen årstall), og er produsert
16.09.2021.

Klager forholder seg til det juridiske dokumentet "Electronic Ticket Itinerary and Receipt",
og kan ikke se at det er anført noen covid-begrenseninger på denne eller i e-posten
mottatt fra SAS.  

Når det gjelder skjermdump fra SAS som viser covid-begrensninger, ser det ut til å
være en oppdatert skjermdump hvor informasjonen i teksten gjelder fra 01.06.2021.

Klager kjenner ikke til denne informasjonen, og kan heller ikke se at det var opplyst
da han bestilte. Klager kan heller ikke se relevansen av en informasjonslinje, kontra
billettdokumentet klager mottok hvor det står at servering inngår. 

Klager ber om at dokumentasjon produsert etter 30. april 2021 holdes utenom i
vurderingen. SAS kan legge frem den dokumentasjon som er sendt pr e-post, og som
anses som bindende. Klager ber også om at ekstern informasjon (Wayback-machine?)
holdes utenfor. Klager kom inn på SAS sin side via en tredjepart, da direkte til et ferdig
utfylt reisesøk. Det eneste han gjorde var å endre betalingsmåte, samt logge inn.
Fra klager sitt ståsted oppleves alle skjermdumper fra SAS sin side som støy. SAS må
forholde seg til tilsendt e-post de har sendt til han med billett og opplysninger. Der står
det den dag idag at det skulle ha vært servering.

Tjenesteyterne har i det vesentlige anført
SAS bestrider klagers krav.

Utgangspunktet er at avtaler skal holdes. I dette tilfellet er det klart at det er inngått
en avtale mellom SAS og klager om transport fra Oslo til Evenes. Det er klart at denne
delen av avtalen ble oppfylt. SAS er av den oppfatning at matservering på flyvningen ikke
kan anses som en så sentral del av avtalen at mangelen på servering representerer et
avtalebrudd.

I den forbindelse vises det til vedlagt bilag. Bilaget består av ulike skjermdumper fra SAS
sine nettsider. Slik det fremkommer at bestillingsprosessen som det vises til i bilaget blir
det ikke opplyst underveis om at det vil være mat- eller drikkeservering ombord. Dermed
skapes det heller ikke en berettiget forventning om dette i bestillingsprosessen. Dette
mener SAS tilsier at mangelen på servering ikke representerer et brudd. 

I og med at det ikke blir opplyst underveis i bestillingsprosessen at matservering er en
del av billetten, er SAS av den oppfatning at klager burde tatt kontakt med SAS for å
avklare om dette var en del av billetten han bestilte, dersom dette var avgjørende for
valget av en synlig billett. 

Det er klart at det står på billettdokumentet til klager at det ville serveres "snacks or
brunch" underveis. SAS forstår at dette skaper en forventning hos klager. Imidlertid
mottar ikke passasjeren dette dokumentet før både bestilling og betaling er gjennomført.
Etterfølgende informasjon kan ikke ha hatt avgjørende vekt for at klager valgte
den billetten han gjorde og den manglende serveringen kan dermed ikke anses å
representere et avtalebrudd.

SAS viser også til bilag der det fremkommer at passasjerene får opplyst underveis
at det gjelder visse restriksjoner på flyvningene som følge av covid-19. Under lenken
som det er vist til fremkommer det utfyllende informasjon om begrensning i mat- og
drikkeservering.

Avslutningsvis ønsker SAS å fremheve at begrensningen i servering ombord er gjort
utifra sikkerhets- og smittevernhensyn. SAS innførte en midlertidig stans i alle mat- og
drikkeservering allerede i februar 2020. Til tross for at de offisielle reiserådene ikke kom
før i mars 2020 var SAS i kontakt med FHI allerede i februar for å undersøke hvilke tiltak
som kunne iverksettes av bransjen for å minimere spredningen av viruset. Stansen
skyldtes den pågående korona-pandemien og formålet som begrunnet dette var å
minimere kontakt mellom alle ombord, både passasjerer og ansatte.

På bakgrunn av det ovennevnte kommer ikke SAS til å imøtekomme klagers krav. 

Klager har bedt om at dokumentasjon produsert etter 30. april holdes utenfor. Det vises
i den forbindelse til bilag 1 og 2 som er skjermdump fra SAS sine nettsider den 23. og
24. april. Skjermdumpen viser at samme informasjon som ble vist til i forrige tilsvar også
var tilgjengelig på tidspunktet da klager bestilte sin billett. Følgelig inngikk klager avtalen
om en SAS Plus Bonus-billett med informasjon tilgjengelig at det ikke ville forekomme
servering. Klager kan på bakgrunn av dette ikke påberope seg en mangelfull oppfyllelse
av avtalen.

SAS ønsker også å bemerke at en SAS Plus-billett innebærer andre fordeler, slik som
ekstra innsjekket bagasje.

Nemnda bemerker

Utgangspunktet i alminnelig avtalerett er at avtaler skal holdes. Ved vurderingen av om
et avtalebrudd foreligger, må en foreta en tolkning av avtalen. Dersom det foreligger
et avtalebrudd, vil motparten kunne gjøre gjeldende misligholdsbeføyelser eller kreve
erstatning.

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at klager har rimelig grunn til å
tro at billetten inkluderte matservering. Klager bestilte en SAS Plus billett, som normalt
medfører at et måltid er inkludert. Flertallet mener at SAS ikke har sannsynliggjort at
klager fikk opplyst at matservering ikke tilbys på innenriksflyvninger i Norge på det
tidspunktet klager bestilte sin billett. Klager har oppgitt at han ble videresendt via en
tredjepart, og det er ikke sannsynliggjort at skjermdumpen SAS har vist til også var synlig
for klager i bestillingsprosessen. Basert på dette mener flertallet at klager har rimelig
grunn til å tro at mat var inkludert. 

Når klager da ikke får servert mat utgjør dette et avtalebrudd. 
På grunn av dette avtalebruddet mener flertallet at klager har krav på et forholdsmessig
prisavslag som skjønnsmessig fastsettes til 20 euro. 

Mindretallet, bransjerepresentantene, mener at at SAS har sannsynliggjort at klager
ikke hadde rimelig grunn til å tro at matservering ikke var en del av den opprinnelige
avtalen. Det vises til at SAS, via en lenke under bestillingsprosessen før avtaleinngåelsen,
opplyste at matservering ikke tilbys på innenriksflyvninger i Norge på det tidspunktet
klager bestilte sin billett. Etter mindretallets syn var ikke matservering en del av den
opprinnelige avtalen. Da klager mottok kopi av billetten stod det imidlertid "Snack
or brunch" under overskriften "Meal". Hvorvidt dette utsagnet medfører at det er
inngått en avtale, beror på om klager har rimelig grunn til å tro at måltidet er inkludert.
Ordlyden alene tilsier at klager har rimelig grunn til å tro at et måltid er inkludert, men
når denne ses i sammenheng med opplysningene om at matservering ikke tilbys på
innenriksflyvninger i Norge på det tidspunktet klager bestilte sin billett, har klager ikke
rimelig grunn til å tro at et måltid var inkludert. 

I tråd med flertallets syn anbefaler nemnda at SAS utbetaler 20 euro til klager. 

Vedtaket er fattet med dissensen som fremgår over.

Vedtak

Transportklagenemnda anbefaler at SAS utbetaler 20 euro til klager.