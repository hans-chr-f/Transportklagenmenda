Vedtak i Pakkereisenemnda

Sammendrag

Krav om full refusjon av reisens pris grunnet manglende informasjon rundt
mulighet for navnebytte i forbindelse med eventuell avbestilling av reisen.

Dato
24.08.2015

Saksnummer
198/14P

Tjenesteyter
lowcostholidaysno

Saken gjelder:

Krav om full refusjon av reisens pris grunnet manglende informasjon rundt mulighet for
navnebytte i forbindelse med eventuell avbestilling av reisen.

Klager har i det vesentlige anført:

Klager hadde bestilt en reise for tre personer til Mallorca, inkludert flybilletter og opphold
på hotell med all inclusive. Avreisen skulle være 25. juli, men da det så ut til at de ikke kunne
reise likevel tok klager kontakt med Lowcostholidays den 22. juli for å få informasjon om hvilke
muligheter som forelå for navnebytte slik at han kunne selge eller gi bort reisen til andre.

Han fikk da beskjed om at det ikke var mulig å endre navn på hotellgjestene. Det ble ikke
opplyst om muligheten for å endre flybillettene. Denne informasjonen fant klager selv. Hos
Ryanair fikk klager beskjed om at de kunne gjøre et navnebytte på flybillettene mot et gebyr.
Klager kontaktet Lowcostholidays flere ganger, både pr. telefon og e-post, for å få svar på
hvorfor et navnebytte ikke var mulig på hotellet og skrev til slutt at han ville klage saken inn
for Pakkereisenemnda.

Etter dette tilbød Lowcostholidays dem muligheten for å bytte navn på hotellbestillingen mot
en avgift på kr 350. Da denne informasjonen kom den 23. juli og tett på avreisetidspunktet
var det veldig vanskelig å finne personer som kunne reise. Manglende informasjon førte til at
klager ikke fikk muligheten til å selge reisen til noen andre, alternativt gi den bort. De måtte
derfor benytte reisen selv.

Klager krever full refusjon av reisens pris grunnet manglende informasjon rundt mulighet for
navnebytte i forbindelse med eventuell avbestilling av reisen.

Lowcostholidays har i det vesentlige anført:

Ved bestilling av sin reise fikk klager, både via e-post og tilsendte reisedokumenter,
informasjon om at han hadde inngått en kontrakt direkte med flyselskapet og at eventuelle
endringer måtte tas med flyselskapet. Hvordan dette gjøres og hvor man skal henvende seg
fremgår av reisedokumentene. På første side står det at ingen endringer i bestillingen er mulig
innenfor 7 kalenderdager før avreise. Videre vil enhver endring medføre en endringsavgift
pluss eventuelle avgifter som ilegges av leverandørene.

På flyinformasjonen som klager fikk står det informasjon om hvor og hvordan man
gjør endringer i flybestillingen med Ryanair. Videre er det samme sted en henvisning
til Lowcostholidays nettsider der eventuelle påfølgende endringer i hotell eller transfer
bestillinger kan gjøres.

Lowcostholidays finner ikke grunnlag for refusjon av reisens pris. For øvrig bemerker
Lowcostholidays i brev av 2. september 2014 at de «ikke længre er medlem af reisenemnda og
var det ikke på det tidspunkt af denne bestilling».

Nemnda bemerker:

Innledningsvis bemerker nemnda at det ikke er valgfritt for en reisearrangør som opererer i
Norge med norsk nettadresse å følge norsk preseptorisk lov.

Pakkereiseloven er en tilpasning til EUs direktiv av 13. juni 1990 om pakkereiser. Direktivet er
et minimumsdirektiv som gjelder i hele EU og EØS-området. Direktivet regulerer rettsforholdet
mellom kjøperen av en pakkereise og reisearrangøren eller formidleren. Direktivet inneholder
bestemmelser om avtalens innhold, inngåelse og oppfyllelse, herunder bestemmelser om
endringer i avtalen, om mislighold, reklamasjon mv.

I vår sak ble reisen bestilt den 6. juli 2014. Avreisedato var 25. juli 2014. Nemnda legger til
grunn at klageren den 22. juli underrettet arrangøren om at han gjerne ville selge reisen
dersom det ikke var mulig å avbestille den. Klageren ba videre om å få opplyst hvordan man
skal gå fram.

Samme dag svarer arrangøren i første omgang at det det ikke kan gjøres endringer fordi det
er mindre enn syv dager til avreise. Dette standpunktet blir imidlertid etter klage endret dagen
etter. Klageren blir da bedt om å ta kontakt med Ryanair.

Hvis flyselskapet går med på å endre navnene på billettene, vil arrangøren mot et gebyr på kr
350, endre navn på hotellbestillingen. (I medhold av alminnelige vilkår for pakkereiser punkt
5.4 må endringsgebyret ikke overstige kr 300.)

Pakkereiseloven § 4-4 gir regler for overdragelse av en pakkereise. Det er tre vilkår. Den nye
reisende må godkjennes av arrangøren, transportøren må være villig til å endre navnene på
billettene og forespørselen må fremsettes i rimelig tid før reisen tar til.

Nemnda finner at forespørselen om å få overdra pakkereisen er fremsatt på et svært sent
tidspunkt i forhold til avreisedatoen. Forespørselen kom kun tre dager før avreise, og det ble
ikke oppgitt navn på eventuelle nye reisende.

Reklamasjonsnemnda kan etter en samlet vurdering ikke anbefale at det blir utbetalt noen
erstatning, idet nemnda finner at kravet om samtykke til overdragelse av pakkereisen i
dette tilfellet ikke ble fremsatt i rimelig tid før avreise. Dette fremgår også av dokumentene
som klager har mottatt av arrangøren. Allerede dagen etter at den første forespørselen ble
fremsatt, den 23. juli kl. 10.18, mottok klageren en mail fra arrangøren hvor det fremgår
at arrangøren var villig til å medvirke til en overdragelse hvis Ryanair var villig til å endre
flybillettene. Slik nemnda forstår de fremlagte dokumenter, var en endring ikke lenger av
interesse for klageren på dette tidspunkt, fordi det ble vanskelig å finne noen som kunne reise
på så kort varsel.

Vedtak:

Reklamasjonsnemnda for pakkereiser kan ikke anbefale at det blir utbetalt noen erstatning i
dette tilfellet.

Vedtaket er enstemmig.