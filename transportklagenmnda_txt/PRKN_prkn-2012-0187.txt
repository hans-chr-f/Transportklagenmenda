Vedtak i Pakkereisenemnda

Sammendrag

Saken gjelder manglende a/c og støy, Kemer, Tyrkia.

Dato
07.02.2013

Saksnummer
187/12

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 3

Reisens pris: 22.360

Saken gjelder:

Saken gjelder manglende a/c og støy, Kemer, Tyrkia.

Klager anfører at ferien ble amputert på grunn av manglende a/c i matsalen.

Det ble ubehagelig å spise når fukten rant ned veggene.

Fulle russere okkuperte bar og basseng og holdt leven i gangene.

De leide også en safe som ikke virket.

Solia har vist til at klager ikke tok kontakt med deres representant under oppholdet.
Telefon til reiseleder finnes både i permen på hotellet og i informasjonsmateriellet
klager fikk utlevert. Solia fikk dermed ikke anledning til å avhjelpe problemene

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. For at turarrangør skal kunne benytte seg av sin rett til å avhjelpe mangler, er
det nødvendig at kunden melder fra om problemene med en gang og på stedet Dette er en
forutsetning for å kunne påberope seg mangler som grunnlag for krav om prisavslag, jf § 8-1 i
pakkereiseloven og pkt.7.2 c) i  Alminnelige vilkår for pakkereiser, som er en del av avtalen.

I dette tilfelle tok klager aldri kontakt med Solia under oppholdet. Solia fikk dermed ikke
anledning til å undersøke manglene nærmere og eventuelt avhjelpe dem.

Vedtak:

Reklamasjonsnemnda kan ikke anbefale at det gis prisavslag..

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Malin T. Løken, Ving Norge AS