Vedtak i Pakkereisenemnda

Sammendrag

Krav om refusjon av drikkepakke på cruise.

Dato
19.06.2023

Saksnummer
2023-01135

Tjenesteytere
Australiareiser AS

Klager har i det vesentlige anført

Klagen gjelder en pakkereise til New Zealand og Australia, med cruise på Princess Cruises
i perioden 04.02.20223 - 12.03.2023. Totalpris 234.911 kroner.

Australiareiser mener at drikkepakken ikke var inkludert i tilbudet og at klager ikke hadde
betalt for drikkepakken.

Den 06. mai 2022 fikk klager et tilbud fra Australiareiser på en pakkereise til Australia
som inkluderte 2 ukers cruise rundt New Zealand. Klager skriver at det i tilbudet
fra Australiareiser fremgår at cruisepakken inkluderer Premium innhold/drikke,
serviceavgifter, WIFI, etc. Dette var skrevet på engelsk. For at det ikke skulle bli
misforståelser ønsket klager innholdet oversatt til norsk. Klager skriver at det da viste
seg at selger hadde tatt feil, og at drikkepakken likevel ikke var inkludert. På tilbudet/
fakturaen sto en sum og ut fra den var det ingen indikasjon på at Premium pakken ikke
var inkludert. 

Klager har anført at selger innrømmer at cruise er noe han svært sjelden selger og at han
bare hadde kopiert innholdet fra cruise selskapet sine hjemmesider, uten å kvalitetssikre.
Klager hevder at de har forholdt seg til kontrakten/avtalen, uten at Australiareiser har
imøtekommet klagers krav.

Klager skriver at de fikk et tilbud hvor det tydelig går fram at blant annet drikke var
inkludert og at dette ikke har noe med oppgradert lugar å gjøre. Tilbudet på cruise
og rundtur i Australia ble oppgitt som en totalpris, og det var ikke noe som ga klager
mistanke om at noe var feil. Det at leverandøren ikke har vært presis, mener klager han
selv må være ansvarlig for.

Klagers krav: Dekning av utgiftene til drikkepakke 14 140 kroner.

Det vises for øvrig til korrespondanse fra klager.

Tjenesteyterne har i det vesentlige anført
Australiareiser har i tilsvaret til nemnda anført at klager har dokumentert grundig, men
med unntak av noen viktige detaljer. Klager tok kontakt med Australiareiser og ønsket å
oppgradere lugartypen fra "ocean view room" til en lugar med balkong. Australiareiser
spurte da Princess Cruises om dette og fikk da beskjed om at de var
fullbooket, men at klager kunne stå på venteliste. Australiareiser fikk deretter ordnet
balkonglugar, men prisen Australiareiser fikk fra Princess Cruises var da uten
drikkepakke. Australiareiser skriver at de mistenker at klager var klar over at
oppgraderingsprisen var uten drikkepakken da han spurte da hva som var inkludert i
cruiset etter at oppgraderingen var klar. Australiareiser sendte klager oversikt over hva
som var inkludert og ga klager prisen på drikkepakken som han da bekreftet.

Det vises for øvrig til korrespondanse fra Australiareiser AS.

Nemnda bemerker

Klagen gjelder en pakkereise til New Zealand og Australia, med cruise på Princess Cruises
i perioden 04.02.20223 - 12.03.2023. Totalpris 234.911 kroner.

Klagers krav: Dekning av utgiftene til drikkepakke 14 140 kroner.

Spørsmålet saken reiser er hvorvidt en drikkepakke er inkludert i prisen fra
Australiareiser eller ikke. Etter en samlet vurdering mener nemnda at det er inngått
avtale om at drikkepakken skulle være inkludert. Det vises til e-post sendt klager den 2.
januar 2023. Da klager valgte å oppgradere til lugar med balkong, skulle Australiareiser
ha spesifisert dette tydelig ovenfor klager dersom drikkepakken for denne lugaren ikke
var inkludert. Samlet sett mener nemnda det er sannsynliggjort at drikkepakken var
inkludert og Pakkereisenemnda anbefaler at Australiareiser refunderer klagers utgifter til
drikkepakken på 14 140 kroner. Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.