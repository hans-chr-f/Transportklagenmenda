Vedtak i Transportklagenemnda
- Kollektivreiser

Sammendrag

Krav om refusjon av deler av ilagt gebyr. Anført at
gebyrets størrelse er for høy i forhold til overtredelsen.

Dato
15.08.2022

Saksnummer
2022-00903

Tjenesteytere
Vy

Klager har i det vesentlige anført

Klager ble ilagt gebyr på toget den 15. mai 2022.

Klager anfører at han ble ilagt et gebyr på 950 kroner, fordi han manglet en tilleggsbillett
på 25 kroner. Klager anfører at det er uhørt å operere med denne faste satsen når man
allerede betaler 1500 kroner i måneden for månedsbillett.

Klager anfører at han ble møtt av en sur kontrollør og at klager gjorde kontrolløren
oppmerksom på at han ville klage. Klager anfører at kontrolløren likevel fristet ham
med å betale på stedet, siden dette ville være billigere. Klager anfører at kontrolløren
sa at saken ikke ville bli sett på som avsluttet ved betaling av gebyret. Klager anfører at
praksisen ikke bør være lovlig. Klager anfører at det er menneskelig å gjøre feil, og man
bør ikke ilegges gebyr når man i et enkelttilfelle mangler en sone.

Klager anfører at han stadig vekk kjøper tilleggssoner. Klager anfører at de har full tilgang
til kjøpshistorikken hans, men likevel gir de ham et såpass høyt gebyr. Klager anfører at
det ikke er forbrukere som ham selv Vy taper penger på. Klager anfører at prisen tilsvarer
å kjøpe tilleggssone 38 ganger. Klager anfører at Vy får lov til å gjøre feil hver eneste uke
med sine forsinkelser som gjør at han trekkes i lønn, men de refunderer ikke en eneste
krone fordi strekningen er for kort.

Klager anfører at gebyret er altfor høyt i forhold til overtredelsen og krever delvis
refusjon av gebyret.

Tjenesteyterne har i det vesentlige anført

Ved billettkontroll ble klager påtruffet i en vogn merket «kun gyldig billett» på toget den
15. mai etter avgang fra Oslo lufthavn. Neste stopp var Lillestrøm. Klager kunne ved
kontroll ikke fremvise gyldig billett for hele reisen han benyttet seg av, og han ble ilagt
kontrollgebyr.

Klager fremviste ved kontrollen en billett som var gyldig for Ruters soner 1 og 2V (Oslo-
Asker). Denne billetten er ikke gyldig mellom Oslo lufthavn og Lillestrøm, hvor man også
trenger billett for sone 4N samt 3Ø og 2Ø.

Vognene på toget er tydelig merket med «kun gyldig billett», som påminner og gjør
oppmerksom på at man må ha billett i orden, og Vy må stille krav om at man har billett i
orden for hele reisen man benytter seg av. Ellers vil passasjerer i utgangspunktet kunne
reise uten å betale for hele reisen, for så under kontroll eller i ettertid av kontroll kunne
vise til særskilte individuelle årsaker til hvorfor man ikke hadde billett for hele reisen og
at gebyr således ikke bør ilegges eller at gebyret bør frafalles i ettertid.

Ordinær gebyrsats er 1150 kroner. Om man velger å gjøre opp på stedet, er satsen
imidlertid 950 kroner, og Vy anser da i utgangspunktet saken som avsluttet. Gebyr ble
her ilagt på det objektive kriterium og faktum at klager ikke kunne fremvise gyldig billett
for hele reisen han benyttet seg av. Hjemmel for å ilegge gebyr fremgår av Vys reisevilkår
punkt 4 A: «Hvis du ikke kan vise gyldig billett i en kontroll, må du betale et gebyr fastsatt
av Samferdselsdepartementet».

Vy ser ingen grunn til å frafalle gebyret.

Nemnda bemerker

Klager ble ilagt gebyr på toget den 15. mai 2022 som følge av manglende gyldig
tilleggsbillett.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager har blant annet anført at gebyrsatsen er for høy i forhold til overtredelsen. Klager
har også anført at han stadig vekk kjøper tilleggsbilletter og at det er menneskelig å gjøre
feil.

Nemnda bemerker at det er den reisendes ansvar å sørge for gyldig billett ved reise
med kollektiv transport, og det er den reisendes ansvar å kunne vise gyldig billett. Klager
gikk om bord i ubetjent vogn, hvor man må ha kjøpt og aktivert billetten for reisen på
forhånd. Klager hadde ikke gyldig billett for hele reisen, slik at det var grunnlag for gebyr.

Når det gjelder gebyrets størrelse, har ikke nemnda noe grunnlag for å vurdere dette.
Dette følger av reisevilkårene.

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle. Videre har ikke nemnda grunnlag for å overprøve Vys skjønnsmessige vurderinger
i forbindelse med gebyrileggelser sammenlignet med andre saker.

Nemnda kan ikke anbefale klagers krav.

Vedtak

Transportklagenemnda kan ikke anbefale at klager gis medhold.