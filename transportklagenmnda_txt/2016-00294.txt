Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.11.2016

Saksnummer
2016-00294

Tjenesteytere
Norwegian

Klager har i det vesentlige anført

Klager skulle reist fra Bangkok (DY7202) til Stavanger via Oslo den 11. oktober 2015 kl.
09:10. 

Da klager ankom Gardermoen, var det lang kø i Norwegians bagasje-innsjekk og klager
rakk derfor ikke korresponderende flyvning til Stavanger. 

Norwegian ombooket klager fra Oslo til Stavanger til den 12. oktober og ga klager hotell
og matkuponger. Klager hevder at grunnet Norwegians dårlig håndtering av den stengte
flyplassen i Trondheim, endte det opp med store kødannelser på Gardermoen, og dette
rammet klager som måtte vente for å sjekke inn bagasjen. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
DY7202 fra Bangkok til Oslo den 11. oktober landet 13 minutter etter planlagt
ankomsttid. Norwegian vil påpeke at klager hadde 45 minutter mellom ankomst/avreise
som er tilstrekkelig, og anser at klager hadde rukket avgangen til Stavanger dersom han
hadde kontaktet personalet umiddelbart ved ankomst for å få hjelp med innsjekkingen. 

Klagers reservasjon ble endret til påfølgende dag, og den totale forsinkelsen til Stavanger
ble på 19 timer. Norwegian beklager at det var mye kø ved bagasjeinnleveringen
og på billettkontoret på grunn av den ekstra arbeidsmengden den dagen. Dette er
omstendigheter som dessverre kan oppstå på en flyplass i forbindelse med uforutsette
situasjoner. 

Norwegian kan ikke imøtekomme kravet om kompensasjon da flyvningen var forsinket
som en følge av ekstraordinære omstendigheter. Dette følger av dom i EU-domstolen
C-549/07 Wallentin – Hermann.

Nemnda bemerker

Klager hadde en gjennomgående billett fra Bangkok til Stavanger via Oslo. Det var i
utgangspunktet 1 ½ time mellom ankomst Oslo og avreise til Stavanger. Flygningen fra
Bangkok til Oslo ble ifølge Norwegian 13 minutter forsinket.

Det var mye trafikk og lange køer i forbindelse med bagasjeutlevering og innsjekking, og
klager rakk ikke flyet til Stavanger. Klager ble omrutet neste dag. Han ankom Stavanger
om lag 19 timer forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av de foreliggende opplysninger til grunn at flyet fra
Bangkok landet på Gardermoen 13 minutter etter planlagt ankomsttid. Nemnda
legger videre til grunn at det var store køer på Gardermoen som følge av at flyplassen i
Trondheim var stengt pga. dårlig vær. Nemnda er av den oppfatning at dette er å anse
som en ekstraordinær omstendighet i forordningens forstand.

Nemnda har ved den videre vurdering delt seg i et flertall og et mindretall. Flertallet,
lederen og flyselskapenes representanter, finner det godtgjort at forsinkelsen ikke kunne
vært unngått selv om alle rimelige tiltak var truffet. Flertallet viser til at et stort antall
passasjerer ble berørt av problemene i Trondheim, og at det ikke var til å unngå at det
oppsto køer på Gardermoen. Kanselleringen gir følgelig ikke rett til standarderstatning.

Mindretallet, forbrukernes representanter, finner ikke godtgjort at forsinkelsen ikke
kunne vært unngått selv om alle rimelige tiltak var truffet. Mindretallet viser til at
Norwegian ikke har gitt neon forklaring på hvorfor man ikke kunne avvikle køene i Oslo
raskere. Etter mindretallets vurdering gir forsinkelsen således rett til standarderstatning.

På bakgrunn av flertallets vurdering traff nemnda slikt

Vedtak

Transportklagenemnda-fly finner ikke å kunne anbefale at klager gis medhold.