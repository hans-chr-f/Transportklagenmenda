Vedtak i Pakkereisenemnda

Sammendrag

Reise til Jordan, Tala Bay, hotell Møvenpick, 22. - 29. juni 2011. Informasjon.

Dato
09.11.2011

Saksnummer
124/11

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: kr 16.466

Saken gjelder:

Reise til Jordan, Tala Bay, hotell Møvenpick, 22. - 29. juni 2011. Informasjon.

Klager har i det vesentlige anført:

Det viste seg at hotellet hadde dun sengetøy. Det sto det ikke noe om i Apollos opplysninger.
Klager har astma og er allergisk for dun. Hun ble dårlig, og ferien ble ødelagt.

Klager er av den oppfatning at Apollo burde ha informert om at hotellet hadde dun sengetøy.
Klager har i ettertid sett at Expedia og Hotells.com opplyser om dette.

Det vises for øvrig til klagers brev.

Apollo har i det vesentlige anført:

Apollo opplyser ikke om sengetøy i sine hotellbeskrivelser.

Har man et spesifikt helseproblem, slik klager beskriver, må man gjøre Apollo oppmerksom
på dette slik at Apollo kan undersøke saken før avreise.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Klager har i dette tilfellet fått innkvartering i henhold til Apollos opplysninger.

Det foreligger således ikke noe avvik i forhold til avtalte. Spørsmålet blir om Apollo burde ha
opplyst om at hotellet har dun i dyner m.v.

I henhold til alminnelige vilkår for pakkereiser skal turarrangør opplyse om forhold som han
forstår eller bør forstå har betydning for den reisende.

Etter nemndas vurdering inngår ikke bruk av dun i dyner m.v. i en slik opplysningsplikt. Apollo
måtte kunne gå ut fra at dette var uproblematisk for de fleste.

Nemnda finner etter dette ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Helga G. Hermansen, Star Tour AS