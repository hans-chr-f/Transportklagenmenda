Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende
legitimert rett til bruk av studentrabattert billett.

Dato
26.01.2018

Saksnummer
2017-02905

Tjenesteytere
AtB AS

Klager har i det vesentlige anført

Klager ble stoppet i billettkontroll 1. november 2017.

Klagers representant, hennes far, viser til at datteren hadde gyldig periodebillett og
gyldig legitimasjon med bilde. Årsaken til at hans datter ble ilagt gebyr var fordi hun
ikke hadde gyldig studentbevis. Klagers representant er ikke uenig i at hun manglet
studentbevis, men viser til at billetten koster det samme både for student og ungdom.
Hans mener derfor at datteren ikke skal få noe gebyr da hun har betalt korrekt beløp for
billetten, men huket av for feil billettkategori. 

Klagers representant krever derfor at AtB frafaller det ilagte gebyret.

Tjenesteyterne har i det vesentlige anført
Klager ble den 1.november 2017 kontrollert i en billettkontroll og ilagt gebyr fordi hun
ikke kunne legitimere sin bruk av studentrabattert billett.

Klagers representant, hennes far, anfører at siden prisen på ungdomsrabattert og
studentrabattert reisebevis er den samme, har det ingen relevans at datteren ikke
fremviste gyldig studentbevis ved kontroll, da hun fremviste legitimasjon som viste at
hun hadde rett til å reise med ungdomsrabattert reisebevis.

Det avgjørende ved bruk av rabattert reisebevis, er at man oppfyller retten til
rabatt innen den konkrete billettkategorien. Grunnen til at AtB opererer med ulike
billettkategorier, er fordi vi har beveget oss bort fra personlige reisekort. Det innebærer
at man kan låne bort sitt reisekort til andre personer som oppfyller vilkårene for samme
reisekategori, uavhengig av hvem sitt navn som står på kortet. For å illustrere at det er
reisekategorien som er avgjørende, så er prisen for barnerabattert og honnørrabattert
reisebevis den samme. Det betyr likevel ikke at besteforeldre kan låne bort sine reisekort
til barnebarna, da barna ikke oppfyller vilkårene til honnørrabattert reisebevis.

Ved bruk av ungdomsrabattert reisebevis er det avgjørende at man kan fremvise
legitimasjon som viser om man faller inn under den konkrete aldersgruppen fra 16 år
til og med 19 år. Dersom kunden derimot reiser med studentrabattert reisebevis er det
ifølge AtBs regelverk avgjørende at den reisende ved billettkontroll kan fremvise gyldig
studentbevis og semesterbevis for inneværende semester. Hoff kunne ikke legitimere
sin rett til studentrabattert reisekort og ble således ilagt tilleggsgebyr. Selv om klager kan
vise til at Hoff oppfyller retten til en annen rabattkategori med samme pris, fritar ikke
dette henne fra gebyret.

Kravet til legitimasjon ved bruk av rabatterte billetter fremgår klart av AtBs regelverk
som ligger tilgjengelig på våre nettsider. Det er dessverre mange av våre reisende som
misbruker vår tillitt, og AtB har derfor valgt å tolke regelverket strengt. Det innebærer at
AtB ikke skiller mellom det å reise med rabattert billett uten bevis for retten til rabatt, og
det å reise helt uten billett.

Etter innføring av nettbutikk er det i dag ingen plikt til å fremlegge rabattbevis når man
kjøper billett. Det er kundens ansvar å påse at hun er berettiget til den billetten hun selv
kjøper. Dersom kunden oppdager at hun har kjøpt feil billettkategori, kan man ta kontakt
med vårt kundesenter og få rettet opp dette.

Med grunnlag i overnevnte opprettholder AtB tidligere avgjørelse. Gebyret frafalles ikke.

Nemnda bemerker

Klager ble ved kontroll på busslinje 8 den 1. november 2017 ilagt gebyr fordi hun ikke
kunne vise dokumentasjon for rett til studentrabattert billett.

Det fremgår av AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges. For studentkort må det vises gyldig studentbevis. 

Klager kunne ikke vise dokumentasjon for rett til studentbillett.  

Vilkårene for å ilegge gebyr fra dermed oppfylt. 

Nemnda bemerker at det er den reisendes ansvar å kjøpe rett billettkategori og sørge for
å ha den dokumentasjon som kreves med seg. 

Nemndas flertall, nemndas leder og bransjerepresentantene Aarre og Grøttland,
kan ikke se at det er grunnlag for å anbefale at tilleggsavgiften frafalles. Flertallet har
forståelse for at reaksjonen kan virke streng, men av  hensyn til reiseforetakene er det
behov for en konsekvent praksis. Reisekortene til AtB er upersonlige. Billetten/kortet
kan således benyttes av mange så lenge de oppfyller vilkårene til billetten – her gyldig
studentbevis på en studentbillett. At billetten som lå på reisekortet har samme pris som
ungdomsbillett endrer ikke på vilkårene til den enkelte billettkategori. 

Mindretallet, forbrukerrepresentantene Grannes og Sørlie, viser til at klager til tross
for å ha valgt feil billettkategori, faktisk har betalt det samme for en billett som varer
like lenge og har samme geografiske utstrekning som den periodebilletten klager
skulle ha valgt. Mindretallet kan heller ikke se at det i praksis kan være noen annen
vinningshensikt i å velge feil kategori. Mindretallet viser her til at både student- og
ungdomsbillett er upersonlige og dermed fritt kan lånes ut forutsatt at låntaker også
oppfyller vilkårene for rabatten. Mindretallet vektlegger for øvrig det faktum at klager
selv har kjøpt billett. Mindretallets vurdering vil kunne stille seg annerledes dersom man
reiser på feil billettkategori med lånt billett. Mindretallet finner i denne saken at det er
urimelig å opprettholde gebyret og anbefaler at gebyret frafalles.

Nemnda finner i samsvar med flertallets begrunnelse ikke å kunne anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klage gis
medhold. 

Vedtaket er avsagt med dissens.