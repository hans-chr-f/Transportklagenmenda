Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billetter.

Dato
17.06.2014

Saksnummer
10/14 J

Tjenesteyter
NSB

Krav om sletting av gebyr for manglende billetter.

Klager har i det vesentlige anført:

Klager ble syk og han og hans kone hadde vært på legevakten hele natten mandag 17.02.14.
Da de var på vei hjem til Haugenstua tidlig om morgenen den 18.02.14 var det billettkontroll
på toget. Klager hadde blitt hentet med ambulanse hjemme den natten, og de rakk dessverre
ikke å ta med lommebok og penger da de dro hjemmefra.

Klager mener det er rimelig at de i en slik situasjon bør slippe å betale gebyr og krever derfor
de to gebyrene på til sammen kr 1.800 slettet.

NSB har i det vesentlige anført:

Det fremgår av NSBs Transportvilkår § 4 C at passasjerer som ved kontroll ikke har
stemplet eller på annen måte gyldig kontrollert billett, vil bli ilagt et gebyr fastsatt av
Samferdselsdepartementet. Passasjerene kan kjøpe billett i betjent vogn. En eventuell kontroll
i betjent vogn vil ikke gjennomføres før alle kunder har hatt anledning til å kjøpe billett av
konduktøren når han/hun går gjennom vognen.

Klager og hans kone ble den 18.02.14 påtruffet ved kontroll i ubetjent vogn uten å kunne
forevise togbillett. Begge reisende ble derfor på det objektive kriteriet for manglende billett,
ilagt et kontrollgebyr.

NSB mener kunden må kontrollere selv at han har gyldig billett før han går på toget. Dette
gjelder spesielt når man setter seg i en ubetjent vogn.

NSB finner ikke grunnlag for å slette gebyrene.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Gebyret kan således ilegges selv om passasjeren ikke har
opptrådt klanderverdig.

Selv om grunnen til at klager og hans kone ikke hadde gyldig billett skyldtes at de hadde glemt
lommebok og penger hjemme etter å ha blitt hentet med ambulanse, endrer dette ikke det
faktum at de ikke kunne fremvise billetter under billettkontrollen. NSBs kontrollører kunne
derfor ilegge dem gebyrer i henhold til transportvilkårene.

Det er passasjerens ansvar å ha gyldig billett. NSBs ubetjente vogner har oransje dører der det
øverst på døren med stor skrift står skrevet «Ubetjent». Midt på døren står skrevet «Kun gyldig
billett» «Stemplet eller validert». Inne i den ubetjente vognen er det oppslag med følgende
ordlyd:

«Du befinner deg nå i en ubetjent vogn. For å ta plass i denne vognen, må du ha en stemplet
eller validert gyldig billett som gjelder for hele reisestrekningen. Elektroniske billetter
må valideres for å være gyldige. Mangler du gyldig billett, kan du gå til betjent vogn hvor
konduktøren vil hjelpe deg. Dersom du ved kontroll mangler gyldig billett, vil du bli ilagt et
gebyr fastsatt av Samferdselsdepartementet.»

Klager og hans kone burde i dette tilfellet ha oppsøkt en betjent vogn med konduktør og
forklart situasjonen for konduktøren. Nemnda kan derfor ikke se at ileggelse av gebyr var feil i
denne saken.

Nemnda har forståelse for at klager oppfatter det som en streng reaksjonsform å bli ilagt
gebyr i dette tilfellet, men finner ikke grunnlag for å anbefale at gebyrene slettes i dette
tilfellet.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.