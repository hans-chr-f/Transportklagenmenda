Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
23.01.2017

Saksnummer
2016-00143

Tjenesteytere
NSB AS

Klager har i det vesentlige anført

Klager ble ilagt gebyr til tross for at han har en funksjonshemning. 6. september skulle
klager ta toget fra Oslo S til Myrvold. Klager bruker krykker og hadde dårlig tid da han
skulle gå ombord i toget. Klager hoppet derfor på første mulig vogn, da dørene var i
ferd med å lukkes. Han kjøpte billett da han kom ombord, klager kunne derfor vise frem
gyldig billett under kontrollen. Klager stiller seg derfor  undrende til NSBs påstand om at
han ikke hadde gyldig billett. 

Til NSBs  påstand om at passasjeren hadde god nok tid til å kjøpe billett, fordi toget var
forsinket, bemerker klager at dette ikke  stemmer. Klager var ny med krykker, og hadde
derfor dårlig tid til toget. At klager i det hele tatt rakk toget, var fordi toget var forsinket.
Hadde han vært funksjonsfrisk ville han hatt bedre tid til toget, og i tillegg hatt mulighet
til å kjøpe billett på vei til toget. 

Klager henviser til NSBs vedtekter og deres forpliktelse til å tilrettelegge for reisende med
handikap. Det er åpenbart at en med krykker ikke kan kjøpe billett samtidig som han går
på til toget. Dessuten når det under kontroll bare er minutter/sekunder etter avgang,
kan fremvises gyldig billett går det an å vise medmenneskelighet når passasjeren har et
synlig handikap.

Klager krever at gebyret frafalles.

Tjenesteyterne har i det vesentlige anført
Klager hadde ikke gyldig billett ved kontroll og ble derfor ilagt gebyr. 

Klager ble påtruffet om bord i tog 2749 den 6. september. Billettkontroll ble utført
etter avgang fra Oslo S. Toget avgikk kl. 17:07:35. Klager kjøpte sine billett  kl. 17:07:56,
samtidig med kontroll. NSB presiserer at dørene på toget stenger ca 15-20 sekunder før
toget faktisk avgår. Toget var forøvrig 2 minutter forsinket fra Oslo S som skulle gitt god
tid til å rekke toget samt kjøpe billett før ombordstigning. NSB vet ikke hvilken stasjon
klager gikk på toget og kan kun fordholde seg til at klager ble påtruffet etter avgang fra
Oslo S og at klager kjøpte billett samtidig med at kontrollen ble utført. 

NSB henviser til sine transportvilkår og understreker at billett skal være kjøpt før man går
ombord i en ubetjent vogn, og viser videre til at billettkontroll vil miste sitt formål dersom
regelen om å ha gyldig billett før ombordstigning i ubetjent vogn ikke praktiseres.
Reisetiden mellom stasjoner er kort.

Klager hadde ikke gyldig billett ved kontroll og ble ilagt gebyr som NSB i dette tilfellet ikke
vil frafalle.

Nemnda bemerker

Klager kunne ved kontroll den 6. september 2016 i ubetjent vogn på tog fra Oslo S ikke
vise fram gyldig billett, men en billett som var kjøpt samtidig med kontrollstart, og ble
ilagt gebyr. 

Det fremgår av NSBs transportvilkår § 4 C at kjøp og validering av elektroniske billetter
skal foretas før ombordstigning. 

Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager viser til at han bruker krykker og hadde dårlig tid og at han for å rekke toget gikk
inn i nærmeste vogn. Han viser til NSBs forpliktelse til å tilrettelegge for personer med
funksjonshemming. Dersom han hadde vært funksjonsfrisk ville han kunne kjøpt billett
samtidig med at han gikk til toget. 

Nemnda bemerker generelt at reisende selv må beregne tilstrekkelig tid til å få kjøpt
billett før ombordstigning eller velge å gå på en betjent vogn. Dette må i utgangspunkt
også gjelder for reisende med forskjellige funksjonshemminger. Reisende må selv
vurdere hvor lang tid som er nødvendig for å rekke et tog. 

Nemnda finner etter en samlet vurdering at verken klagers nedsatte bevegelighet eller
dårlig økonomi kan gi grunnlag for å anbefale at gebyret frafalles. Dette er i samsvar med
andre saker hvor klagerne har hatt ulik grad av bevegelseshemming.

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er enstemmig.