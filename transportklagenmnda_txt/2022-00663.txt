Vedtak i Transportklagenemnda - Fly

Sammendrag

Krav om standarderstatning for flykansellering i
henhold til EU-forordningen 261/2004 (EUR 250)

Dato
22.08.2022

Saksnummer
2022-00663

Tjenesteytere
Widerøe

Klager har i det vesentlige anført

Klager skulle den 11.02.2022 reise fra Bergen til Trondheim med rutenummer WF680.
Klager mener at Widerøe sin begrunnelse til kanselleringen om værforhold ikke
stemmer, men at grunnen til kanselleringen skyldtes mangel på personell. Dette mener
klager ikke faller inn under ekstraordinære omstendigheter som fritar flyselskapet for
ansvar. 

Videre anfører flyselskapet at rullebanen i Bergen var stengt. Klager bestrider dette.
Flyet ble kansellert like etter avgangstid. Samtidig som Widerøe kansellerte flyet så gikk
det flere fly både før og etter, fra varierende selskap som ikke hadde noe problem med
været i Bergen. Widerøe valgte å kansellere avgangen 5 min etter planlagt avgangstid.
Hvordan kan en påberope seg bruk av at ekstraordinære årsaker som vær gjorde at crew
gikk ut på tid, når de velger å kansellere på avgangstid? Dette tyder på at de ikke hadde
planlagt med nok personell i utgangspunktet, og at det dermed blir feil av de å påberope
seg ekstraordinære årsaker til kansellering.

Tjenesteyterne har i det vesentlige anført
Crewet på flyet gikk ut på arbeidstid på grunn av været. Banen i Bergen stenges for
brøyting som følge av pulserende vær og mange byger i Bergen den dagen. Tjenesteyter
viser til fremlagt dokumentasjon

Widerøe viser til en operasjonslogg, METAR og METAR-dekoder som bekrefter
kanselleringen og de rådende værforholdene.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe anfører at kanselleringen skyldtes at besetningen gikk ut på
arbeidstid som følge av værforholdene i Bergen. Rullebanen i Bergen var stengt for
brøyting som følge av værforholdene. 

Basert på sakens dokumentasjon fremlagt både av klager og flyselskapet finner nemnda
det sannsynliggjort at det var utfordrende værforhold i Bergen denne dagen. Nemnda
finner det med dette naturlig at det kunne oppstå forsinkelser. Klager sin flyvning fra
Bergen ble imidlertid ikke bare forsinket, men kansellert. Flyselskapet Widerøe har
forklart at kanselleringen skyldtes crew som gikk ut på arbeidstid som følge av dårlige
værforhold på flyplassen. Widerøe har imidlertid ikke dokumentert forsøk på å erstatte
crewet. Nemnda mener at flyselskapet med dette ikke har godtgjort at kanselleringen
ikke kunne vært unngått selv om alle rimelige tiltak var truffet.

Nemnda sin konklusjon er med dette at klager har rett på standarderstatning etter EU-
forordningen.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Widerøe utbetaler 250 euro til klager