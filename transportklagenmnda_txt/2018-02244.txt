Vedtak i Transportklagenemnda - Fly

Sammendrag

Krav om erstatning grunnet forsvunnet bagasje.

Dato
13.06.2019

Saksnummer
2018-02244

Tjenesteytere
Wizz Air

Klager har i det vesentlige anført

Klager skulle reise fra Torp til Skopje den 16. april 2018 med W6 7706. Etter at klager
hadde sjekket inn sin koffert fikk hun beskjed om at avgangen var kansellert. Klager stilte
seg i kø for å bli booket om til ny avgang som gikk fra Gøteborg, men da det var hennes
tur var dette flyet fullbooket. Klager ble deretter tilbudt ombooking til nytt fly Torp -
Skopje den 23. april som hun aksepterte. 

Da klager skulle hente sin bagasje var den ikke å finne på bagasjebåndet. Hun meldte fra
om dette og mottok PIR-rapport. Klager måtte ut å kjøpe det mest nødvendige av klær og
hygieneartikler. Klager tilbragte dagene før avreise hos slektninger i Oslo. 

De passasjerene som fikk plass på Gøteborg-flyet mottok kostnadsfri transport fra Torp
til Gøteborg. Klager derimot måtte betale for transport mellom Torp og Oslo t/r.  

Flyselskapet har tilbudt 393,87 euro i erstatning der beløpet er beregnet etter vekt på
bagasjen. Dette godtar ikke klager og viser til fremlagt liste over innholdet i sin tapte
bagasje, og krever tilsammen 750 SDR.

Tjenesteyterne har i det vesentlige anført
W6 7706 ble kansellert som følge av dårlige værforhold på Torp, tåke som medførte
dårlig sikt. Wizz Air viser til fremlagt dokumentasjon. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Wizz Airs kontroll.  

Wizz Air ønsker å refundere 393,87 euro til klager for den tapte bagasjen, basert på
koffertens vekt. Dette tilsvarer 19 SDR per kilo.

Wizz Air kan ikke imøtekomme klagers krav utover det som allerede er tilbudt.

Nemnda bemerker

Klagers flyvning Torp - Skopje ble kansellert på grunn av dårlig vær. Klager ble først
tilbudt omruting en uke senere, noe hun aksepterte. Hun har ikke reist noen krav i denne
forbindelse. 

Imidlertid ble hennes koffert borte.
Flyselskapet har erkjent ansvar, men mener at erstatningssummen skal beregnes etter
bagasjens vekt og ikke basert på det økonomiske tapet klager har lidt som følge av at
kofferten hennes ble borte. 

Denne saken gjelder følgelig erstatningsutmålingen.

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2.

Selskapet er ansvarlig for det økonomiske tap passasjeren har lidt, og erstatningen må i
utgangspunktet baseres på gjenanskaffelsesverdien - det vil si det beløpet passasjeren
må betale for å skaffe seg en tilsvarende koffert og det kofferten inneholdt. Passasjeren
skal på den annen side ikke tjene på skaden. Det gjøres derfor fradrag for slitasje og
verdiforringelse. Passasjeren har bevisbyrden for tapets størrelse.
Etter nemndas syn kan erstatningen ikke beregnes etter vekt slik selskapet har lagt til
grunn.

Nemnda har kommet til at klager i tilstrekkelig grad har sannsynliggjort at kofferten
med innhold kostet ca 900 euro. Det må imidlertid gjøres et fradrag for bruk og slitasje.
Nemnda fastsetter fradraget skjønnsmessig til 30 %.  

Nemnda anbefaler etter dette at selskapet betaler til klager 630 euro.

Vedtak

Transportklagenemnda -fly anbefaler at Wizz Air betaler til klager 630 euro.