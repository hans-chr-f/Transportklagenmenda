Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01725

Tjenesteytere
Aeroflot

Klager har i det vesentlige anført

Klager skulle reise fra Oslo til Moskva den 6. februar 2018 med SU2175. Flyet ble
kansellert. Klagers representant har ikke uttalt om klager ble ombooket eller valgte å
avbryte reisen.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Aeroflot har ikke avgitt uttalelse til klager eller til nemnda.

Nemnda bemerker

Flyselskapet Aeroflot har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger til grunn at klagers flyvning ble kansellert. Klager har fremsatt krav om
standardkompensasjon 600 euro i henhold til EU-forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Aeroflot har som nevnt ikke avgitt uttalelse til klager eller til nemnda. Selskapet har
følgelig ikke godtgjort at kanselleringen skyldtes en ekstraordinær omstendighet
som ikke kunne vært unngått. Klager har etter nemndas syn derfor krav på
standardkompensasjon. 

Siden avstanden mellom Oslo og Moskva, målt etter storsirkelmetoden, er mindre enn 3
500 kilometer, jf artikkel 7 nr 1 og 4, EU-domstolens dom av 07.09.2017 i saken Bossen
med flere mot Brüssels Airlines (C-559/16) og gcmap.com, utgjør erstatningen 400 euro.

Vedtak

Transportklagenemnda-fly anbefaler at Aeroflot utbetaler 400 euro til klager.