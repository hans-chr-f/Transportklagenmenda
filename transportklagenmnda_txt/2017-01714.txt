Vedtak i Transportklagenemnda - Fly

Sammendrag

Krav om erstatning for ny koffert i stedet for erstatningskoffert.

Dato
17.04.2018

Saksnummer
2017-01714

Tjenesteytere
Norwegian

Klager har i det vesentlige anført

Klager reiste med Norwegians flyvning DY387 fra Tromsø (TOS) til Oslo lufthavn (OSL)
13. juni 2017. Klagers bagasje ble skadet på reisen. Da han skulle reise videre fra Oslo
lufthavn samme dag, valgte han å godta Norwegians tilbud om erstatningskoffert.
Hans koffert i hardplast er imidlertid verdt cirka 2 500 kroner, og bagasjen han fikk
som erstatning var av den myke sorten, og verdt mye mindre enn klagers opprinnelige
koffert. 

Klager har fremsatt krav om å få erstatning til å kjøpe en koffert av tilsvarende kvalitet
som den som ble skadet under reisen til kroner 2 500.

Tjenesteyterne har i det vesentlige anført
Klagers bagasje ble skadet under Norwegians flyvning DY387 13. juni 2017. Han meldte
skaden umiddelbart ved ankomst til Oslo lufthavn, hvor det ble opprettet skaderapport.
Han fikk ingen rapport på saken da han aksepterte en erstatningskoffert på stedet. 

Åtte dager etter reisen mottok Norwegian et krav fra klager hvor han fremsatte krav
om erstatning for skadet innhold (telefon og øretelefoner). Han rapporterte ikke skadet
innhold umiddelbart på flyplassen da han meldte bagasjen skadet. 

Norwegian viser til luftfartsloven § 10-26. Det fremgår dessuten av Norwegians
reisevilkår at elektronisk utstyr som telefoner ikke skal ligge i innsjekket bagasje.
Passasjeren bekrefter at han har lest og godkjent Norwegians vilkår ved bestilling. 

Da det skadede innholdet ikke ble rapportert direkte ved ankomst, men åtte dager
senere, avviser Norwegian klagers krav om dekning av de ødelagte gjenstandene. Videre
anfører selskapet at klager valgte å motta en erstatningskoffert på flyplassen. Norwegian
avviser på ovennevnte bakgrunn klagers krav.

Nemnda bemerker

Klagers bagasje ble skadet under Norwegians flyvning DY387 13. juni 2017.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt.

Klager har krevd kroner 2 500 i erstatning for sin ødelagte koffert. Han fikk en
erstatningskoffert på flyplassen som var mindre enn den han hadde fra før, og som er
opplyst å være av dårligere kvalitet. Klager var nødt til å ta i mot denne, da hans koffert
var knust.

I tilsvaret har Norwegian påpekt at klager fikk ødelagt en barnevogn, noe nemnda ikke
kan se er et tema her. Norwegian har videre kommentert at klager ikke kan få erstattet
øretelefoner og en telefon, noe nemnda heller ikke kan se er krevd av klager i denne
saken. Spørsmålet i saken er om klager kan kreve erstattet sin opprinnelige koffert,
og at han ikke må akseptere erstatningskofferten som fullt oppgjør. Nemnda mener
at klager i dette tilfellet har krav på å få erstatning for sin opprinnelige koffert, mot å
levere erstatningskofferten til Norwegian. Det må gjøres et skjønnsmessig fradrag for
verdiforringelse på grunn av alder, og nemnda fastsetter erstatningen til kroner 2 000.

Vedtak

Transportklagenemnda - fly anbefaler at Norwegian erstatter klagers ødelagte koffert
med kroner 2 000.