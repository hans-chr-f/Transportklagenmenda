Vedtak i Pakkereisenemnda

Sammendrag

Saken gjelder spørsmålet om turistskatt er inkludert i totalprisen.

Dato
..

Saksnummer
17/14P

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Reisemål: Marokko, Marrakech

Antall reisende: 5

Reisens pris: DKK 45.456,-

Tidsrom: 201213 - 030114

Saken gjelder:

Saken gjelder spørsmålet om turistskatt er inkludert i totalprisen.

Klageren viser til at reisearrangøren skriftlig har opplyst at prisen som ble betalt før
avreise var totalprisen. På den voucheren som er utstedt fremgår det kun at «extras»
må betales direkte til hotellet.

Klageren opplevde å bli fysisk blokkert av hotellets sikkerhetsansvarlige ved avreisen fordi han
nektet å betale ekstra skatt.

Under protest betalte klageren 2000 Dirhams, hvilket tilsvarer DKK 1368,44, til hotellet for at
de skulle nå flyet. Klageren krever at Solfaktor/Reisegiganten AS refunderer beløpet.

Solfaktor.com viser til at turistskatt er en skatt myndighetene i Marokko har bestemt
at alle hoteller skal kreve inn av sine gjester. Denne type skatt kan ikke kreves inn av
andre enn hotellet og kan ikke inkluderes i prisen. Reisearrangøren informerer sine
kunder om dette i bookingprosessen. Det vises til det bildet som er inkludert i mail av 8.
januar 2014.

Nemnda bemerker:

I medhold av Alminnelige vilkår for pakkereiser punkt 1, anses avtalen mellom partene inngått
ved bekreftet bestilling.

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har gitt
i kataloger, brosjyrer eller lignende en del av avtalen med mindre de må antas å være uten
betydning for kundens kjøp av den aktuelle pakkereise.

Det fremgår av et bilde vedlagt reisearrangørens mail av 8. januar 2014 at det i
bookingprosessen under «totalpris» opplyses: «NB: Turistskatt ikke inkludert».

Nemnda legger etter dette til grunn at den avtalen som ble inngått mellom partene i og
med at reisen ble bestilt, gir tilstrekkelig opplysning om at turistskatt ikke er inkludert. Det
foreligger derfor ikke noe grunnlag for refusjon.

Nemnda bemerker dog at turistskatt ikke er inkludert bør fremgå av voucheren.

Vedtak:

Reklamasjonsnemnda for pakkereiser kan ikke anbefale at det gis noen refusjon i dette
tilfellet.

Vedtaket var enstemmig.