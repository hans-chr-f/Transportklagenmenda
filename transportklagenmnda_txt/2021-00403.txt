Vedtak i Transportklagenemnda
- Kollektivreiser

Sammendrag

Krav om få benytte t-kort på alle bussreiser

Dato
19.05.2021

Saksnummer
2021-00403

Tjenesteytere
AtB AS

Klager har i det vesentlige anført

Klager forklarer at han har t-kort som han bruker for å betale for reiser. Pengene er
innbetalt på forhånd på reisekortet. Klager forklarer at ved bruk skal man validere kortet
på en elektronisk kortterminal, enten på holdeplassen eller på bussen. 

Klager forklarer at han betalte for reise fra Strindheim til Stavne ved å validere kortet på
holdeplassen. Ved returen var det ikke kortleser på holdeplassen. Inne på bussen er det
en kortleser, men denne var gjort utilgjengelig for passasjerene. Klager forklarer at han
derfor ikke fikk betalt for returen med t-kortet. 

Klager påklaget dette til selskapet og fikk til svar at selskapet ikke aksepterer t-kortet
som betalingsmiddel. Klager forklarer at dette forholdet har vært tatt opp med selskapet
tidligere, blant annet i Adresseavisen, men AtB ønsker ikke å legge forholdene til rette
for brukere av t-kort. Selskapet aksepterer derfor ikke sitt eget betalingsmiddel. Klager
legger til at selskapet mer eller mindre har sabotert bruk av t-kort som betalingsmiddel
fra dag en. Metrobussen har ikke betalingsautomat, kortet må valideres på holdeplassen,
men på mange holdeplasser var det ikke satt opp automater da metrobussen ble
innført. 

Klager mener man ikke kan leve med en situasjon det man blir avvist på bussen
fordi selskapet ikke aksepterer sitt eget betalingssystem. AtB må legge til rette for at
passasjerene kan benytte t-kortet på alle bussreiser. 

Etter at klager har mottatt AtB sitt tilsvar i saken legger han til at poenget hans er at t-
kort er lovlig betalingsmiddel på bussen. Det må derfor være slik at det kan brukes hver
gang man tar bussen ellers er det verdiløst som betalingsmiddel. Klager mener at slik
som det er nå kan man ta bussen til perifere områder ved bruk av t-kort, men man kan
ikke ta bussen hjem på lovlig måte. Klager mener det er mer redelig av AtB å avvikle hele
ordningen med t-kort. Klager legger til at han vil bemerke at det finnes busser der det er
mulig å betale med t-kort, men det gjelder ikke alle. Klager mener at han som kunde ikke
kan ha detaljkunnskap om hvilke busser dette gjelder. Andre bedrifter, som er utsatt for
konkurranse, har greid å håndtere smittevern på en god måte, uten å skyve problemene
over på kundene. Klager mener dette burde være mulig for AtB også. 

Klager krever at AtB legger forholdene til rette, slik at t-kortet alltid kan brukes.

Tjenesteyterne har i det vesentlige anført
Klager krever at AtB skal tilrettelegge for bruk av t-kort Autoreise, også under Covid-19
pandemien. 

I forbindelse med innføring av ny rutestruktur i Trondheim den 3. august 2019, gikk
AtB samtidig over til åpen billettering. Ved åpen billettering kan den reisende gå om
bord i bussen uten å registrere/validere eller vise frem billetten for sjåfør, så lenge
denne er kjøpt/aktivert før påstigning. Hensikten med å innføre Metrobuss er å sikre høy
frekvens, samt redusere ventetid ved på- og avstigning. Det ble derfor vedtatt at man
ved reise med Metrobuss skal ha gyldig billett før man går om bord. Dette er løst ved
at det er montert både bussmaskiner og kortlesere på Metrostasjonene. Ved å benytte
bussmaskinene, er det mulig å kjøpe enkeltbillett, og på kortleserne er det mulig å lese
av reisekortene sine. På de andre bussene, som ikke er Metrobusser, ble det montert
kortlesere fremst i bussen ved siden av kontrollørene.

AtB kjenner seg ikke igjen i disse beskyldningene og ønsker for ordens skyld å oppklare
at vi på ingen måte har forsøkt eller ønske om å sabotere Autoreisekonseptet etter
innføringen av åpen billettering.

I mars 2020 ble store deler av busstrafikken redusert som følge av
smittevernrestriksjoner. I tiden etter har det vært ulike lokale og nasjonale påbud samt
anbefalinger for reiser med kollektivtrafikk. Klagers påstand om at det ikke er mulig
å lese av reisekortet sitt om bord i enkelte busser hvor kortleserne er montert fremst
i bussen medfølger riktighet. Dette på grunn av at fremdøren er lukket på bakgrunn
av smittesituasjonen og krav fra operatørenes vernetjeneste. AtB har informert om
dette og anbefaler reisende som benytter t-kort Autoreise om å benytte et annet
betalingsalternativ. Det er mulig å kjøpe alternative billetter i for eksempel Mobillettapp,
SMS og hos utvalgte kommisjonærer. 

AtB har forsøkt å finne alternativ som gjør det mulig å fortsette å benytte t-kort
Autoreise. En løsning som har vært diskutert er å relokere kortleseren som står fremst
i bussen. Beslutningen på dette mulige tiltaket ble imidlertid at kostnadene ikke lar seg
forsvare. AtB er eid av fylkeskommunen, og kostnadene knyttet til et slikt midlertidig
tiltak er rett og slett ikke forsvarlig.

På grunn av ovenstående informasjon og med særlig vekt på den økonomiske kostnaden
knyttet til flytting av kortlesere, finner AtB ikke mulighet til å tilgjengeliggjøre Autoreise t-
kort ytterligere enn de tiltak som allerede er utført.

AtB viser for øvrig til innsendt dokumentasjon i saken.

Nemnda bemerker

Klagen gjelder krav om få benytte t-kort på alle bussreiser som billett. 

Etter nemndas syn gjelder ikke saken en tvist mellom partene i forbindelse med en reise,
som kan behandles av nemnda, jf. transportklagenemndforskriften § 1-3. 

Saken blir således å avvise, jf. forskriften § 6-2 bokstav a).

Vedtak

Saken avvises.