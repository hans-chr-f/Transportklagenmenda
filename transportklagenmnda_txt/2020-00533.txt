Vedtak i Transportklagenemnda - Fly

Sammendrag

Refusjon og erstatning for manglende assistanse.

Dato
16.02.2021

Saksnummer
2020-00533

Tjenesteytere
Ethiopian Airlines
Avinor
SAS

Klager har i det vesentlige anført

Klager sin sønn skulle reise fra Yaounde til Stavanger via Addis Abeba den 16. november
2019. Klager betalte 897 NOK til Ethiopian Airlines for å få full assistanse til sønnen. Dette
grunnet sønnens unge alder, og at det var hans første lange internasjonale flyvning, med
to mellomlandinger. Klagers sønn fikk ikke assistanse ved noen av mellomlandingene.
Dette medførte at han ble forvirret og nesten gikk seg vill. 

Klager er skuffet over servicen og har fremsatt krav om refusjon av beløpet som ble
betalt for assistansen, samt en erstatning for stresset han og hans sønn opplevde.

Tjenesteyterne har i det vesentlige anført
Saken ble sendt for tilsvar til Ethiopian Airlines som klager har fremsatt kravet mot.
Saken ble også sendt for tilsvar til det andre flyselskapet som opererte en flyvning (SAS),
samt til selskapet Avinor.

SAS anførte følgende:

Dette er en reisebyrå-bestilling med Ethiopian Airlines dokument-nummer. SAS er derfor
ikke rette mottaker av krav om refusjon av kostnader i forbindelse med ledsager på
reisen.

Avinor har oppsummert anført følgende:

Det er flyselskapet vedkommende reiser med som melder inn assistansebehov.
ISS (Avinors kontraktspart som leverer assistansetjenestene) melder at det den 16.
november lå en bestilling inne på klagers far. Siden det ikke var lagt inn SSR-kode (Special

Service Request) ble den automatisk kansellert, da alle innmeldinger skal ha en SSR-
kode for å vite hva behovet til den reisende er. Hvorfor dette ikke var lagt inn må tas med
Ethiopian Airlines.

På OSL er assistansetjenesten gratis. At Ethiopian tar betalt for denne tjenesten er noe
de må svare for.

Avinor anser denne saken som et anliggende mellom Ethiopian og passasjeren.

Vedrørende ankomst i Stavanger:

På det aktuelle flyet var det innmeldt følgende assistansebehov; 5 x WCHS (Wheelchair
assistance) og 1 MAAS (Meet and assist). Assistanse-tjenesten var tilstede ved ankomst,
men ingen henvendte seg til de for hjelp. På Stavanger er det ikke mulig å se navn på de
bestilte assistansene så langt tilbake i tid siden, siden det slettes. Avinor kan ikke se at
ansvar i denne saken ligger på lufthavnen som leverandør av assistansetjenester

Ethiopian Airlines har anført følgende:

Ethiopian Airlines beklager ulempene hendelsen medførte og ønsker å kompensere
klager med 100 USD, som tilsvarer beløpet klager betalte for tjenesten som ikke ble
utført.

Nemnda bemerker

Basert på klagers og selskapenes fremstilling av saken legger nemnda til grunn at klager
ikke mottok assistanse som avtalt med Ethiopian Airlines.

Ethiopian Airlines har tilbudt å utbetale 100 USD til klager for den manglende
assistansen. Nemnda mener også at klager har krav på dette. 

Klager har også fremmet krav om erstatning grunnet stresset og ubehaget hendelsen
medførte.

I norsk erstatningsrett er regelen at ikke-økonomisk tap bare har erstatningsrettslig vern
dersom det finnes en særskilt hjemmel for dette. Noen slik hjemmel foreligge ikke i dette
tilfellet.  Nemnda kan derfor ikke anbefale at klager gis medhold i kravet om erstatning
for stresset og ubehaget hendelsen medførte.

Nemnda anbefaler imidlertid at Ethiopian Airlines refunderer summen klager betalte for
den manglende assistansetjenesten, noe de allerede har tilbudt å gjøre.

Vedtak

Transportklagenemnda-fly anbefaler at Ethiopian Airlines refunderer summen klager
betalte for assistansen som ikke ble mottatt.