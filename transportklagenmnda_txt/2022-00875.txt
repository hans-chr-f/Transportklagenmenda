Vedtak i Transportklagenemnda - Fly

Sammendrag

Krav om refusjon av utgifter til taxi i forbindelse med
ventetid på ny avgang som følge av forsinket flyvning.

Dato
19.09.2022

Saksnummer
2022-00875

Tjenesteytere
SAS

Klager har i det vesentlige anført

Klager hadde billett med SAS og skulle fly fra Oslo til København den 18. februar 2022 kl.
21.30. Avgangstiden ble utsatt flere ganger, men kl. 23.46 ble flyvningen kansellert som
følge av dårlig vær andre steder i Europa. Klager ble omrutet til ny avgang dagen etter
kl. 09.00. Passasjerene ble tilbudt å overnatte på hotell eller få betalt taxi hjem. Klager
valgte å reise hjem med taxi og tok flybussen tilbake til Oslo lufthavn neste morgen. Hun
sendte inn taxikvittering på kr 1727 og kvittering for flybussen på kr 199 til SAS, men
fikk til svar at avgangen var kansellert på grunn av været og at de kun ville refundere et
"rimelig beløp" og har utbetalt kun kr 576 til klager.

Klager krever utgiftene til transport refundert fullt ut som lovet og at SAS utbetaler
resterende beløp med kr 1350.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Værforhold som
påvirker flytrafikken kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret. Det er flyselskapet
som må godtgjøre at det foreligger et slikt spesielt tilfelle. Flyselskapet må videre
godtgjøre at de har truffet alle rimelige tiltak for å unngå kanselleringen. SAS har ikke
svart nemnda og har dermed ikke godtgjort at forsinkelsen skyldtes ekstraordinære
omstendigheter som ikke kunne vært unngått. Klager har etter nemndas syn derfor krav
på standarderstatning på 250 euro.

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og alkoholfri drikke i ventetiden, jf. EU-forordning
261/2004 artikkel 9, jf. artikkel 5. Klager har anført at hun fikk valget mellom overnatting
på hotell eller dekning av transport for å overnatte hjemme i påvente av ny flyavgang.
Klager tok taxi hjem midt å natten og flybuss dagen etter for totalt kr 1926 og nemnda
mener dette må dekkes fullt ut av SAS. Kr 576 er allerede utbetalt, slik at gjenstående
beløp er kr 1350.

Vedtak

Transportklagenemnda anbefaler at SAS utbetaler standarderstatning på 250 euro, samt
refunderer kr 1350 til klager.