Vedtak i Pakkereisenemnda

Sammendrag

Krav om standardkompensasjon ved forsinkelse på 2 timer og 10 minutter.

Dato
28.04.2022

Saksnummer
2022-00345

Tjenesteytere
Amisol Travel AS

Klager har i det vesentlige anført

Klagen gjelder en pakkereise for 1 person med innkvartering på Sharm Reef Hotel,
Sharm el Sheikh, Egypt i perioden 25.12.2021 - 09.01.2022. Totalpris 14 095 kroner. 

Ved hjemreisen ankom klager Oslo Lufthavn Gardermoen 2 timer og 10 minutter senere
enn opprinnelig ankomsttid. Klager krever standardkompensasjon da han mener det
opprinnelige flyet var kansellert. Klager måtte bytte fly i København.

Klager har anført at det på billetten fremgår at flyet mellomlander i Billund på utreisen,
mens det på hjemreisen ikke fremgår noen informasjon om mellomlanding. 

Den 05.01.2022 kl. 15:30 ble klager per e-post fra Amisol Travel informert om følgende:
"Vi har dessverre ikke mulighet til å mellomlande vårt fly i København for å fly dette
videre til Oslo 9. Januar. Du er derfor booket inn med Norwegian som tilslutning fra
København til Oslo, med DY 949, kl 19:10. Bagasjen og deg selv sjekker du inn på nytt i
Kastrup."

Klager har anført at han den 05.01.2022 ble informert om at flyet fra Sharm el Sheikh til
Oslo var innstilt og at han dermed ble omrutet til Norwegian DY949 med ankomst Oslo,
Gardermoen kl. 20:25, 2 timer og 10 minutter senere enn opprinnelig ankomst kl. 18:15.
Klager mener han har rett på standardkompensasjon som oppgitt på luftfartstilsynet.no.

Klagers krav: 300 EUR (2 996,48 NOK ifølge google kurs) og 200 kroner til et måltid, totalt
3 196,48 kroner.

Det vises for øvrig til korrespondanse fra klager.

Tjenesteyterne har i det vesentlige anført

Amisol Travel anser ikke denne forsinkelsen for å være en mangel som gir grunnlag for
refusjon i henhold til Pakkereiseloven §8,4 bokstaven f pkt.4. 

Klagers reise var fra 26.12.2021 til 09.01.2022. Klager ble orientert om endringen ved
hjemreisen under oppholdet. Opprinnelig ankomsttid på Oslo Lufthavn Gardermoen
skulle være kl. 18:15 den 09.01.2022. Klager ankom Oslo Lufthavn Gardermoen kl. 20:25,
2 timer og 10 minutter forsinket.

Amisol Travel har tilbudt klager et prisavslag på 10 % på en fremtidig reise. 

Det vises for øvrig til korrespondanse fra Amisol Travel AS.

Nemnda bemerker

Klagen gjelder en pakkereise for 1 person med innkvartering på Sharm Reef Hotel,
Sharm el Sheikh, Egypt i perioden 25.12.2021 - 09.01.2022. Totalpris 14 095 kroner. 

Klager har anført at han den 05.01.2022 ble informert om at flyet fra Sharm el Sheikh til
Oslo var innstilt og at han dermed ble omrutet til Norwegian DY949 med ankomst Oslo,
Gardermoen kl. 20:25, 2 timer og 10 minutter senere enn opprinnelig ankomst kl. 18:15.
Klager mener han har rett på standardkompensasjon som oppgitt på luftfartstilsynet.no.

Pakkereiseloven § 34 regulerer situasjonen når vilkårene for erstatning og/eller prisavslag
samtidig er oppfylt på flere rettslige grunnlag. Den reisende har rett til å fremsette
krav etter pakkereiseloven og annen lovgivning samtidig, jfr. Prop.54 L (2017 - 2018)
side 121 annen spalte nederst. Krav om standardkompensasjon må fremsettes overfor
transportøren. Det vil si at den reisende ikke kan henvende seg til arrangøren med
krav om prisavslag og erstatning med hjemmel i transportlovgivningen, med mindre
arrangøren også er transportør, jfr. direktivet artikkel 14 nr. 5 og pakkereiseloven § 34.
Slik nemnda vurderer må krav om standardkompensasjon fremmes for transportøren
FlyEgypt.
En forsinkelse på 2 timer og 10 minutter vil under enhver omstendighet ikke være av en
slik art at det utgjør en mangel etter pakkereiselovens bestemmelser. 

Pakkereisenemnda avviser klagen

Vedtak

Pakkereisenemnda avviser klagen.