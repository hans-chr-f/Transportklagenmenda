Vedtak i Pakkereisenemnda

Sammendrag

Krav om prisavslag på grunn av dårlig renhold på hotellet.

Dato
28.08.2015

Saksnummer
276/14P

Tjenesteyter
Apollo Reiser AS

Saken gjelder:

Krav om prisavslag på grunn av dårlig renhold på hotellet.

Klager har i det vesentlige anført:

Klager og hans medreisende reiste til Kreta og skulle bo på hotell Rethymno Mare Resort/
Scaleta. Det første rommet de fikk tildelt ved ankomst var helt grusomt.

Det var slitt, skittent og luktet vondt. De kontaktet derfor Apollos reiseledere på telefon og
fikk så byttet til et rom som var noe bedre, men langt i fra bra og i samsvar med beskrivelsen
av hotellet. Rengjøringen var elendig og selv om de hadde all inclusive ved hotellet, valgt de
å spise en del måltider ute fordi de antok at rengjøringen var like dårlig på kjøkkenet. Klager
viser til bilder av rommene.

Forholdene ble tatt opp med Apollos representant på reisemålet, men likevel ikke
tilfredsstillende utbedret. På bakgrunn av dette krever klager et prisavslag på kr 7.000 for
manglende renhold på hotellet.

Apollo har i det vesentlige anført:

Som det fremgår av Apollos reiselederrapport tok klager kontakt med reiselederne rett etter
ankomst hotellet (kl. 03.00 om natten) og ville bytte rom. Dette var dessverre ikke mulig før
dagen etter, da de fikk bytte til et annet rom. Reiselederne var i kontakt med dem og de fikk
da inntrykk av at de var fornøyd med det nye rommet.

Rethymno Mare Resort var i sommersesongen 2014 klassifisert med 3+ soler.

Totalt i sommer (2014) har Apollo hatt 3.500 gjester på hotellet, og gjennomsnittlig score
på spørreskjemaer har vært 7,9 av totalt 10. Det har ikke vært spesielle kommentar om at
beskrivelsen ikke sto i forhold til virkeligheten, eller at det var spesielt slitt eller skittent. Det
er imidlertid viktig å merke seg at hotellet ble bygget i 1988 og renovert sist i 2008. Et hotell av
denne størrelsen vil naturlig nok bære preg av noe slitasje når det er seks år siden hotellet sist
ble renovert. Apollo viser til utskrift av hotellbeskrivelsen gjeldene for sommeren 2014.

Det er ikke tilfredsstillende at rommet ikke er rent når man sjekker inn.

Apollo har videre sett igjennom det bildematerialet som er sendt inn.

Etter en totalvurdering har de valgt å gi en kompensasjon på kr 1.500, som utgjør 14 % av
reisens grunnpris, en kompensasjon som Apollo mener er i samsvar med den mangelen som
forelå.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klagen gjelder renhold av hotellrommet. Det er vedlagt en del bilder som viser svært skitne
forhold på baderommet. Nemnda har merket seg at arrangøren påpeker at hotellet er
gammelt - bygget i 1988 - og at det ikke er renovert siden 2008.

Det medfører at det er naturlig at det vil fremstå som noe slitt. Det er også påpekt at
renholdet er enklere på Kreta enn i Norge.

Nemnda er enig med arrangøren i at vanlig slitasje må påregnes på et såpass gammelt hotell.
Nemnda er videre kjent med at renholdet i Syd-Europa ofte er av noe enklere standard enn i
Norge. Etter nemndas syn går det imidlertid en grense. Bad og toalett må rengjøres skikkelig
før det tilbys nye gjester. I motsatt fall utsettes gjestene for helsefare. Bildene av dyser,
hånddusj og hjørner viser med all ønskelig tydelighet at renholdet har vært for dårlig over lang
tid.

En samlet nemnd anbefaler at klageren gis et prisavslag. Det er allerede utbetalt kr 1.500. Ved
utmålingen av prisavslaget har nemnda delt seg i et flertall og et mindretall. Ut fra turens pris
og mangelens betydning finner nemndas flertall, lederen og forbrukerrådets representanter,
etter en samlet vurdering at totalt prisavslag bør utgjøre kr 4.000. Nemndas mindretall,
representantene fra reiselivsbransjen, finner at prisavslaget bør begrenses til en dagsandel.
Nemnda fatter vedtak i tråd med flertallets konklusjon.

Vedtak:

Reklamasjonsnemnda for pakkereiser anbefaler at klageren gis et ytterligere prisavslag på kr
2.500.

Vedtaket er fattet med den dissens som fremgår ovenfor.