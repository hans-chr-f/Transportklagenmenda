Vedtak i Transportklagenemnda - Fly

Sammendrag

Krav om erstatning for ødelagt iMac, spesialtilpasset
koffert for datamaskiner og reiseutgifter.

Dato
12.10.2017

Saksnummer
2016-01011

Tjenesteytere
Norwegian

Klager har i det vesentlige anført

Klager reiste med Norwegians flyvning DY761 fra Trondheim (TRD) til Oslo lufthavn (OSL)
10. oktober 2016. 

Klager hadde sendt sin iMac i en såkalt "Flightcase", en spesialkoffert laget for transport
av Apple iMac. Kofferten ble behandlet så uforsiktig under reisen at koffert og
datamaskin har synlige skader. Klager viser til fremlagte rapporter fra produsenten av
spesialkofferten. 

På ovennevnte bakgrunn har klager fremsatt krav om erstatning for innkjøp av ny
spesialkoffert, reparasjon av iMac og reiseutgifter i forbindelse med saken på totalt
kroner 12 250.

Tjenesteyterne har i det vesentlige anført
Skadet bagasje skal fremvises og rapporteres umiddelbart etter reisen, og dette må
gjøres på flyplassen senest innen syv dager, jf. luftfartsloven § 10-26. Klager må bevise
at innsjekket bagasje ble skadet i Norwegians varetekt, og dette gjøres ved å rapportere
skaden umiddelbart etter ankomst. Dersom man forlater flyplassen uten å registrere
skaden godtar man at bagasjen var i samme stand som da den ble innlevert. 

Norwegian viser til sine bagasjerestriksjoner hvor det fremgår at reisende ikke bør ha
verdifulle og skjøre gjenstander i den innsjekkede bagasjen. 

Det er i flere saker slått fast at bagasjen anses som mottatt i riktig stand når den reisende
har forlatt flyplassen uten å melde fra om skaden, jf. Transportklagenemndas vedtak i
sak 312/11F. 

Norwegian avviser på ovennevnte grunnlag klagers erstatningskrav.

Nemnda bemerker

Klager reiste med Norwegians flyvning DY761 fra Trondheim (TRD) til Oslo lufthavn (OSL)
10. oktober 2016. Han hadde sendt sin iMac i en såkalt "Flightcase", en spesialkoffert
laget for transport av Apple iMac. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen", jf. bestemmelsens annet ledd. 

Klager har opplyst at han ikke åpnet kofferten og oppdaget at hans iMac var skadet før
etter at han kom hjem. Klager rapporterte om skaden den 13. oktober 2016, tre dager
etter flyreisen.

Nemnda har ved vurderingen delt seg i et flertall og et mindretall. Flertallet, flyselskapets
representanter og nemndsleder, viser til at kofferten var påført synlige skader, jf.
vedlagte bilder. Etter flertallets syn burde klager ha rapportert om skaden på flyplassen,
og det at han ikke har gjort det, taler for at godset ved utleveringen var i god stand.

Nemndas mindretall, forbrukernes representanter, viser til at klager har klaget innenfor
klagefristen etter luftfartsloven § 10-26 annet ledd og  Norwegians vilkår. Nemndas
mindretall kan ikke se at klager skulle ha oppdaget at reisegodset var ødelagt på et
tidligere tidspunkt. Klagers iMac ble fraktet i en spesialkoffert beregnet for å tåle
normalbelastninger ved flyvninger. Etter mindretallets syn er det her ikke grunnlag for
å avskjære klagers krav ved å vise til at han ikke kan ha med verdifulle og skjøre ting i
bagasjen. Det vises også til vedlagt brev fra produsenten av spesialkofferten.

I tråd med flertallets syn, mener nemnda at klagers krav må avskjæres.

Vedtak

Transportklagenemnda - fly anbefaler at klager ikke gis medhold.