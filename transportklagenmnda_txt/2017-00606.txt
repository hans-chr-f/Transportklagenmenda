Vedtak i Pakkereisenemnda

Sammendrag

Krav om avbestilling og refusjon av innbetalt beløp.

Dato
22.05.2017

Saksnummer
2017-00606

Tjenesteytere
Solheim Event og Reiser AS

Klager har i det vesentlige anført

Klager bestilte reise for en person til Sunny Beach, studio i perioden 07.06.2017 -
14.06.2017. Totalpris kr. 6.890.

Klager betalte reisen innen fristen 08.12.2016. Hun fikk ingen bekreftelse på at reisen var
innbetalt til Solheim Event og Reiser AS 

Klager ønsket å avbestille reisen den 13.02.201.  Solheim Event og Reiser AS vil ikke
refundere kr. 6.890 som klager betalte for reisen.

Klager viser til avbestillingsreglene i pakkereiseloven og mener at det ikke bør være gebyr
når hun avbestiller ca. 100 dager før avreise. Solheim Event og Reiser AS har informert
klager om at de har egne regler slik at pakkereisen hverken kan avbestilles eller overdras
til andre.

Klager ønsker hjelp til å løse konflikten med Solheim Event og Reiser AS da hun ønsker å
avbestille reisen og få refundert kr. 6.890, ev. muligheten til å selge turen.

Det vises for øvrig til korrespondanse fra klager.

Tjenesteyterne har i det vesentlige anført
Solheim Event og Reiser AS anfører at de ikke sender ut bekreftelse på at de har mottatt
betaling for sine reiser. Billetter på turen blir utstedt 14 dager før avreise.

Den 13. februar skriver Solheim Event og Reiser AS til klager at det er så mange som
ønsker å trekke seg, så det går ikke da flybilletter og hotellrom er booket. 

Til nemnda skriver Solheim Event og Reiser AS: "Hei, at reisebyråer har bindende
påmelding på sine reiser er ikke uvanlig, og opplyst om flere ganger på vår hjemmeside:
www.singelturer.com. Om alle bare skulle trekke seg så ville jeg gått konkurs. Flybilletter
og hotellrom blir booket fortløpende. 
Ser ikke at jeg har noe mer reell informasjon til dette. Et par av mine kunder har tatt
advokat pga. arrangementer med bindende påmelding, og ikke kommet noen vei med
dette, da jeg som bedrift har rett til å ha regler og frister."

Det vises for øvrig til korrespondanse fra Solheim Event og Reiser AS.

Nemnda bemerker

Reglene om avbestilling av pakkereiser fremgår av pakkereiseloven § 4-2. Loven er
ufravikelig. Det er utarbeidet Alminnelige vilkår for pakkereiser som sist ble revidert 1.
januar 2015. Vilkårene regulerer forholdet mellom reisearrangør og forbruker.

I medhold av vilkårene punkt 5.2 kan kunden avbestille reisen mot et vederlag som
etter avtale er satt til kr. 500 frem til det er 42 dager igjen til avreisedøgnet starter. I den
foreliggende sak ble reisen avbestilt 13. februar 2017, etter at klageren hadde fått en
forespørsel fra selskapet om hun skulle være med til Bulgaria. Dato for utreise er 7. juni
2017, hvilket er mer enn 42 dager etter dato for avbestilling.  Klageren innbetalte reisens
pris den 8. desember 2016. 

Reglene gir arrangøren en begrenset adgang til å sette avvikende betingelser. Det gjelder
særlig der hvor arrangørens rett til refusjon fra underleverandørene er begrenset. Det er
arrangøren som må dokumentere at slike utgifter er pådratt. I denne saken har det vært
anledning til det, uten at billettene er fremlagt. Arrangøren har ikke kommentert saken
overfor nemnda, utover å nevne at hun ”som bedrift har rett til å ha regler og frister”.

Nemnda finner at det ikke foreligger særegne forhold i denne saken som gjør det
berettiget å sette avvikende betingelser.  Etter nemndas syn bør klageren få tilbakebetalt
det innbetalte beløpet på kr. 6.890, fratrukket kr. 500 person i administrasjonsgebyr.

Avbestillingsbeskyttelse kan forsikres i forbindelse med reiseforsikring. I medhold av
pakkereiseloven § 4-3 skal arrangøren tilby kunden en avbestillingsbeskyttelse som
skal gi kunden rett til å avbestille pakkereisen vederlagsfritt, eventuelt mot et mindre
administrasjonsgebyr. Aksepterer kunden tilbudet, skal forsikringen formidles med
arrangøren som agent for vedkommende selskap. Det betyr blant annet at arrangøren
må innfri opplysningsplikten etter forsikringsavtaleloven § 2-1. Tilbud bør, for å
tilfredsstille lovens krav, fremsettes rutinemessig, uttrykkelig og konkret ved bestilling,
ikke bare i form av opplysninger i turkatalog eller lignende. I denne saken er det ikke
fremlagt noen dokumentasjon på at bestemmelsen er overholdt.

Vedtak

Pakkereisenemnda anbefaler at arrangøren tilbakebetaler kr. 6.390.