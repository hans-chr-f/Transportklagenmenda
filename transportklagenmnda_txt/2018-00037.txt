Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av feil valg av sone ved billettkjøp.

Dato
16.02.2018

Saksnummer
2018-00037

Tjenesteytere
AtB AS

Klager har i det vesentlige anført

Klager ble ilagt et gebyr 2. desember 2017 fordi hun ved en glipp hadde valgt feil sone
ved billettkjøp. 

Klager informerer at siden prisen på de to sonene er lik og ber derfor om at AtB utøver
skjønn i denne saken. Hadde hun valgt riktig sone ville prisen uansett blitt det samme, så
klager hadde ingen intensjon om å lure noen. 

Klager ber derfor om at AtB frafaller det ilagte gebyret.

Tjenesteyterne har i det vesentlige anført
Klager ble den 2.desember 2017 ilagt tilleggsgebyr da hun ved billettkontroll ikke kunne
fremvise gyldig billett for riktig sone.

Personer som oppholder seg på transportmidler som kjøres på kontrakt for eller eies
av AtB, regnes som reisende og er bundet av AtBs transportvedtekter. Det fremgår
tydelig av transportvedtektene at reisende må ha gyldig reisebevis før de stiger om bord i
bussen. Det er kundens ansvar å påse at hun har gyldig billett for hele reisen.

For at en billett skal regnes som gyldig må blant annet passasjeren oppfylle vilkårene for
reisekategorien, og billetten må gjelde for den sonen eller de sonene man skal reise i.
Selv om billetten kostet det samme som om den var kjøpt for riktig sone vil det ikke være
av betydning, da den ikke oppfylte vilkårene for gyldighet på den konkrete reisen. Rute
38 er en buss som går gjennom to soner, retning Stjørdal starter i sone Stor-Trondheim.
Uten riktig sonebillett vil det være vanskelig for kontrollørene å vite hvilke passasjerer
som skulle ha kjøpt tilleggsbillett for en ekstra sone eller ikke. Det fremgår tydelig av
mobilletten hvilken sone produktet gjelder for, det er kundens ansvar å sørge for at man
reiser med riktig billett- og sonekategori.

AtB er et aksjeselskap som er heleid av Trøndelag fylkeskommune og er derfor bundet
av alminnelige forvaltningsrettslige prinsipper, herunder kravet til likebehandling. AtBs
regelverk åpner i liten grad for bruk av skjønn i enkeltsaker. Reglene om gyldig billett for
riktig sone gjelder likt for alle, uavhengig av subjektive forhold i den enkelte reisendes
sak.

AtB opprettholder tidligere avgjørelse om ileggelse av tilleggsgebyr og viser til
begrunnelse gitt i tidligere svar til klager.

Nemnda bemerker

Klager ble ved kontroll på busslinje nr. 38 fra Hommelvikhøgda mot Hell ilagt
tilleggsavgift den 2. desember 2017 da hun ikke hadde billett for riktig sone.

Det fremgår av AtBs transportvilkår pkt. 6.2 første avsnitt at passasjerer som ved kontroll
ikke kan vise gyldig billett for påbegynt reise, plikter å betale tilleggsavgift. 

Klager hadde en forhåndsbetalt billett kjøpt over Mobilnett og har erkjent at hun ved en
feil hadde kjøpt billett for feil sone, men viser til at prisen var den samme som om hun
hadde kjøpt riktig sone.

Nemnda bemerker at klager ikke kunne vise billett for riktig sone og vilkårene for å ilegge
tilleggsavgift var dermed til  stede. 

Nemnda viser til at den reisende selv har ansvaret for å kjøpe riktig billettkategori og for
riktig sone. 

Nemnda har forståelse for at klager opplever tilleggsavgiften som en streng reaksjon i
og med at prisen for de sonene var den samme. Ut fra reiseforetakenes behov er det
imidlertid behov for en konsekvent praksis da kontrollører ikke har oversikt over hvor
den reisende begynte reisen og at det kan være ulike årsaker til at reisende ikke har
billett for riktig sone.  

Nemnda finner ikke grunnlag for å anbefale at tilleggsavgiften frafalles.

Vedtak

Transportklagenemnda Kollektivtransport finner ikke grunnlag for å anbefale at klager
gis medhold.