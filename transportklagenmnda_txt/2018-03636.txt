Vedtak i Transportklagenemnda
- Kollektivreiser

Sammendrag

Kunne ikke vise gyldig billett.

Dato
18.01.2019

Saksnummer
2018-03636

Tjenesteytere
Ruter

Klager har i det vesentlige anført

Klager ble ilagt gebyr på fordi hun ikke kunne vise gyldig billett. 

Klager understreker at hun alltid betaler for billett, men denne gangen aksepterte ikke
billettautomaten mynter og hun hadde mistet sin mobiltelefon.  Klager fikk derfor ikke
kjøpt noen billett. 

Klager ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr ved Tøyen T-bane stasjon 8. oktober 2018 fordi hun ikke hadde
gyldig bilett. 

Klager reiste fra Tøyen til Jernbanetorget, og hevder at billettautomaten ikke fungerte.
Ruter antar at dette gjelder billettautomaten ved Tøyen stasjon. Ruter kan ikke se at
det har vært noe i veien med billettautomaten i det tidsrommet klager befant seg
ved stasjonen. Kontrolløren mottok heller ingen informasjon om problemer med
billettautomaten da klager ble kontrollert.  

Ved Tøyen stasjon er det en kiosk rett ved Ruters billlettautomat hvor det er mulig å
kjøpe billett. Ruter kan derfor ikke se noen grunn til å endre standpunkt i denne saken.

Nemnda bemerker

Klager ble ved kontroll på T-banen 8. oktober 2018 ilagt gebyr fordi hun ikke hadde
billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise billett og vilkårene for å ilegge gebyr var til stede. 

Klager hevder at billettautomaten på Tøyen ikke aksepterte mynter og at hun derfor ikke
hadde fått kjøpt billett. 

Nemnda viser til Ruters opplysninger om at det ikke er registrert feil på automatene på
Tøyen og at billett kunne kjøpes i kiosk like ved automaten.

Nemnda finner på denne bakgrunn ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.