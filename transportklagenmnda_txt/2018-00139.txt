Vedtak i Transportklagenemnda - Fly

Sammendrag

Krav om standardkompensasjon og refusjon av taxiutgifter ved forsinkelse.

Dato
20.06.2018

Saksnummer
2018-00139

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY609 fra Bergen (BGO) til Oslo lufthavn
(OSL) 22. november 2017 kl. 08.30. Fra Oslo hadde hun videreforbindelse med DY1698
til Marrakech (RAK) samme dag kl. 10.25. Klagers flyvning fra Bergen til Oslo ble forsinket
som følge av snøvær i Bergen. Avinors snøfreser var ødelagt, og det tok lang tid før
rullebanen ble åpnet. Klager mistet sin videreforbindelse til Marrakech, og ble booket om
via Madrid til Marrakech påfølgende dag. Klager ankom sin endelige destinasjon cirka
30 timer forsinket. Hun mistet planlagt transport, og det påløp derfor ekstra utgifter til
transport til 90 euro. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 400 euro pr. person, totalt 800 euro for to passasjerer,
samt refusjon av 90 euro i transportutgifter etter ankomst.

Tjenesteyterne har i det vesentlige anført
Norwegians flyvning DY609 fra Bergen til Oslo 22. november 2017 ble forsinket med én
time og tolv minutter, og klager mistet sin videreforbindelse til Marrakech. Reisefølget
ble omrutet til Madrid påfølgende dag og videre fra Madrid til Marrakech. Klager ble
tilbudt forpleining og overnatting i Oslo i henhold til EU-forordning 261/2004.

I tidsrommet før avgangstid var det problemer med snøfreserne på Bergen lufthavn,
noe som er flyplassens ansvar. Flyplassen leverer en tjeneste til flyselskapene som
flyselskapene må kunne forvente at fungerer. Flyselskapene kan derfor ikke være
ansvarlige når flyplassens fasiliteter ikke fungerer. 

Norwegian anfører at de ovennevnte værforhold og komplikasjoner med snøfreserne
utgjør en slik ekstraordinær omstendighet som fritar flyselskapene for sitt
erstatningsansvar etter EU-forordning 261/2004, og at forsinkelsen ikke kunne vært
unngått selv om alle rimelige tiltak ble truffet. Videre ligger valget om å ta taxi etter
ankomst hos klager, og ingen forhåndskjøpte billetter gikk tapt. Norwegian avviser på
ovennevnte bakgrunn hele klagers krav.

Nemnda bemerker

Norwegians flyvning DY609 fra Bergen til Oslo 22. november 2017 ble forsinket med én
time og tolv minutter, og klager mistet sin videreforbindelse til Marrakech.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Det er opplyst at årsaken til forsinkelsen var snøvær i Bergen og problemer med en
av Avinors snøfresere. Nemndas flertall, forbrukerrepresentantene og nemndsleder,
kan ikke se at det er tilstrekkelig godtgjort at værforholdene i seg selv ville ha medført
forsinkelser. Flertallet kan vanskelig se at tekniske problemer med en snøfreser kan
anses som en ekstraordinær omstendighet i forordningens forstand. Selv om det er
Avinor og ikke Norwegian som drifter snøfreserne, bemerker flertallet at flyselskapene
på regelmessig basis er avhengig av at det benyttes snøfresere på rullebanen ved
snøvær. Å avvente måking av rullebanen må anses som et ledd i flyselskapenes
alminnelige aktivitetsutøvelse. Så lenge problemet med snøfreseren ikke skyldes
fabrikasjonsfeil, sabotasje eller liknende, kan flertallet ikke se at feilen kan anses som en
ekstraordinær omstendighet. Det vises til EU-dom C-394/14 (Siewert), også omtalt som
Flytrappdommen.

Nemndas mindretall, flyselskapenes representanter, mener at værforholdene og behovet
for brøyting uansett må anses som en ekstraordinær omstendighet i dette tilfellet.

Det er det flyselskap som betjener den enkelte flyvning som er ansvarssubjekt etter
EU-forordningen. Det vises til at forordningen har et høyt forbrukerbeskyttelsesnivå,
og det skal være klart for passasjerene hvilken kontraktspart de skal forholde seg til.
Nemnda viser til at flyselskapet har en alminnelig adgang til å søke regress hos sine
kontraktsmedhjelpere, herunder Avinor. Det fremgår av EU-forordningen artikkel 13
at utbetalinger etter forordningen ikke innebærer noen begrensninger i flyselskapets
adgang til å kreve refusjon fra tredjemann. Det samme følger av praksis fra EU-
domstolen, for eksempel C-394/14 (Siewert) og C-302/16 (Krijgsman).

Flertallet mener etter dette at klager har krav på standarderstatning etter forordningen
på 400 euro pr. person. Når det gjelder transportutgifter på 90 euro, overstiger de
aktuelle utgiftene ikke standarderstatningen, og anses derfor inkludert i denne. Det vises
til EU-forordningen artikkel 12.

Vedtak

Transportklagenemnda - fly anbefaler at Norwegian utbetaler standarderstatning til
klager på totalt 800 euro.