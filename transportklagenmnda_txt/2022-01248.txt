Vedtak i Pakkereisenemnda

Sammendrag

Krav om full refusjon for tre bestillinger da en 15-åring ble nektet boarding
på cruise med RCL fordi han ikke hadde 2 vaksiner i koronasertifikatet.

Dato
15.12.2022

Saksnummer
2022-01248

Tjenesteytere
Ving Norge AS

Klager har i det vesentlige anført

Klagen gjelder en pakkereise for åtte personer på 3 bestillinger, hotell 1. natt i Roma,
deretter cruise, 7 Night Greece & Italy med Odyssey Of The Seas med Royal Caribbean
Cruise Line fra Roma i perioden 18.06.2022 - 26.06.2022. Totalpris 8 personer 151 921
kroner.

Klager har anført at tre av åtte i reisefølget ble nektet boarding på cruiseskipet i
Roma pga. manglende fullvaksinering av klagers yngste sønn på 15 år som hadde 1
av 2 vaksiner i koronasertifikatet. Faren og den eldre broren, nå 21 år, ble heller ikke
sjekket inn i tide før båten stoppet boarding. Resten av reisefølget fikk ingen varsel
fra cruiseselskapet om at boarding var stoppet og skipet skulle seile selv om de var
sjekket inn og ventet på den andre siden av sperrebåndet. Klager skriver at de ventet
på at cruiseselskapet skulle sjekke inn de tre siste i reisefølget før de gikk om bord.
Cruiseselskapets representanter i innsjekkingen brukte over 1,5 time på å vurdere om
vedkommende tilfredsstilte kravene eller ikke. 

Klager har anført at det på billetten de fikk tilsendt av cruiseselskapet står at alle over
16 må vise koronasertifikat. Klager har videre anført at det på appen som klager ble
bedt om å laste ned av cruiseselskapet for å holde seg oppdatert til enhver tid, og der
boardingkortene og vaksine dokumenter skulle lastes opp, står det at uvaksinerte fra
to år og oppover må ha ekstra tester underveis. Dette står også på boardingpassene
til alle i reisefølget. Dette var krav klager var innstilt på å etterleve. Alle i reisefølget
ble testet før avreise på Flesland. På internettsidene til cruiseselskapet står det en
blanding av terminologien "up to date" "considered vaccinated" og "unvaccinated" når
det gjelder testkrav før og underveis. De nektet imidlertid å slippe noen om bord som var
i denne kategorien, selv om de hadde et testregime og prosedyre for disse personene.
Klager mener at det er urimelig at de skulle kunne forstå at dette var tilfelle basert på
tilgjengelig informasjon fra cruiseselskapet og at selskapet derfor har gitt klager feil/
utilstrekkelig informasjon som førte til at reisen ble avbrutt.

Klager har videre anført at Ving skriver at de resterende i reisefølget valgte å ikke reise.
Klager mener at dette er urimelig å hevde siden de reiste som en stor familie på åtte,
to tvillingsøstre med sine familier. Bestillingene var delt i tre av praktiske hensyn med
tanke på økonomi, kredittgrenser på kredittkort og lugarvalg. Klager finner at det er
urimelig å forvente at en mor på en bestilling skal forlate sitt barn og resterende familie
på en annen bestilling i Roma uten bagasje, hotell eller billett til hjemreisen. For resten
av reisefølget ville denne turen, om de hadde fått tid til å vurdere en eventuell boarding,
blitt en særdeles amputert og negativ opplevelse. Reisefølget fikk ingen reell mulighet
til å vurdere en eventuell reise for 5 av 8 personer på grunn av kaos og svært lang
behandlingstid av boarding for de tre i følget.  

Klagers krav: Refusjon av cruiset for alle de 8 i reisefølget, dekning av ekstra hotell for
natten de måtte bli i Roma og fly fra Roma til Norge dagen etter. Samt dekning for
koronatest på utreise. Totalt 182 914 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Reisene for 8 personer, fordelt på 3 lugarer ble bestilt hos Ving den 12.04.2022.

Ving har anført at man fra 12 år anses som voksen hos RCL og at voksne må være
fullvaksinerte på cruise med RCL fra Roma. Da Ving snakket med klager per telefon etter
reisen, ble Ving fortalt at resten av reisefølget ikke ville reise da den ene bookingen med
15-åringen ikke fikk gå om bord fordi han ikke var fullvaksinert.

Ving mener de har opprettholdt sin informasjonsplikt og forklart hva som er nødvendig
og hvilke krav som gjelder for å reise på cruise. I pandemitiden har Ving vært veldig nøye
med å informere sine gjester og i hele perioden har de hatt gjeldende informasjon på
www.ving.no med dato for siste oppdatering. Dette har ligget på Vings førsteside og blitt
kontinuerlig oppdatert. I denne informasjonen har det også ligget lenker til det enkelte
cruiseselskap.

Ving viser også til klagers billett der telefonnummer til Ving fremgår. Ving kan nås hele
døgnet, alle dager i uken. På billetten fremgår også viktig informasjon om rederiets
tilleggsvilkår knyttet til Covid-19-situasjonen og at man ved å bestille cruiset, bekrefter at
man har lest og akseptert rederiets vilkår. Selv om Ving har en vakttelefon som er åpent
24 timer i døgnet og informasjon om denne ligger på reisebeviset, så ville ikke dette ha
hjulpet familien som ikke fikk gå om bord. Cruiserederiene er meget bestemte i sine
retningslinjer for sine gjester og helt ufravikelige i sine krav for å gå ombord. 

50 dager før avreise ble det sendt en lenke til de reisende med viktig informasjon
om cruiset under lenken "Viktig å vite om cruise". Her fremgikk flere henvisninger til
lenker. Ut over Vings reisevilkår for cruise, gjelder også rederienes egne vilkår. For mer
informasjon, ble de reisende henvist til å lese avsnittet "Viktig å vite" og Reisevilkår samt
på det aktuelle rederiets hjemmeside.  

Den 24.05.2022 sendte Ving følgende informasjon til klager:
"Innreiseinformasjon om Covid19 for deg som reiser med barn i alderen 12-17 år.
Rederiene har ulike regler, så det er derfor viktig at du leser nøye gjennom hva som
gjelder for din reise. Vi gjør deg oppmerksom på at det kan kreves et koronasertifikat for
at reisen skal kunne gjennomføres. Andre innreisekrav som krav om antigen/PCR-test,
munnbind, reiseforsikring og helseerklæring kan forekomme.
Det kan innebære at rederiet krever et annet antall doser eller benytter andre
aldersintervaller for at du skal anses som fullvaksinert enn hva som gjelder i Norge.
Vi ber deg derfor om å leses nøye rederiets vilkår og helsekrav, samt være ekstra
oppmerksom på hva som gjelder for mindreårige som er med på din bestilling.
Innreisekrav og vilkår kan endres, og det er derfor viktig at du holder deg oppdatert via
rederiets hjemmeside om hva som gjelder for din reise. Her finner du viktig informasjon
fra rederiet ditt før cruiset."

Den 04.06.2022 sendte Ving informasjon til klager hvor Ving både henviser til UD’s
nettsider, informasjon på appen Reiseklar og informasjon om cruiset med henvisning til
rederiets regler. 
RCL har informert om at følgende ble sendt klager per e-post den 04.06.2022: «An
Update to Your Healthy Sailing Protocols
Rome Departures Sailing Protocols
We can't wait for you to join us on our sailing. Please note, the following information
is only for guests departing from Rome (Civitavecchia), Italy. Due to the fluidity of this
situation, our protocols are subject to change, and we are committed to keeping you
informed if they do. Some destinations we visit require additional testing and may have
restrictions for guests who are not up-to-date with their vaccines. As a result, we strongly
recommend getting your booster before your cruise, if eligible.
Visit this link for additional details & save it for future reference.
Vaccination and Testing
Requirements
Vaccination
All guests 12 and older must be fully vaccinated, having received their final dose no
less than 14 days prior to sailing. For our sailings departing from Italy, guests who
have received vaccines not approved by the European Medicines Agency (EMA) will be
considered unvaccinated.

Additionally, for the purpose of our sailing, to be considered up-to-date, guests must
have received all doses in their vaccine series and have received their booster if the
second vaccine was administered over 270 days (9 months) ago.

Children aged 5 to 11 are not required to be vaccinated. However, kids who have been
fully vaccinated may present proof and follow the protocols for vaccinated guests.
Children with one dose of a vaccine do not count as fully vaccinated for the purpose of
our sailing.”

På Vings nettsider under «Nyttig informasjon om cruiset» fremgår følgende på lenken
Cruise med Royal Caribbean International - nyttig informasjon | Ving
«Driften om bord og enkelte fasiliteter kan være tilpasset gjeldende Covid-19-
restriksjoner. Tilpasningen skjer etter retningslinjer fra lokale myndigheter samt de
enkelte rederienes sikkerhetsregler, for å ivareta størst mulig sikkerhet for deg som
gjest på skipet. For eksempel kan reiseruten bli endret på kort varsel, buffeen kan byttes
ut med enkeltporsjoner eller retter fra meny. Enkelte fasiliteter kan være tilpasset/
begrenset eller stengt i visse perioder (f.eks. spa, spabehandlinger, basseng, barneklubb,
barneaktiviteter, treningsstudio etc.).

Vi vil også gjøre deg oppmerksom på at det kan kreves dokumentasjon på at du har
Covid-19-vaksiner for at du skal kunne gjennomføre reisen/cruiset. Andre krav som
antigen-/PCR-test, innreisekrav, munnbind, helseattest samt reiseforsikring kan også
forekomme. Det kan innebære at rederiet krever et annet antall doser eller benytter
andre aldersintervaller for at du skal anses som fullvaksinert enn hva som gjelder i
Norge. Vi ber deg derfor om å leses nøye rederiets vilkår og helsekrav, samt være ekstra
oppmerksom på hva som gjelder for mindreårige som er med på din bestilling. Siden de
ulike rederiene følger forskriftene til de lokale myndigheter, kan det være obligatorisk å
kjøpe utflukter for å kunne gå i land på de forskjellige anløpsstedene.

Utgiftene til eventuelle sertifikat, PCR-tester eller andre tester, forsikringer, utflukter og
helseattester inngår ikke i reisens pris, men betales av den reisende.

Samtlige vilkår og innreisekrav kan bli endret, og det er derfor viktig at du holder deg
oppdatert via rederiets hjemmeside om hva som gjelder for din reise.»

Ving har på vegne av denne gruppen vært i kontakt med rederiet som har refundert
skatter og avgifter samt tilleggskjøp i «cruiseplanner» tilbake til gjestene som ikke fikk
reist på grunn av manglende dokumentasjon.

Ving har betalt for cruisene overfor cruiseselskapet og kan ikke se at klager er
berettiget til ytterligere kompensasjon. Klager har ikke oppfylt sin plikt til med å ha rett
dokumentasjon for reisen.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for åtte personer på 3 bestillinger, hotell 1. natt i Roma,
deretter cruise, 7 Night Greece & Italy med Odyssey Of The Seas med Royal Caribbean
Cruise Line fra Roma i perioden 18.06.2022 - 26.06.2022. Totalpris 8 personer 151 921
kroner.

Klager har anført at tre av åtte i reisefølget ble nektet boarding på cruiseskipet i Roma
pga. manglende fullvaksinering av klagers yngste sønn på 15 år som hadde 1 av 2
vaksiner i koronasertifikatet. Dette resulterte i at ingen i reisefølget dro på cruiset. 

Klagers krav: Refusjon av cruiset for 8 personer, dekning av ekstra hotell for natten de
måtte bli i Roma og fly fra Roma til Norge dagen etter. Samt dekning for koronatest på
utreisen. Totalt 182 914 kroner.

Ving har på vegne av denne gruppen vært i kontakt med rederiet som har refundert
skatter og avgifter samt tilleggskjøp i «cruiseplanner» tilbake til gjestene som ikke fikk
reist på grunn av manglende dokumentasjon.

Ving har som reiseselskap en informasjonsplikt for å sørge for at de reisende har den
informasjonen de trenger for sin reise. 

Nemnda har delt seg i et flertall og et mindretall.

Flertallet, reisebransjens representanter og nemndas leder, mener Ving har opprettholdt
sin informasjonsplikt og forklart hva som er nødvendig og hvilke krav som gjelder for å
reise på cruise, samt informert om at rederienes retningslinjer for korona kan endres
fort og være ulik fra rederi til rederi. Det forhold at klager ikke har tatt de nødvendige
forholdsregler for å få ombordstigning som følge av en manglende koronavaksine, kan
ikke tjenesteyter bære ansvaret for. Pakkereisenemnda anbefaler at klager ikke gis
medhold.

Mindretallet, forbrukerrepresentantene, mener informasjonen som ble gitt på forhånd
om vaksinering er forvirrende, men informasjonen som fremgår av RCL sin reiseapp
er naturlig å lese som at også ikke-vaksinerte kunne reise, så sant de tok nødvendige
pålagte tester innen én dag før avreise. Det samme slås også fast i informasjonen fra RCL
om kravet til vaksinering. I denne informasjonen fremgår det tydelig at det ikke lenger
er nødvendig med fullvaksinering annet enn ved seilinger fra Australia og Singapore,
samt ved transatlantiske seilinger. Av koronasertifikatet til 15-åringen som ble nektet
ombordstigning fremgår det at han har tatt én av to vaksiner, og at den første gjelder til
ut i september 2022, det vil si etter reisetidspunktet. Han er med andre ord vaksinert,
men ikke fullvaksinert i henhold til definisjonene som RCL viser til.

Etter mindretallets mening må derfor klager med reisefølge ha krav på erstatning for
alle utgifter de ble pålagt grunnet feilaktig nektet ombordstigning, jf. § 32, inkludert
hjemreise, jf. § 30".

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.