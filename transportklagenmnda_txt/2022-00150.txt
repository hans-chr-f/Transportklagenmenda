Vedtak i Transportklagenemnda - Fly

Sammendrag

Krav om standarderstatning og refusjon av hotellutgifter som følge av kansellering.

Dato
16.06.2022

Saksnummer
2022-00150

Tjenesteytere
SAS

Klager har i det vesentlige anført

Klager og hans reisefølge, til sammen 3 personer, skulle reise tur-retur fra Oslo til Tromsø
med SAS den 3.– 5. desember 2021. Klager fikk beskjed om kansellering kl. 22:21 på
avreisedagen. Klager fikk tilbud om å reise den 5. desember, noe klager avslo, og reisen
ble kansellert i sin helhet. Klager stiller seg undrende til at SAS opplyste om at årsaken
til kanselleringen skyldtes værforhold, ettersom andre selskap gikk på rute den dagen.
Klager hadde bestilt hotell i Tromsø for to netter. Til tross for at de informerte hotellet
underveis om problem med reisen, som endte med kansellering, ble de belastet en natt
for oppholdet.

Klager krever standarderstatning i tillegg til å få dekket sine hotellutgifter på 1858 kroner.

Tjenesteyterne har i det vesentlige anført
Klager med reisefølge har rettet et krav mot SAS der de krever dekning av
forhåndsbooket hotell samt standard kompensasjon for innstilt flygning. Klager og
reisefølge hadde SAS billetter på SK4434 fra Oslo til Tromsø den 03.12.21. Flyavgangen
ble imidlertid innstilt på grunn av værproblemer i Stavanger. Viser til bilag 1 fra Traffic
& Flight Information samt Daily Operations Report som bekrefter værsituasjonen i
Stavanger, og at dette hadde sammenheng med innstilling av SK4434. 

Klager ble booket om til første mulige avgang Oslo-Tromsø som var 05.12.21 med
SK4423 kl 15:20. Dette var en fredag kveld og lørdag 04.12 gikk det bare 1 SAS avgang
fra Oslo til Tromsø (se bilag 1 fra Flightstat) og den var fullbooket, (se bilag 2 fra
Passenger and Cabin Factor Information samt mediutklipp). Mannskapet som skulle
operere SK4434 skulle komme til Oslo med SK4038. Denne avgangen ble flere timer
forsinket fordi flymaskinen kom forsinket inn til Stavanger grunnet en omdirigering som
skyldtes værforholdene. Viser til bilag 3 som forklarer hendelsesforløpet samt Traffic
& Flight Information for SK4035/4038. Forsinkelsen resulterte i at de maksimale tillatte
arbeidstider til mannskapet gikk ut på tid, i henhold til gjeldende arbeidstidsforskrifter.
Arbeidsbestemmelsene er fastsatt av myndighetene og SAS har ingen mulighet å påvirke
disse. 

Når en kansellering oppstår som følge av ugunstige værforhold, er de berørte
flyselskapenes evne til å unngå forsinkelser og innstillinger svært liten. Ettersom rådende
vær er helt utenfor flyselskapers kontroll, bør årsaken til innstillingen betraktes som
ekstraordinær, refererer til side 14 i forordningen til gjeldende EU-regelverk. 

SAS påpeker at det var værsituasjonen på Sola som var rot årsaken til at mannskapet
som skulle operere klagers avgang kom for sent inn til Oslo og dermed ikke kunne fly
som planlagt videre til Tromsø. SAS har ressurser til å håndtere uforutsette hendelser
og det er derfor vi har reservemannskap men det var på dette tidspunktet sent på
kvelden ikke flere tilgjengelig reservemannskap. SAS legger for øvrig også til at dette var
midt i pandemiens oppblomstring med svært høye smittetall og høyt sykefravær blant
mannskapet. 

Da det ble klart at SK4434 måtte innstilles ble klager booket om til første mulige avgang
den 05.12.21 og klager valgte følgelig å avbestille reisen. Billettene er fullt ut refundert til
klager. 

Vedrørende utgift til forhåndsbooket hotell i Tromsø, faller dette utenfor det som SAS
dekker, og det henvises således til reiseforsikringen. 
SAS har refundert billettene fullt ut men kan ikke imøtekomme klagers krav om EU-
kompensasjon i dette tilfellet. 

Bilag 1 – Traffic & Flight Information (SK4434) og Daily Operations Report 
Bilag 2 - Passenger and Cabin Factor og mediautklipp om værforholdene på Sola 
Bilag 3 – Forklaring fra Stockholm Operations – Traffic & Flight Information SK4035/4038

Nemnda bemerker

Basert på sakens dokumentasjon legger nemnda til grunn at klagers flyvning med SAS fra
Oslo til Tromsø med avreise 3. desember 2021 ble kansellert, og at klager ble tilbudt ny
avreise 5. desember som han takket nei til, og reisen ble kansellert i sin helhet.

Kansellering av en flyvning gir rett til standarderstatning, med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

SAS har forklart og fremlagt dokumentasjon som viser at værsituasjonen på Sola var
hovedårsaken til forsinkelsen som til slutt resulterte i kansellering av klagers flyvning.

Sent innkommende fly til Oslo medførte at crew gikk ut på tid og pga tidspunktet
på døgnet var det ikke flere reservemannskap igjen. Selskapet har videre nevnt de
omliggende faktorene med oppblomstring av svært høye smittetall og høyt sykefravær
blant mannskapet.

Nemnda er på bakgrunn av fremlagt dokumentasjon av den oppfatning at fremstilt
værsituasjonen er å anse som en ekstraordinær omstendighet i forordningens forstand,
og at flyselskapet har gjort de tiltak som rimelig kan forventes. Klager har dermed ikke
rett til standarderstatning i henhold til EU-forordning 261/2004.

Klager krever også refusjon av forhåndsbetalt hotell i Tromsø. Slike utgifter er
ikke dekningsmessige etter EU-forordningen. Selskapet er i imidlertid i henhold til
luftfartsloven § 10-20 ansvarlig for tap som følge av forsinkelse, med mindre selskapet
godtgjør at det har tatt alle forholdsregler som med rimelighet kan kreves for å unngå
tapet, eller dette ikke har vært mulig for dem. Etter nemndas vurdering har SAS godtgjort
dette. 

Nemnda mener at flyselskapet ikke er ansvarlig for å dekke klagers forhåndsbetalte
hotellnatt til kroner 1858.

Vedtak

Transportklagenemnda anbefaler at klager ikke gis medhold.