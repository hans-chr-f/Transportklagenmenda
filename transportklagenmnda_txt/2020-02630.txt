Vedtak i Transportklagenemnda - Fly

Sammendrag

Krav om refusjon av billettprisen etter kansellerte
flyavganger som følge av covid-19 pandemien.

Dato
20.09.2021

Saksnummer
2020-02630

Tjenesteytere
Travellink
SAS
Air India

Klager har i det vesentlige anført

Klager hadde kjøpt billetter hos Travellink for en reise med SAS og Air India fra
Trondheim via Stockholm og Delhi til Kathmandu den 3. april 2020. Returreisen
skulle være den 29. mai 2020. Da covid-19 pandemien brøt ut forsøkte klager utallige
ganger å kontakte Travellink for å få reisen ombooket eller eventuelt billettprisen
refundert dersom flyvningene ble kansellert. Klager mottok ikke svar på noen av sine
henvendelser og Travellink har gjort seg utilgjengelig. På sine nettsider henviser de til et
telefonnummer hvor ingen svarer.  SAS og AirIndia henviser til Travellink for refusjon av
billettprisen. 

Klager krever billettprisen refundert med kr 9.508,95 + tillagt forsinkelsesrente på kr
414,65, totalt  kr 9.923,60.

Tjenesteyterne har i det vesentlige anført
Travellink har anført følgende:

Travellink har sendt søknad om refusjon til de aktuelle flyselskapene. Under pandemien
har refusjonsprosessene tatt mye lenger tid enn vanlig. Travellink kan ikke refundere
kunden før de selv har mottatt pengene fra flyselskapene. De gjør oppmerksom på
at de har refundert service- og tilleggsavgifter som er betalt til Travellink med NOK
335,95. Travellink beklager situasjonen og at refusjonsprosessen tar så lang tid, men kan
forsikre om at de vil refundere klager billettprisen så snart refusjonen er autorisert av
flyselskapene. 

SAS har anført følgende:
klager har fremmet krav mot Travellink der det kreves tilbakebetalt billetter for den reise
som skulle ha funnet sted den 3. april 2020. SAS er part i saken. 

Reisen til klager besto av tre flyvninger hver vei: Trondheim - Arlanda - Dehli -
Kathmandu. SAS er kun opererende selskap på strekningen Trondheim - Arlanda. Det er
Air India som er opererende selskap på strekningen Arlanda - Dehli - Kathmandu. I tillegg
er billettene skrevet ut på Air India-dokumenter. 

Klager har kjøpt hele reisen via nettbyrået Travellink. Travellink har så utstedt billettene
for hele reisen hos Air India. Det er således Travellink og Air Indias vilkår for kjøp og
billetter som vil være gjeldene. For at en eventuell refusjon skal gå smidigst og raskest
mulig for alle parter - og især for passasjeren - vil det naturlige være at Air India som eier
av dokumentet og Travellink som utsteder, blir holdt ansvarige for en eventuell refusjon. 

Dersom nemnda kommer frem til at klager kan kreve refusjon for delen av reisen
som er operert av SAS, vil det ikke være mulig for SAS å regne ut hvor mye segmentet
Trondheim-Arlanda er verdt da billettene er skrevet ut på Air India-dokumenter. SAS
mener Air India som part i saken, må gis mulighet til å inngi tilsvar i saken. 

SAS antar at nemnda på eget initiativ vil ta på spørsmålet om standardkompensasjon og
viser i denne sammenheng til fremlagt dokumentasjon der det vises at klagers utreise
mellom Trondheim og Arlanda ble kansellert på grunn av covid-19 den 19. mars. Det
anføres at fly som er kansellert på grunn av covid-19 ikke utløser erstatningsplikt da
dette må være en ekstraordinær omstendighet etter forordningen. 

Air India har tross oppfordring ikke inngitt tilsvar til nemnda.

Nemnda bemerker

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Kanselleringen skjedde i starten av april 2020, kort tid etter covid-19 utbruddet og kort
tid etter at covid-19 ble erklært en pandemi. Flyvningen var internasjonal, og på et
tidspunkt der det var omfattende reiserestriksjoner internasjonalt. Nemndas flertall
(lederen og bransjerepresentantene) legger til grunn at klagers reise ble kansellert som
følge av Covid-19. Nemnda anser dette som en ekstraordinær situasjon og ser ikke at
det er grunnlag for at det skal utbetales standarderstatning. Det er heller ikke krevd av
klager.

Nemndas mindretall (forbrukerrepresentantene) mener at flyselskapet ikke har oppfylt
sin bevisbyrde for at kanselleringen skyldtes covid-19. Selskapet har kun lagt ved en
generell forklaring, uten noen nærmere redegjøring eller dokumentasjon på hvorfor
denne konkrete flygningen ikke kunne gjennomføres som planlagt. Nemndas mindretall
mener derfor at klager har krav på standardkompensasjon etter EU-forordningen.

Når det gjelder klagers rett til standardkompensasjon konkluderer nemnda i tråd med
flertallet begrunnelse.

Klager krever refusjon av billettene, noe han har krav på i henhold til EU-forordning
261/2004 artikkel 8 nummer 1 dersom man velger dette fremfor omruting. Refusjonen
skal utbetales innen syv dager, jf. artikkel 8 nummer 1 bokstav a. I dette tilfellet ble
samtlige av klagers flyvninger kansellert. 

Det er flyselskapene som er ansvarssubjektet etter EU-forordning 261/2004, og det
er det transporterende luftfartsselskapet som skal refundere billetten. En enstemmig
nemnd mener at SAS, som det transporterende flyselskapet, må refundere klagers
utgifter til billetter tur/retur Trondheim-Stockholm. Videre mener nemnda at Air India,
som det transporterende flyselskap, må refundere klagers utgifter til billetter på
strekningen tur/retur Stockholm – Delhi - Kathmandu.

Vedtaket er avsagt med den dissens som fremgår over.

Vedtak

Transportklagenemnda anbefaler at SAS og Air India refunderer billettprisen for reisen til
klager.