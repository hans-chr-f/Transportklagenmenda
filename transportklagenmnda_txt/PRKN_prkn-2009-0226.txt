Vedtak i Pakkereisenemnda

Sammendrag

Reise til Bali, hotell Gran Bali Sani Suites, 25. juli - 8. august 2009. Krav
om prisavslag grunnet innkvartering i annen type rom enn bestilt.

Dato
15.06.2010

Saksnummer
226/09

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 3

Reisens pris: 49.524

Saken gjelder:

Reise til Bali, hotell Gran Bali Sani Suites, 25. juli - 8. august 2009.

Krav om prisavslag grunnet innkvartering i annen type rom enn bestilt.

Klager har i det vesentlige anført:

Apollo tilbyr to typer rom på hotellet: dobbeltrom og deluxrom.

På Apollos hjemmeside er det tatt inn bilder av rommene.

Klagerne valgte beste romstype.

Ved ankomst fikk klagerne tildelt et meget lite rom. Rommet var ikke i nærheten av det som
er avbildet i katalogen. Det viste seg at bildene var tatt fra Garden Suites og/eller Sani Villas -
romtypen som Apollo ikke selger.

Forholdet ble påpekt på reisemålet for Apollos representant og direkte til Apollo i Oslo.

Mangelen ble ikke avhjulpet. Klagerne krever prisavslag.

Apollo har i det vesentlige anført:

Klagerne bestilte deluxe dobbeltrom for to med en ekstraseng.

Deluxe rommene er de samme som dobbeltrom, men de har havutsikt.

Når det gjelder bildene Apollo har på hotellsiden viser det seg at Apollo ikke hadde det
rommet for salg som det lå bilde av.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørs katalog m.v., jf alminnelige vilkår for
pakkereiser pkt 2.

Klager bestilte deluxe rom, den beste kategorien Apollo solgte.

Klager måtte etter dette kunne gå ut fra at han bestilte en romstype av det slag bildene i
katalogen viste. Nemnda legger til grunn at klager ikke fikk en slik romstype. Det må anses
som en mangel.

Klager påpekte mangelen på reisemålet. Mangelen ble ikke avhjulpet.

Klager har rett til et forholdsmessig prisavslag etter pakkereiseloven § 6-2.

Prisavslaget anbefales satt til kr 10.000.

Vedtak:

Reklamasjonsnemnda for pakkereiser anbefaler at klagerne gis et prisavslag på kr 10.000

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Mari Lauritzen, Forbrukerrådet

Marianne Strømme, Solia AS

Anne Edvardsen, Ving Norge AS