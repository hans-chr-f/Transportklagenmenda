Vedtak i Transportklagenemnda
- Kollektivreiser

Sammendrag

For sen validering av billett

Dato
08.12.2018

Saksnummer
2018-03265

Tjenesteytere
Ruter

Klager har i det vesentlige anført

Klager ble ilagt gebyr på bussen fra Helsfyr fordi hun ikke hadde validert billetten. 

Klager sto med hendene i sekken på leting etter kortet da kontrolløren kom bort til.
Klager informerte kontrolløren at hun så etter kortet og at hun var på vei til å validere
det, men likevel ble hun ilagt gebyr. 

Klager synes hele situasjonen er meget urettferdig. Hun måtte løpe for å rekke bussen.
Hun hadde derfor ikke rukket å ta frem kortet før kontrolløren, som sto rett ved siden av
henne, spurte om billett. 

Klager ber derfor om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på busslinje 21 fordi hun ikke hadde aktivert sin billett.

Billetten må aktiveres med en gang man går om bord. Det er ikke adgang til å sette seg
ned, eller gjøre andre ting, før billetten aktiveres. 

Klager ble også ilagt et gebyr i mars, og Ruter mener derfor at klager burde være klar
over viktigheten av å ha gyldig billett når hun reiser. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble påtruffet ved billettkontroll den 4. oktober på buss 21 ved Helsfyr T uten gyldig
billett og ble ilagt gebyr.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har vist til at hun var på vei til å validere kortet da hun ble stoppet av kontrolløren.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at gebyret
frafalles.