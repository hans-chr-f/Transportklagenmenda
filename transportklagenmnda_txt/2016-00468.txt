Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00468

Tjenesteytere
Widerøe

Klager har i det vesentlige anført

Klager skulle reise fra Oslo til Røros den 4. mars 2016 kl. 18:50 med WF56. Flyvningen ble
kansellert.

Klager stiller seg kritisk til at kanselleringen oppstod som følge av værforhold da andre
flyvninger gikk som normalt fra Gardermoen. Klager påstår at kanselleringen var basert
på økonomiske vurderinger som følge av ugunstig slot-tid og dermed lang ventetid på
bakken.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
Flyvningen fra Oslo til Røros ble kansellert grunnet værforhold på Gardermoen. Det vises
til fremlagt dokumentasjon. 

Selskapet har refundert utgifter for flybilletter, samt ekstra utgifter for å sende ski. 

Widerøe kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Flyet som klageren og hans reisefølge skulle ta til Røros fra Oslo 04.03.2016 kl 1850, ble
kansellert på grunn av dårlig vær. Klageren har fått refundert flybillettprisen, men krever
standarderstatning i tillegg. 

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om
alle rimelige tiltak var truffet, jf EU-forordning 261/2004 artikkel 5, jf 7. Værforhold
som påvirker flytrafikken ved at det ikke er mulig å lande / ta av, kan være en slik
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det ikke godtgjort at kanselleringen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.
Flyselskapet har bare fremlagt en log som viser at den aktuelle flygningen ble kansellert
på grunn av dårlig vær på Gardermoen. Flyselskapet har derimot ikke kommentert
påstandene fra klageren om at andre fly gikk som så å si normalt denne dagen, og at
kanselleringen heller skyldtes dårlig slottid og mangel på bemanning. Kanselleringen gir
da rett til standarderstatning.

Vedtak

Transportklagenemnda - fly anbefaler at flyselskapet betaler klageren og hans reisefølge
standarderstatning med til sammen 500 euro.