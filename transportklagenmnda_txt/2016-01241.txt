Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
27.10.2017

Saksnummer
2016-01241

Tjenesteytere
SAS

Klager har i det vesentlige anført

Klager skulle reise fra Molde til Milano via Oslo og Frankfurt den 15. november 2016.
SK4515 fra Molde til Oslo ble forsinket slik at klager mistet sine videreforbindelser. Klager
ankom endelig bestemmelsessted 3 timer og 50 minutter forsinket.

SAS hevder at forsinkelsen skyldtes dårlige værforhold, klager stiller seg uforstående
til dette da Avinors nettsider viste flere avganger fra Molde og Gardermoen med andre
flyselskap i minuttene før og etter avgang. Klager mottok ingen informasjon om sine
rettigheter. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK4515 ble forsinket 1 time og 10 minutter grunnet påkrevd hviletid for
besetningen (1 time) og dårlige værforhold (10 minutter). Det vises til fremlagt
dokumentasjon. Værforhold er en ekstraordinær omstendighet utenfor SAS' kontroll.
Arbeidsbestemmelsene er regulert av sikkerhetshensyn og fastlagt av myndigheten.
SAS har på ingen måte mulighet til å bryte disse. Flyselskapet hadde heller ingen
mulighet til å sette inn reservemannskap på så kort varsel da Molde ikke er en av SAS'
basestasjoner. 

SAS gjorde det som var mulig for å få klager frem så raskt som mulig. Han ble booket om
til første ledige avgang og ankom Milano kl 18.10, i underkant av 4 timer forsinket. 

SAS kan på grunnlag av ovennevnte ikke imøtekomme klagers krav.

Nemnda bemerker

Klageren kom 1 time og 10 minutter forsinket frem til Oslo slik at hun mistet sine videre
forbindelser og kom mer enn 3 timer forsinket frem til sitt endelige bestemmelsessted
Milano.  

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser, ved at besetningen overskrider maksimal tillatt arbeidstid
med videre, kan være en slik ekstraordinær omstendighet som medfører at den reisende
ikke har krav på erstatning, jf eksempelvis FLYKN-2015-351. Dette må vurderes konkret.

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

SAS har fremlagt dokumentasjon med forklaringer som viser at klagerens flygning
(SK4515) tok av 1 time forsinket fra Molde på morgenen 15.11.2016 på grunn av påkrevd
hviletid for besetningen. Flygningen som hadde brakt  besetningen til Molde (SK4524),
hadde landet forsinket kvelden i forveien på grunn av dårlig vær i Molde og forskjøvet
hviletiden. Den samme dokumentasjonen og forklaringene viser at klagerens flygning
(igjen SK 4515), landet ytterligere 10 minutter forsinket i Oslo 15.11.2016 på grunn av
dårlig vær der. Forsinkelsen skyldtes således fullt og helt dårlig vær. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.