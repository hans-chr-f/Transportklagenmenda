Vedtak i Transportklagenemnda - Fly

Sammendrag

Krav om standarderstatning samt refusjon av ekstrautgifter som følge av forsinkelse.

Dato
16.02.2023

Saksnummer
2022-01887

Tjenesteytere
Ryanair
Kiwi.com

Klager har i det vesentlige anført

Krav om standarderstatning samt refusjon av ekstrautgifter som følge av forsinkelse. 

Klager skulle reise den 20. mai 2022 med Ryanair fra Malta til Krakow og videre til Torp
samme dag. Billetten var bestilt gjennom Kiwi.com.
FR8811 fra Malta ble litt over en time forsinket, og klager rakk ikke sin videre forbindelse
fra Krakow til Torp. Klager fikk ingen hjelp av Ryanair.

Kiwi.com sørget for ombooking fra Krakow til Oslo den 21. mai med Norwegian. Klager
bodde en natt på hotell i Krakow, og måtte kjøpe tog billett fra Oslo til Torp.

Klager krever standarderstatning og refusjon av sine ekstrautgifter.

Tjenesteyterne har i det vesentlige anført
Kiwi.com har ikke inngitt tilsvar til nemnda.

Ryanair har i det vesentlige anført følgende:

Flyvning med FR8811 fra Malta til Krakow den 20. mai 2022 ble forsinket under to timer.
Det vises til fremlagt dokumentasjon..
I de generelle befordringsvilkårene, artikkel 17, fremgår det at Ryanir er et «point to
point» selskap.
Ryanair kan ikke imøtekomme klagers krav om standarderstatning i henhold til EU-
forordning 261/2004 om flypassasjerers rettigheter, ettersom forsinkelsen var på under
tre timer.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager hadde ikke gjennomgående billetter fra Malta til Torp, men separate flybilletter for
strekningen Malta - Krakow og for strekningen Krakow - Torp. Klager anfører at FR8811
ble litt over en time forsinket slik at han mistet neste flyvning.  

Det fremkommer på klagers fremlagte reisedokumenter at han har kjøpt to separate
billetter:

1. Malta - Krakow med referanse WE569T 
2. Krakow- Torp med referanse L7MSSY

Etter den opprinnelige reiseplanen ankom klager Krakow kl. 12:20. Flyet videre til Torp
skulle lette kl. 13:35 (gate closed 13:05). 

Den aktuelle forsinkelsen utløser ikke krav på standarderstatning. 

Etter nemndas syn utløser en forsinkelse på litt over en time heller ikke erstatningsplikt
for mistet videreforbindelse etter luftfartsloven § 10-20. Det vises til at klager reiste på
separate billetter og burde lagt inn en større tidsmargin i Krakow, jf. luftfartsloven §
10-21.

Nemnda kan derfor ikke anbefale at klager gis medhold i sine krav om erstatning eller
refusjon i dette tilfellet.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda kan ikke anbefale at klager gis medhold