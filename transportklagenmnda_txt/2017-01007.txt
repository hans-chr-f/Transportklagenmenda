Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.02.2018

Saksnummer
2017-01007

Tjenesteytere
SAS

Klager har i det vesentlige anført

Klager skulle reise fra Oslo til Kristiansund den 17. mars 2017 med SK2305 kl 17.35.
Avgangen ble kansellert. Det er ikke opplyst hvorvidt klager ble ombooket eller om han
valgte å avbryte reisen.

Klager krever standarderstatning 250 euro i henhold til EU-forordning 261/2004, samt
refusjon av drosjeutgift, kroner 231.

Tjenesteyterne har i det vesentlige anført
SK2305 ble omdirigert tilbake til Gardermoen da værforholdene førte til at flymaskinen
ikke kunne lande i Kristiansund. Det vises til fremlagt dokumentasjon. 

Klager ble booket om til neste ledige avgang til Molde samme kveld kl 20.30, og fraktet
med buss derfra til Kristiansund. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

SAS har refundert klagers utgifter til drosje, men kan ikke imøtekomme hans krav om
standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet SAS har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet:

SAS har fremlagt dokumentasjon med forklaring som viser at SK2305 fra Oslo til
Kristiansund måtte omdirigeres tilbake til Oslo grunnet kraftig snøvær i Kristiansund.
Klager ble booket om til Molde samme kveld og fraktet i buss derfra. Nemnda
anser dette til å være innen rimelig tid. SAS kunne ikke gjort noe for å forhindre
værforholdene. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.