Vedtak i Transportklagenemnda - Fly

Sammendrag

Krav om refusjon av utgifter ved forsinkelse. Krav om endring
av rutetid og forbedring av svarfrist hos kundeservice.

Dato
21.03.2017

Saksnummer
2016-00525

Tjenesteytere
Norwegian

Klager har i det vesentlige anført

Klager skulle reise fra London Gatwick (LGW) til Oslo Lufthavn (OSL) med Norwegians
flyvning D82810 3. april 2016 kl. 20.30. Flyvningen ble forsinket med over to timer. Klager
har henvendt seg til Norwegian ved flere anledninger, men har ikke fått svar på sine
innsendte klager. 

Klager pendler mellom London og Oslo, og denne flyvningen lander aldri i henhold til
oppsatt rutetid. Klager viser til fremlagt punktlighetsstatistikk. Klager anfører at selskapet
har lagt opp til for tette avgangstider som ikke kan overholdes. Mange passasjerer ville
unngått denne flyvningen dersom de var klar over forsinkelsene. Klager hevder derfor at
Norwegians rutetabell er villedende. 

Videre anfører klager at Norwegian ikke er unntatt for ansvar når forsinkelsene skyldes
tekniske feil, jf. EU-domstolens avgjørelse i C257/14 (Corina van der Lans v. KLM).
Norwegian vet at rutetiden ikke kan holdes, og at flyvningen stort sett er forsinket med
en time. Konsekvensen er at passasjerene må dekke siste del av sin reise med utlegg
til taxi for å komme seg hjem, da kollektivtrafikk ikke lenger er et alternativ så sent på
kvelden. 

På bakgrunn av det ovennevnte har kraver fremsatt følgende krav: 
1. Norwegian pålegges å endre rutetiden til flyvning D82810 i henhold til reell avgang- og
ankomsttid. 
2. Norwegian pålegges å forbedre svarfristen for kunder som søker erstatning eller
kompensasjon for Norwegians forsinkelser. 
3. Norwegian refunderer klagers totale utgifter på kroner 1 391.

Tjenesteyterne har i det vesentlige anført

Norwegians flyvning D82810 fra London til Oslo 3. april 2016 ble forsinket med en time
og 35 minutter. 

Flyselskapene er unntatt fra videre kompensasjon hvis forsinkelsen er under tre timer
eller årsaken til forsinkelsen er ekstraordinære omstendigheter utenfor flyselskapets
kontroll som forhindrer flyvningen, jf. EU-domstolens dom i C-402/07 (Sturgeon-
dommen). 

Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem, jf. Montrealkonvensjonen art. 19 og luftfartsloven § 10-20.

Norwegian avviser på nevnte bakgrunn klagers krav om refusjon av utgifter, og
eventuelle krav om standardkompensasjon i henhold til EU-forordning 261/2004.

Nemnda bemerker

Når det gjelder klagers krav om at Norwegian pålegges å endre rutetiden for den aktuelle
flyvningen, har nemnda ingen myndighet til dette. 

Klager har videre fremmet krav om dekning av taxiutgifter på flere flyvninger som etter
det opplyste ble forsinket fra London til Oslo; D82810 3. april 2016, som ble forsinket
med en time og 35 minutter, og D82810 1. mai 2016, som etter det opplyste ble forsinket
med en time og 20 minutter. 

Når det gjelder den første flyvningen, har Norwegian oppgitt til passasjeren at
forsinkelsen skyldtes tekniske problemer. For nemnda har Norwegian ikke uttalt seg
nærmere om årsaken til forsinkelsene.

Klager har påpekt at han på grunn av forsinkelsen på den første flyvningen ikke rakk
kollektiv transport fra Gardermoen, og måtte ta taxi hjem. For flyvningen 1. mai rakk
han den siste flybussen fra Gardermoen til Oslo sentrum, men måtte ta taxi videre for
å komme hjem. Det er fremlagt dokumentasjon på taxiutgifter på kroner 949 for den
første flyvningen, og på kroner 442 for den siste flyvningen.

EU-forordningen kommer ikke til anvendelse, da forsinkelsen er for liten. Selv om
forordningen ikke kommer til anvendelse, begrenser den ikke klagerens rett til erstatning
på annet grunnlag, jf. forordningen artikkel 12 nr 1. Den sentrale internrettslige
bestemmelse om erstatning ved forsinkelse er luftfartsloven § 10-20. Bestemmelsen
lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem". 

Årsaken til forsinkelsene er ikke nærmere beskrevet eller dokumentert fra Norwegians
side. 

Nemnda kan derfor ikke se at flyselskapet har godtgjort at at alle forholdsregler
som med rimelighet kan kreves for å unngå tapet har vært tatt. Det foreligger derfor
ansvarsgrunnlag etter luftfartsloven § 10-20. Klager har opplyst at transport fra
flyplassen  hadde sluttet å gå. Norwegian har ikke kommentert dette.

Nemnda har ved den videre vurderingen delt seg i et flertall og et mindretall. 

Nemndas flertall mener at klager i utgangspunktet har beregnet tilstrekkelig tid til
offentlig kommunikasjon, og anbefaler at Norwegian dekker klagers utgifter til taxi på til
sammen kroner 1 391.

Nemndas mindretall mener at klager i utgangspunktet har beregnet for kort tid til å
rekke alternativ transport etter landing, slik at han uansett ville risikert å få utgifter til
alternativ transport hjem. 

Den ordinære ankomsttiden for D82810 til Gardermoen er kl 23.35. 
Flyet lander sent, og det er begrenset med tid til siste buss og togavgang, Det er å anse
som passasjerenes ansvar å sørge for transport videre. Normalt skal det beregnes min
90 min fra ankomst til videretransport. 
Nemndas mindretall anbefaler derfor ikke at Norwegian skal refundere taxikostnader på
kroner 1 391.

I tråd med flertallets vurdering anbefales at Norwegian erstatter klager hans utgifter til
taxi.

Vedtak

Transportklagenemnda - fly anbefaler at Norwegian erstatter klager hans taxiutgifter på
kroner 1 391.