Vedtak i Transportklagenemnda
- Kollektivreiser

Sammendrag

Krav om erstatning for tapt dag som følge av forsinkelse.

Dato
19.05.2022

Saksnummer
2022-00191

Tjenesteytere
Go-Ahead Nordic

Klager har i det vesentlige anført

Klager hadde billett med Go-Ahead Nordic for å reise fra Bø stasjon til Gjerstad stasjon
den 23. januar 2022. Togets avgang fra Bø stasjon var kl. 09.23, og toget skulle ankomme
Gjerstad stasjon kl. 10.18. Klager har anført at toget imidlertid ble mer enn fem timer
forsinket, og at forsinkelsen oppsto ca. én kilometer unna Gjerstad stasjon. Klager har
anført at årsaken til forsinkelsen var at det var noe galt med strømlinjen, slik at toget ikke
hadde strøm. Klager har anført at hun fikk svært dårlig informasjon angående feilen.

Klager anfører at hun skulle til Grimstad for å besøke sin syke bestemor, og dette var
det den eneste dagen hun hadde fri på lang tid. Klager anfører at som følge av feilen
med toget og fem timers ventetid, måtte reisen avlyses. Klager anfører at da toget var
kommet i gang igjen etter den lange ventetiden, var hun nødt til å snu og dra hjem igjen
for å rekke jobb morgenen etter.

Klager anfører at hun ikke fikk lov til å forlate toget under ventetiden og ble sittende
hele dagen på toget. Klager anfører at det har vært en nyhetsartikkel om hendelsen i VG.
Klager anfører at hun ble holdt inne på toget mot sin vilje i fem timer og forlanger en
erstatning for ulempen dette medførte.

Klager har anført at hun fikk dekket transport tilbake til Bø da hun ankom Gjerstad
stasjon. Klager mener det ville være rimelig å få en erstatningssum for tapt dag på 2000
kroner, med tanke på at det er dette hun tjener på en vanlig arbeidsdag, i tillegg til at
dette var en helligdag.

Tjenesteyterne har i det vesentlige anført
Det er beklagelig at denne kunden opplevde en stor forsinkelse under sin reise med
Sørtoget den 23. januar 2022. Toget ble stående lenge utenfor Gjerstad stasjon, da det
var feil på strømforsyningen til toget. Denne var av en slik art at passasjerene ikke kunne
forlate toget. Ombordansvarlig konduktør har ansvar for passasjerenes sikkerhet om
bord i toget, og den kommer selvsagt foran alt annet. Passasjerene ble holdt informert
om situasjonen.

Kunden valgte å avbryte reisen og returnere til avgangsstasjonen, da hensikten med
reisen bortfalt. I henhold til Go-Ahead Nordics transportvilkår har Go-Ahead Nordic
refundert billetten. I tillegg dekkes reise tilbake til avgangsstasjonen og eventuelle
utgifter til mat og drikke.

Kunden krever i tillegg erstatning for «tapt dag». Dette dekker ikke Go-Ahead Nordic.

Det vises til Go-Ahead Nordics transportvilkår for Sørtoget.

Nemnda bemerker

På bakgrunn av sakens opplysninger legger nemnda til grunn at klager har fått refusjon
av billetten sin og dekket reise tilbake til avgangsstasjonen som følge av forsinkelsen på
toget den 23. januar 2022. Klager krever i tillegg erstatning for tapt dag.

Det følger av Go-Aheads transportvilkår § 6 at forsinkelser blant annet kan gi rett på
refusjon av deler av eller hele billetten og dekning av dokumenterte påregnelige direkte
utgifter, dersom vilkårene for dette er oppfylt. Vilkårene gir imidlertid ikke rett på
erstatning for tapt dag. Nemnda kan heller ikke finne annet grunnlag for erstatning for
tapt dag. Nemnda kan dermed ikke anbefale at klager gis medhold i kravet sitt.

Vedtak

Transportklagenemnda kan ikke anbefale at klager gis medhold.