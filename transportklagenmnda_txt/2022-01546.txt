Vedtak i Transportklagenemnda
- Kollektivreiser

Sammendrag

Krav om refusjon av ilagt gebyr på bybanen. Anført at tidspunktet på gebyret er feil.

Dato
08.11.2022

Saksnummer
2022-01546

Tjenesteytere
Skyss

Klager har i det vesentlige anført

Klager ble ilagt gebyr på bybanen den 13. mai 2022.

Klager anfører at han gikk på bybanen på Nesttun Sentrum ca. kl. 09.20. Klager anfører
at han betalte med appen idet han gikk mot dørene. Klager anfører at ca. 30 sekunder
etter at han hadde satt seg, kom det en kontrollør som ba om billett. Klager anfører at
han viste billetten i appen som telte ned. Klager anfører at det sto at billetten var gyldig.
Klager anfører at kontrolløren mente at han hadde betalt da han så kontrollørene. Klager
anfører at han sa at han nettopp hadde steget på og satt seg ned.

Klager anfører at tidspunktet på gebyrrapporten er satt til kl. 09.18, noe som ikke er sant.
Klager anfører at billetten viser tidspunktet 09.21. Klager anfører at kontrolløren sjekket
billetten og skannet QR-koden før gebyr ble skrevet ut.

Klager viser til innsendt dokumentasjon som viser tidspunktet for betalingen av gebyret.
Klager anfører at det står kl. 09.25, noe som er etter at han hadde gyldig billett. Klager
stiller spørsmål ved at kontrolløren skal ha stått og ventet i mer enn syv minutter på
betalingen fra klager. Klager anfører at dette viser at Skyss har gjort en feil og at det
håndskrevne tidspunktet på gebyret er feil.

Klager anfører at den eneste begrunnelsen Skyss har til å mene at han kjøpte billetten
etter kontrollen, er den håndskrevne gebyrkvitteringen som han ikke har underskrevet
på, blant annet av den grunn. Klager anfører at kontrolløren skannet billetten hans før
gebyret ble skrevet ut. Klager anfører at dette må kunne kontrolleres og at bybanen
ikke kan ha vært på Nesttun Sentrum kl. 09.18. Klager viser videre til at det står Nesttun
Terminal på kvitteringen. Klager anfører at Skyss har refundert billetten som de mener
han har kjøpt ugyldig. Klager anfører at billetten ikke ble kjøpt etter at han hadde steget
om bord eller etter at han hadde blitt kontrollert.

Klager krever refusjon av gebyret på 950 kroner.

Tjenesteyterne har i det vesentlige anført
Skyss har avvist denne klagen med begrunnelse i at vedkommende ikke hadde gyldig
billett ved kontrollstart.

En billett er gyldig fra kjøpstidspunkt, og man kan å gå om bord på transportmiddelet så
lenge nedtellingstidspunktet har startet (nedtelling på to minutter starter idet billetten er
kjøpt). I dette tilfellet er billetten kjøpt kl. 09.21, mens kontrollen startet kl. 09.18.

Skyss opprettholder sitt krav om betaling av det gitte gebyret med den begrunnelsen at
slik saken fremstår per i dag er det ikke fremkommet noen ny informasjon som Skyss
ikke har svart ut tidligere.

Det følger av transportvilkårene til Skyss at billetter må være kjøpt før eller ved
påstigning. Reisende som ikke kan vise gyldig billett, kan ilegges tilleggsavgift i henhold til
punkt 4 i transportvilkårene til Skyss.

Nemnda bemerker

Klager ble ilagt gebyr på bybanen den 13. mai 2022.

Det fremgår av Skyss' transportvilkår punkt 3 at den reisende skal kjøpe billett før
eller ved påstigning og er selv ansvarlig for å inneha gyldig billett under hele reisen. Av
vilkårene for bruk av Skyss Billett-appen fremgår det at gyldig mobilbillett må kjøpes før
ombordstigning. Påstigning er først tillatt når nedtellingen på billetten har startet.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Klager har oppgitt at han kjøpte billett ved påstigning på Nesttun Sentrum kl. 09.21 og at
han hadde gyldig billett ved kontrollen. Han har videre anført at oppgitt klokkeslett for
kontrollen på gebyrkvitteringen er feil. På gebyrkvitteringen er det angitt at kontrollsted
var Nesttun Terminal og at klokkeslettet var kl. 09.18.

Nemnda er av den forståelse at Nesttun Terminal er stoppestedet før Nesttun Sentrum
på veien mot Flesland. Skyss har anført at gebyret var rettmessig ilagt siden billetten ble
kjøpt etter start av kontrollen, som ifølge gebyrkvitteringen skjedde på Nesttun Terminal.
Skyss har fått muligheten til å fremlegge ytterligere dokumentasjon, som sanntidslogg,
basert på klagers kommentarer i saken, men selskapet har ikke gjort dette. Det vises
videre til at betaling av gebyr er dokumentert til kl. 09.25, slik at dette medfører en
ytterligere usikkerhet om når gebyret ble ilagt. Nemnda mener at uklarheten i dette
tilfellet må gå utover den profesjonelle parten i saken.

Nemnda legger til grunn at klager har fått refusjon av billetten og at klager ikke kan reise
gratis. Nemnda anbefaler derfor at Skyss refunderer differansen mellom det betalte
gebyret og det refunderte billettbeløpet.

Vedtak

Transportklagenemnda anbefaler at Skyss refunderer differansen mellom gebyret og
refundert billett.