Vedtak i Transportklagenemnda - Fly

Sammendrag

Klager og hans firma krever full kompensasjon ifølge EU forordningen
261/2004 og dekning av påførte utgifter som følge av kanselleringen.

Dato
20.01.2010

Saksnummer
146/09F

Tjenesteyter
Ryanair

Klager og hans firma krever full kompensasjon ifølge EU forordningen 261/2004 og dekning av
påførte utgifter som følge av kanselleringen.

Klager har i det vesentlige anført:

Klager skulle 8. april 2009 reise fra Torp til Sardinia. All flytrafikk fra Torp ble omdirigert til
Gardermoen på grunn av tåke på Torp. Klagers fly ble kansellert fra Gardermoen. Klager
mener at det ikke var noen grunn for det. Flyet sto på Gardermoen og der var ingen tåke.

Alle passasjerene på Torp, med unntak av passasjerer til klagers flight til Alghero, ble
transportert med buss til Gardermoen, fordi flyene var der. Klagers fly ble kansellert uten
nærmere informasjon noe som førte til totalt kaos på flyplassen.

Klager mener at Ryanair kansellerte flyavgangen på grunn av for få passasjerer.

Klager og hans firma vil av den grunn kreve kompensasjon for påførte utgifter, da han mener
at flyselskapet er med å skape situasjoner som kan ødelegge/gå utover folks påskeferie.

Ryanair har ikke avgitt uttalelse til nemnda.

Til klager har Ryanair i det vesentlige anført:

FR9968 ble kansellert pga tåke på Torp. Det var således utenfor Ryanairs kontroll. Ryanair
henviser klager til å ta kontakt med Luftfartstilsynet for å få det bekreftet.

Ryanairs handlingagent på Torp har bekreftet at passasjerene ble informert om sine
rettigheter overensstemmende med EU forordningens artikkel 14.

Klager bestemte seg for ikke å ombooke reisen og ba om refusjon av utgifter til billetten på
flyplassen. Når refusjon har funnet sted, har flyselskapet ikke lenger ansvar etter artikkel 9,
rett til forpleining.

Nemnda bemerker:

Ryanair har ikke avgitt uttalelse til nemnda. Nemnda bygger sin avgjørelse på de opplysninger
som er fremlagt i saken, jf forskrift om klagenemnd for flypassasjerer  § 5-6 (3).

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Ryanair har anført at flyvningen ble innstilt grunnet tåke på Torp. Ryanair har henvist klager til
Luftfartstilsynet for eventuelle ytterligere opplysninger.

I henhold til EU forordningen er det flyselskapet som må godtgjøre at det foreligger en
ekstraordinær omstendighet. Ryanair har ikke oppfylt denne plikten ved å henvise klager til
Luftfartstilsynet. Nemnda legger likevel på bakgrunn av klagers opplysninger til grunn, at det
ikke bestrides at tåke på Torp førte til at avgangen ikke kunne gå derfra.

Ved innstilling av en flygning har passasjeren bl.a. rett til refusjon av utgifter til billetter eller
omruting snarest mulig til bestemmelsesstedet.

Passasjeren har ved innstilling rett til gratis måltider og forfriskninger som står i rimelig
forhold til ventetiden m.v. Dette gjelder også passasjer som velger refusjon av utgifter til
flybilletter, såfremt dette er rimelig i forhold til den ventetiden som har vært nødvendig for
dem. Det er ikke anført at klager har hatt utgifter til mat m.v. i anledning kanselleringen.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jfr.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Det står i dette tilfellet påstand mot påstand om klagerne mottok slik informasjon. Nemnda
har ikke tilstrekkelige opplysninger til å ta stilling til dette spørsmålet.

Nemnda bemerker avslutningsvis at det fremgår av klagen at flere personer i klagers firma var
berørt. Klager har til tross for oppfordringer fra nemnda ikke fremlagt fullmakt fra disse om at
klagen også omfatter dem. Nemnda har således kun tatt stilling til klagers krav.

Nemnda har ved den videre vurdering delt seg i et flertall og et mindretall.

Nemndas flertall, lederen og forbrukernes representanter, er etter en samlet vurdering
av den oppfatning at Ryanair ikke har godtgjort at innstillingen ikke kunne vært
unngått selv om alle rimelige tiltak var truffet. Flertallet viser til at klager har opplyst
at det ikke var tåke på Gardermoen, at Ryanairflyet sto der og at de øvrige avganger
fra Torp ble fløyet fra Gardermoen. Klager har anført at det ikke var nødvendig
å kansellere flyvningen til Alghero da den kunne ha blitt fløyet fra Gardermoen.
Ryanair har ikke kommentert dette, og flertallet legger klagers opplysninger til grunn.
Flertallet er således av den oppfatning at Ryanair ikke har godtgjort at selskapet
har truffet alle rimelige tiltak for å unngå innstillingen. Klager har etter dette rett til
standarderstatning etter EU forordningen med 400 euro.

Klager har i tillegg krevet erstatning for tap. I henhold til EU forordningens artikkel 12
skal standarderstatning etter EU forordningen trekkes fra erstatning på annet grunnlag.
Passasjeren har således alltid krav på å få utbetalt standarderstatningen dersom vilkårene
er til stede for dette. Har passasjeren også rett til erstatning på annet grunnlag, og denne
erstatning overstiger standarderstatningen, kommer standarderstatningen til fradrag.
Overstiger standarderstatningen etter EU forordningen annen erstatning, utbetales kun
standarderstatningen.

Klager har i dette tilfellet ikke dokumentert eller sannsynliggjort at han har lidt noe økonomisk
tap. Slik erstatning kan således ikke anbefales.

Nemndas mindretall, flyselskapenes representanter finner det godtgjort at FR9968/
8. april ble innstilt som en følge av tåke på Torp flyplass. Dette er en ekstraordinær
årsak beskrevet i EU forordningens innledning pkt. 14. Innstillingen gir da ikke rett til
en standard penge kompensasjon.

Klager ble tilbudt plass på en annen avgang med Ryanair, det fremkommer ikke når, men
klager valgte refusjon av billetten.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klager gis en erstatning på 400 euro.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Olav Grøttland, SAS

Janne G. Soløy, Widerøe's Flyveselskap AS