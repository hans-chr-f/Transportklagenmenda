Vedtak i Pakkereisenemnda

Sammendrag

Krav om prisavslag grunnet dårlig hotellstandard.

Dato
15.11.2018

Saksnummer
2018-02765

Tjenesteytere
Ving Norge AS

Klager har i det vesentlige anført

Klager bestilte en pakkereise for en person med innkvartering i et dobbeltrom de Luxe
for bruk alene på Hotell Alp Pasa, Antalya, Tyrkia i perioden 28.06.2018 - 06.07.2018.
Totalpris kr. 9.034.

Klager var ikke fornøyd med:
- Reisemålets transport til/fra flyplassen
- Manglende aircondition
- Hotell
- Internett

Klager ankom flyplassen utenfor Antalya kl. 23.00. Svært mangelfull informasjon gjorde
at klager hadde store problemer med å finne bussen til hotellet. Hun ble sluppet
av i en mørk bakgate som eneste passasjer, og måtte spørre seg fram. Dette ble en
skremmende opplevelse.

Ved ankomst var det kakerlakker på rommet og standarden var dårlig. 

Neste morgen kontaktet klager Ving om at hun ønsket å bytte hotell fordi standarden
ikke var i samsvar med bestillingen. Hun fikk ikke opplysninger om at det nye hotellet,
Adora Garden i Side, ikke inkluderte halvpensjon, Wifi eller aircondition. Samtidig fikk
klager et nytt rom på Alp Pasa, som hadde en mer tilfredsstillende standard. Klager
meldte derfor tilbake til Ving at hun ønsket å bli boende på det nye rommet på Alp Pasa,
men da hadde ombookingen til nytt hotell allerede kommet for langt.

Om ettermiddagen tilkalte klager hjelp fra resepsjonen for å få airconditioningen til å
virke på det nye rommet på Alp Pasa. Klager hadde en ubehagelig opplevelse med en av
de hotellansatte og slet med angst etter opplevelsen.

I Side fikk klager utgifter til måltider som hun ikke hadde forutsett da reisen ble bestilt,
ettersom måltider ikke var inkludert på Adora Garden. Klager måtte selv betale taxi til det
nye hotellet.

Klager fremla ønske til Ving om å få fremskyndet hjemreisen, men hun måtte selv kjøpe
nye flybilletter hjem til ca. kr. 700 og selv betale taxien til flyplassen da hun valgte å reise
hjem på egen hånd den 02.07.2018.

På reisemålet fikk klager telefonutgifter på totalt kr. 2.500. Vings kundeservice henviste
klager til Vings hjemmesider, men internett på hotellet var så dårlig at det ikke var mulig
å komme inn på sidene. 

Klager krever et prisavslag på kr. 5.000.

Det vises for øvrig til korrespondanse fra klager.

Tjenesteyterne har i det vesentlige anført
Ving har behandlet saken etter den opprinnelige klagen som kunden sendte Ving, samt
hendelsesforløpet slik det er logget fra reisemålet. Ving opplever at hendelsesforløpet i
klagen som er sendt til Pakkereisenemnda avviker noe fra klagen som er sendt til Ving.

Ving tolker at kunde klager på kakerlakker, råte i veggene og dårlig standard på rommet
hun ble innkvartert i ved ankomst. Klager fikk bytte rom dagen etter ankomst.

Til Ving forteller klager at hun syntes hotellet var slitt og gammelt, hun ville bytte til et
hotell i Side eller Alanya. Klager hadde et lavt budsjett. Hun fikk tilbud om å flytte til
hotell Adora Garden i Side mot en kostnad på 50€ og ble informert om at prisen ikke
inkluderte noen måltider, samt at hun selv måtte for transport. Hun aksepterte tilbudet.

Dagen etter, samme dag som hun skulle flytte, angret klager seg og ønsket å bli boende
på Al Pasa da hun var fornøyd med det nye rommet hun fikk der. Men Al Pasa hadde
allerede booket inn rommet hennes til nye gjester, og ny booking var bekreftet til nytt
hotell. Klager virket å ha forståelse for at dette var ok og takket for god hjelp.

Ving har systemer der kundekontakt logges, det fremkommer ikke at hendelsen med
hotellansatt er tatt opp med Ving på reisemålet. Dette er ifølge Vings personal på
reisemålet ny informasjon og kom frem for første gang i skriftlig klage fra klager. Ving
ser alvorlig på slike hendelser og ville gjort tiltak dersom dette hadde kommet frem på
reisemålet. Saken er rapportert til hotellet.

Klager valgte har på eget initiativ å avbryte ferien og reise hjem.

Ving har for tilbudt klager et Vinggavekort på kr. 800 fordi hun ikke var tilfreds med
rommet hun ble tilbudt ved ankomst. Gavekortet er ikke sendt klager. 

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Nemnda har gjennomgått sakens dokumenter.  Det fremgår at klageren hadde noen
utfordringer i forhold til transport mellom flyplass og hotell.  Hun kom imidlertid på riktig
buss og frem til riktig hotell.

Klageren var ikke fornøyd med det første rommet hun fikk på hotell Alp Pasa.  Allerede
dagen etter ankomst fikk hun, etter å ha kontaktet stedlig representant, bytte rom.  Hun
var imidlertid heller ikke fornøyd med hotellet, som etter hennes syn var gammelt.  Det
ble igangsatt arbeid for å skaffe henne et nytt hotell innenfor hennes budsjett.  Det
lykkes man med, men på det tidspunktet ville klageren likevel helst fortsette å bo på Alp
Pasa.  Det kunne hun imidlertid ikke fordi hotellet allerede hadde booket nye gjester.

Etter det som er fremlagt av dokumentasjon finner nemnda sannsynlighetsovervekt for
at klageren ble informert om at mat ikke var inkludert på det nye hotellet.  Likeledes at
hun måtte stå for utgiftene til taxi og skaffe seg transport til flyplassen selv ved avreise. 

Klageren valgte å reise hjem noen dager før tiden og skaffet selv en flybillett. 

Klageren hevder at hun ble antastet på rommet av en resepsjonist på det første hotellet
og at det var en del av årsaken til at hun valgte å reise hjem. 

Såvidt nemnda tolker dokumentene ble dette forholdet først rapportert etter
hjemkomst. Klageren skriver at hun tok forholdet opp i en av telefonsamtalene med de
stedlige representantene.  Det er imidlertid ikke notert noe om dette i den loggen som
fortløpende føres over kontakt med gjestene.  Nemnda finner at det er usannsynlig at et
slikt forhold ikke ble fulgt opp hvis det hadde blitt rapportert. 

Arrangøren har tilbudt et gavekort på kr. 800 fordi det var mangler ved det rommet
hun bodde i den første natten.  Etter nemndas syn er det et passende prisavslag, men
beløpet bør utbetales kontant.

Vedtak

Pakkereisenemnda finner ikke å kunne anbefale at klageren gis ytterligere prisavslag.