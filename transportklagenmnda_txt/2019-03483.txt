Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr. Spørsmål om håndbagasjen var for stor.

Dato
05.05.2020

Saksnummer
2019-03483

Tjenesteytere
Norwegian Air Shuttle

Klager har i det vesentlige anført

19. mars 2019 skulle klager reise med DY7081 fra Oslo til Los Angeles. Ved gaten fikk hun
beskjed om at håndbagasjen var for stor, og hun ble derfor ilagt et håndbagasjegebyr på
650 kroner.

Klager anfører at håndbagasjen passer i Norwegians håndbagasjemåler og viser til
fremlagt dokumentasjon på dette. Klager anfører at selv om hjulene stikker noe ut på
bildet, kan de dreies 360 grader, slik at de er innenfor målene.

Klager krever refusjon av gebyret på 650 kroner som hun ble ilagt ved gaten.

Tjenesteyterne har i det vesentlige anført
Klager krever refusjon av ilagt håndbagasjegebyr på Oslo lufthavn.

I artikkel 10.6.1 i Norwegians generelle befordringsvilkår, som er å finne på Norwegians
nettsted, står det følgende: 
«Baggage that is taken on board as Hand Baggage must be of a size and/or weight that
means it can be stowed in a closed baggage locker in the cabin, or under the seat in front
of you. The item must not exceed the size and weight, and piece limit applicable to the
Fare Rules, and itinerary.»

Alle passasjerer som bestiller en reise hos Norwegian, må bekrefte at de har lest og
godtar de generelle befordringsvilkårene.

Norwegians vekt- og størrelsesbegrensinger for håndbagasjen er som følger:
1 håndbagasje: maks 55 x 40 x 23 cm
2 liten personlig eiendel: maks 25 x 33 x 20 cm
Maks vekt totalt: ti kilo

Dersom bagasjen er for tung og/eller for stor og ikke passer i håndbagasjemålerne ved
gaten, vil passasjeren bli ilagt et gebyr, som ved internasjonale flyvninger er på 80 GBP.

De ansatte ved gaten følger gjeldende regler når de vurderer passasjerenes
håndbagasje. Disse reglene er oppgitt på nettet. I dette tilfellet har ikke Norwegian noen
grunn til å tvile på personalets vurdering av klagers håndbagasje og beslutningen om å
ilegge vedkommende et gebyr.

Klagers krav kan således ikke imøtekommes i dettet tilfellet.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 50 x 40 x 23 centimeter, i tillegg
til at passasjeren kan medbringe en mindre, personlig eiendel. Samlet vekt kan ikke
overstige ti kilo. Det finnes en «håndbagasjemåler» der den reisende kan kontrollere om
bagasjen er innenfor tillatte mål.

Klager har fremlagt et bilde som viser at håndbagasjen fikk plass i håndbagasjemåleren,
og viser til at hjulene kan dreies rundt. Dersom Norwegian mener at håndbagasjen
likevel overstiger de tillatte målene, er det Norwegian som må dokumentere dette. Det er
ikke gjort, og gebyret oppheves.

Vedtak

Transportklagenemnda - fly anbefaler at Norwegian returnerer det ilagte gebyret på 650
kroner.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.