Vedtak i Transportklagenemnda - Fly

Sammendrag

Krav om erstatning som følge av skadet koffert.

Dato
12.06.2020

Saksnummer
2019-03599

Tjenesteytere
Norwegian Air Shuttle

Klager har i det vesentlige anført

31. juli 2019 reiste klager med DY7083 fra Oslo til Los Angeles. Ved ankomst i Los Angeles
oppdaget klager at kofferten var ødelagt. Den hadde ifølge klager fått en stor sprekk
foran. Klager anfører at hun ikke hadde mulighet til å gå til skranken for å vise frem den
ødelagte bagasjen. Klager skulle reise videre i USA, så hun hadde ikke muligheten til å
reise tilbake til flyplassen heller. Hun måtte kjøpe en ny koffert i Los Angeles.

Klager anfører at hun ikke sendte inn noen klage til flyselskapet, siden klager leste på
Norwegians nettsider at de ikke kunne hjelpe når det ikke var blitt laget en rapport om
skade innen syv dager. Hun sendte derimot et krav til forsikringsselskapet, men er ikke
blitt tilkjent erstatning.

Klager krever erstatning av Norwegian for den ødelagte kofferten.

Tjenesteyterne har i det vesentlige anført
Klager reiste med DY7083 fra Oslo til Los Angeles den 31. juli 2019. Klager hevder
at bagasjen ble skadet på reisen, men hun meldte ikke skaden til Norwegians
representanter på Los Angeles lufthavn.

Klager informerer om at hun ikke hadde mulighet til å rapportere om skaden da hun
landet. Klager har ikke sendt inn krav til flyselskapet i forbindelse med skaden, men til
eget forsikringsselskap.

Det følger av Norwegians avtalevilkår at skadet bagasje, i tillegg til bagasjelapper
og reisedokumenter, må vises frem til Norwegians representanter på flyplassen
umiddelbart. Hvis man ikke oppdager skaden før etter at man har forlatt flyplassen, kan
man reise tilbake for å melde ifra om skaden. Dette har man syv dager på seg på å gjøre.
Man må da medbringe den skadede bagasjen, bagasjelappene og reisedokumentene.

Norwegian kan ikke gi erstatning for skadet bagasje dersom passasjeren ikke gir beskjed
om skaden innen rimelig tid.

Det vises til artikkel 31 i Montrealkonvensjonen:
«1. Receipt by the person entitled to delivery of checked baggage or cargo without
complaint is prima facie evidence that the same has been delivered in good condition
and in accordance with the document of carriage or with the record preserved by the
other means referred to in paragraph 2 of Article 3 and paragraph 2 of Article 4.»

Transportklagenemnda har i flere saker lagt til grunn at bagasjen anses som mottatt
i riktig stand når den reisende har forlatt flyplassen uten å melde ifra om skade.
Norwegian viser blant annet til sak 312/11F og sak 409/15F, hvor kravet fra klager ble
avvist, da skaden ikke ble rapportert umiddelbart etter ankomst på flyplassen. På grunn
av manglende rapportering var det ikke sannsynliggjort når eller om bagasjen ble skadet
under transport med flyselskapet.

På bakgrunn av dette og siden skaden ikke ble meldt ifra om umiddelbart, kan ikke
klagers krav imøtekommes i dette tilfellet.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren «umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen», jf. bestemmelsens annet ledd.

Det går frem av sakens opplysninger at klager ikke rapporterte om skaden på flyplassen
og heller ikke sendte inn klage til flyselskapet innen fristen. Nemnda mener at klager i
dette tilfellet ikke har sannsynliggjort at bagasjen ble skadet i fraktførers varetekt.

Vedtak

Transportklagenemnda – fly anbefaler ikke at klager gis medhold.