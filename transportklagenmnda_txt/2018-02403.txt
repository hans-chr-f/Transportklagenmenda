Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.06.2019

Saksnummer
2018-02403

Tjenesteytere
SAS

Klager har i det vesentlige anført

Klager skulle reise fra Aberdeen til Oslo via Stavanger den 20. mars 2018 kl 17.55 med
ankomst kl 21.45. SK4048 fra Stavanger til Oslo ble kansellert, og klager ble booket om til
fly dagen etter som landet i Oslo kl 08.35.

Klager mener mangel på crew og dårlig vær et annet sted i landet ikke er å anse som
ekstraordinære omstendigheter. 

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
SK4048 ble kansellert som følge av dårlige værforhold i Bodø, snøvær. Crewet som skulle
operere klagers flyvning satt værfast i Nord-Norge som følge av værforholdene. Det vises
til fremlagt dokumentasjon. 

Crewet skulle fly Oslo-Bodø med SK4116, men på grunn av dårlig vær i Bodø måtte dette
flyet omdirigeres til Tromsø. Crewet skulle deretter returnere Bodø-Oslo med SK4117
klokka 17:30 og Oslo-Stavanger med SK4047 kl 19:35. Begge flyene ble kansellert på
grunn av omdirigeringen av SK4116. Som en følge av dette ble SK4048 Stavanger-Oslo
kansellert. 

Klager ble booket om fra Stavanger til Bergen samme kveld og videre fra Bergen til Oslo
påfølgende morgen. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemndas flertall - leder og bransjerepresentantene - mener at flyselskapet SAS har
godtgjort at verken kanselleringen eller de ekstraordinære omstendighetene kunne
vært unngått selv om alle rimelige tiltak var truffet. Dokumentasjonen viser at klagers
flygning ble kansellert som følge av snøvær som igjen førte til omdirigering av fly og crew.
Kanselleringen gir således ikke rett til standarderstatning etter EU-forordningen.

Etter mindretallets oppfatning - forbrukerrepresentantene - er det ikke tilstrekkelig
sannsynliggjort at selskapet har iverksatt alle rimelige tiltak for å unngå kanselleringen
av klagers flyvning. Det vises til at klagers flyvning er den 4. flyvningen etter hendelsen
fant sted. Videre skulle opprinnelig flyindivid innom Oslo, som vi antar har base både for
maskiner og personell. Selskapet har ikke kommentert hvilke konkrete vurderinger og
tiltak de har gjort for å hindre at hendelsen fikk flere kanselleringer enn nødvendig.

Nemnda anbefaler ikke at klager gis medhold.

Vedtaket er fattet med den dissens som fremgår over.

Vedtak

Transportklagenemnda - fly anbefaler ikke at klager gis medhold.