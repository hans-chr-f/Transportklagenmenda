Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2017-03316

Tjenesteytere
SAS

Klager har i det vesentlige anført

Klager skulle reise fra Stockholm til Trondheim via Oslo den 22. november 2017 kl 17.35.
SK380 fra Oslo til Trondheim med avgang kl 20.15 ble kansellert. Klager har ikke opplyst
hvorvidt han ble booket om, kun at han ankom endelig bestemmelsessted kl 02.15, fem
timer senere enn opprinnelig reiserute.

Tjenesteyterne har i det vesentlige anført
SK380 ble kansellert som følge av svært dårlige værforhold, kraftig snøvær og underkjølt
regn. 

SAS mener man må ta høyde for snøvær i vintermånedene, men uværet denne dagen
var særdeles utfordrende og medførte koas, herunder brøyting, de-icing og slottider.
Mange avganger ble kansellert grunnet værforholdene og grunnet restriksjoner ved
lufthavnen. SAS viser til fremlagt dokumentasjon, som viser den kaotiske tilstanden.    

Hendelsen er ikke kompensasjonsberettiget da årsaken var ekstraordinære
omstendigheter utenfor flyselskapets kontroll. 

SAS kan ikke imøtekomme klagers krav. 

Det vises for øvrig til SAS' brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak
var truffet. Dokumentasjonen viser at klagers flygning ble kansellert som følge av
kraftige snøbyger og underkjølt regn, samt grunnet ATC-restriksjoner. Redegjørelsen er
underbygd med logger.

Kanselleringen gir således ikke rett til standarderstatning etter EU-forordningen.

Vedtak

Transportklagenemnda - fly anbefaler ikke at klager gis medhold.