Vedtak i Transportklagenemnda - Fly

Sammendrag

Krav om erstatning av ødelagt koffert og barnevogn.

Dato
05.01.2012

Saksnummer
313/11F

Tjenesteyter
Norwegian Air Shuttle ASA

Krav om erstatning av ødelagt koffert og barnevogn.

Klager har i det vesentlige anført:

Klager reiste fra Tenerife til Oslo den 20. mars 2011 med DY9305.

Ved ankomst oppdaget ikke klager at en koffert og barnevognen var fullstendig ødelagt, før de
kom til sitt bosted.

Klager møtte opp på Gardermoen 6 dager etter ankomst for å melde fra om skaden. Kofferten
fikk de erstattet, men skaden på barnevognen var ikke Norwegians ansvar, fikk de beskjed
om. Klager stiller seg undrende til denne kundebehandlingen.

Klager krever erstattet den ødelagte barnevognen.

Norwegian har i det vesentlige anført:

Norwegian dekker kun skader på barnevogner som er pakket i hard emballasje, og
emballasjen er skadet. Dette står i Norwegians regler og vilkår, som man må ha krysset av for
å ha lest før man får gjennomført en bestilling på selskapets nettsider.

Klager har fått erstatning for sin skadede koffert.

Norwegian kan dessverre ikke imøtekomme klagers krav om erstatning av ødelagt barnevogn,
da denne ikke var tilstrekkelig emballert.

Nemnda bemerker:

Nemnda legger på bakgrunn av de foreliggende opplysninger til grunn at barnevognen ble
skadet under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at Norwegian
erstatter klagernes tap. Tapet må dokumenteres ved fremleggelse av kvittering eller
bekreftelse fra butikk om hva ny vogn koster.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagernes dokumenterte tap.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS