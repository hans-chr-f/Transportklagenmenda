Vedtak i Transportklagenemnda - Fly

Sammendrag

Krav om refusjon av avbestilt reise.

Dato
10.11.2014

Saksnummer
489/14F

Tjenesteyter
Norwegian Air Shuttle ASA

Krav om refusjon av avbestilt reise.

Klager har i det vesentlige anført:

I januar 2014 bestilte klager en reise t/r Rygge - Alicante for seg, sin mann og sine foreldre, for
reise 1. - 8. mars, inkludert avbestillingsforsikring. Grunnet en ulykke den 8. februar havnet
klagers mann på sykehus, slik at reisen måtte utsettes.

Den 19. februar ringte klager til Norwegian for å endre reisen til den 22. - 29. mars. Det viste
seg at klagers mann fortsatt ikke fikk lov av legen til å fly, han ble derfor hjemme mens de
andre tre reiste.

Da klager i ettertid kontaktet Norwegian for å få refundert tre av de opprinnelige billettene,
fikk de til svar at siden billettene var endret og benyttet kunne de ikke refunderes.

Klager stiller seg undrende til at de tre opprinnelige billettene for reise 1. - 8. mars ikke kan
refunderes da alle hadde avbestillingsforsikring. Hun mener at en billett som endres først må
kanselleres før nye plasser bestilles. Klager stiller seg kritisk til manglende informasjon og
veiledning fra Norwegian. Dersom klager først hadde kansellert sine billetter, for deretter å
kjøpe helt nye, ville det blitt en rimeligere løsning enn å endre billettene.

Klager krever refusjon av de tre opprinnelige billettene.

Det vises for øvrig til klagers brev.

Norwegian har i det vesentlige anført:

I henhold til Norwegians regler og vilkår som klager krysset av for å ha lest ved bestilling av
reisen, kan man benytte seg av avbestillingsforsikring kun ved kansellering av reise, ikke ved
endring av reise.

Den ene reisende benyttet ikke sin billett. Han har levert legeerklæring og har derfor fått sin
billett refundert i sin helhet.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Klagerne hadde kjøpt avbestillingsbeskyttelse gjennom Norwegian. Avbestillingsbeskyttelsen
gir passasjeren rett til å kansellere billetten senest 30 minutter før avgang dersom passasjeren
eller noen av passasjerens familie blir syke.

Partene er enige om at vilkårene for å benytte avbestillingsbeskyttelsen for reisen 1. - 8.
mars 2014 var til stede for samtlige. Partene er videre enige om at vilkårene for å benytte
avbestillingsbeskyttelsen var til stede for den av de reisende som ikke reiste 22. - 29. mars
2014.

Nemnda legger på bakgrunn av de foreliggende opplysninger til grunn at klager den 19.
februar ringte Norwegian for å endre reisedatoer. Nemnda legger til grunn at klager opplyste
at de hadde tegnet avbestillingsbeskyttelse, og at endringen skyldtes sykdom.

Nemnda er av den oppfatning at det i den foreliggende situasjon måtte være klart for
Norwegian at klager ønsket å anvende avbestillingsbeskyttelsen, og at klager hadde rett til
refusjon av billettutgiftene for reisen som ikke skulle gjennomføres. Klager måtte på den
annen side betale for de nye billettene.

Det er noe uklart for nemnda hva klager har betalt for. Norwegian har oversikt over dette.
Nemnda anbefaler at klager refunderes en eventuell merutgift ut over pris for nye billetter
fratrukket de ubenyttede billettene.

Vedtak:

Transportklagenemnda - fly anbefaler at klager refunderes en eventuell merutgift ut over pris
for nye billetter fratrukket de ubenyttede billettene.

Vedtaket var enstemmig.