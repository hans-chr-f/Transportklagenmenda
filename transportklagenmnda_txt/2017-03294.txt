Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.08.2018

Saksnummer
2017-03294

Tjenesteytere
Norwegian

Klager har i det vesentlige anført

Klager reiste med Norwegians flyvning DY1020 fra Oslo lufthavn (OSL) til Warszawa
(WAW) 10. oktober 2017 kl. 17.20. Flyvningen ble imidlertid forsinket med mer enn
tre timer, og klager har på dette grunnlag fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY1020 fra Oslo til Warszawa 10. oktober 2017 ble forsinket med
fire timer og seks minutter. Forsinkelsen skyldtes at tidligere flyvninger med samme
flymaskin (G-POWI) på ruten Oslo - Barcelona - Oslo (DY1740 og DY1741) ble forsinket
som følge av streik blant franske flyveledere. 

Streiken i Frankrike startet 9. oktober og varte til 11. oktober. Dette medførte
uregelmessigheter på mange flyvninger til og gjennom fransk luftrom. 

Flyselskapene har ingen kontroll over tillatelser eller restriksjoner i luftrommet, og
kan derfor ikke påvirke flytidene når det er begrenset kapasitet over fransk luftrom.
Konsekvensen av dette er uregelmessigheter på flyvningene. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY1020 fra Oslo til Warszawa 10. oktober 2017 ble forsinket med
fire timer og seks minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flyveledere eller flyplassansatte, i utgangspunktet faller utenfor flyselskapets
ansvarsområde. Forsinkelse eller kansellering som følge av slik streik gir etter nemndas
oppfatning i utgangspunktet ikke rett til erstatning etter EU-forordningen. 

Nemnda mener at Norwegian har godtgjort at forsinkelsen skyldtes ekstraordinære
omstendigheter. Nemnda legger videre til grunn at en forsinkelse på mer enn tre timer
ikke kunne vært unngått selv om alle rimelige tiltak ble truffet. Forsinkelsen gir etter
dette ikke rett til standarderstatning, og nemnda anbefaler ikke at klager gis medhold i
sitt krav.

Vedtak

Transportklagenemnda - fly anbefaler ikke at klager gis medhold.