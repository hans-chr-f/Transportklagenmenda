Vedtak i Transportklagenemnda - Fly

Sammendrag

Krav om at tilgodehavende beløp overføres til Wizz Air konto uten utløpstid.

Dato
16.03.2021

Saksnummer
2020-03386

Tjenesteytere
Wizz Air

Klager har i det vesentlige anført

Klager skulle fly fra Bergen til Gdansk den 22. april 2020 med Wizz Air (tur/retur-billett).
Klagers flyvning ble kansellert grunnet Covid-19. I forbindelse med dette ba hun om
refusjon av billettene. Hun fikk kravet innvilget den 17. mars 2020 og samtidig beskjed
om at pengene ville betales til hennes Wizz Air-konto. Hun ble i tillegg opplyst om at det
kunne ta noe tid før det ville vises på saldoen grunnet situasjonen. 

Klager sjekket innimellom, men så aldri pengene på kontoen. Den 19. oktober 2020
sendte klager derfor første mail til Wizz Air for å høre hvor beløpet var blitt av. Klager
fikk til slutt beskjed om at beløpet ble satt inn den 20. mars 2020 og ført tilbake den
17.05.2020 (Expired-dato). Alt dette midt i en pandemi hvor både Norge og Polen var
stengt ned og ingen flyvninger var mulig. Klager har foreslått at hennes tilgodehavende
blir stående på hennes konto uten utløpstid, og mener dette er et godt tilbud.

Tjenesteyterne har i det vesentlige anført
Klagers flyvninger W6-1745 fra Bergen til Gdansk den 22. april 2020 og W6-1745 fra
Gdansk til Bergen den 28. april 2020 ble begge kansellert av kommersielle årsaker.
Informasjonen er tilgjengelig på Wizz Air sine hjemmesider og i mobilappen ved
innlogging. I henhold til Wizz Air sine befordringsvilkår har passasjeren tre alternativer
ved flyforstyrrelser:
a) Ombooking til en annen flyvning operert av Wizz Air på samme eller sammenlignbar
rute innen 14 dager eller 60 dager etter planlagt avgangstid på den forsinkede/
kansellerte flyvningen (avhengig av tilgjengelighet).
b) Kansellering av reservasjonen og forespørsel om kreditt på kundekontoen (Wizz
Account) [....]
c) Etter 120% Wizz-kreditt er satt inn, kan passasjeren konvertere til 100% refusjon enten
via bankoverføring eller til original betalingsmetode i stedet for Wizz-kreditt. 

Den 17. mars 2020 kontaktet klager Wizz Air og ba om refusjon i henhold til alternativ b).
1 932 NOK ble satt inn på klagers Wizz Air-account den 20. mars.

I kanselleringstilfeller skal passasjeren informeres minst to uker før avgangstid. Ettersom
flyinformasjonen har vært tilgjengelig online og passasjeren forespurte refusjon mer enn
en måned før flyvningen finner ikke Wizz Air å ha opptrådt i strid med EU-forordningen,
da Wizz Air er pålagt å utbetale kompensasjon i tilfeller hvor informasjon ikke er sendt ut
mindre enn to uker før avgangstiden, jf. EU-forordning 261/2004 artikkel 5.

Wizz Air kan se at klager opprinnelig bestilte "Wizz Air Plus Bundle" som inkluderer Wizz-
flex-service.  Det vises til Wizz Air sine vilkår hvor det står: 
"iii. The following service fees are non-refundable: The WIZZ Flex service fee.
e. The amount for the cancelled booking is refunded to the WIZZ-account of the booking
holder within 72 hours notwithstanding the number of passengers in the given booking.
If the booking is cancelled with the WIZZ Flex service, the amount paid for the cancelled
booking cannot be refunded to the bank account or credit card it was originally paid
from.
f. The refunded amount can be used within 90 days from the date of the refund. The
departure date of the new flights booked using the refunded amount, does not need to
fall within this time period."

I henhold til ovenstående utløp kreditten den 19. juni 2020 (90 dager regnet fra
refusjonen) og er ikke tilgjengelig lenger. Som en kan se er det slik at dersom passasjeren
ønsker å bruke kreditten til å foreta en ny booking, må ikke avgangsdato for ny flyvning
booket ved bruk av refundert beløp falle inn under denne tidsperioden. Gebyret/
avgiften for Wizz Flex- service er ikke-refunderbar i henhold til flyselskapets vilkår, som
passasjeren må akseptere ved bookingen.

Nemnda bemerker

Slik nemnda ser det var klagers flyvninger kansellert fra flyselskapets side på tidspunktet
klager forespurte refusjon av billettene. Kanselleringen utløser dermed rettigheter etter
EU-forordning 261/2004.

Flyvningen ble kansellert mer enn to uker før avgang, og kansellering gir dermed ikke
standarderstatning etter EU-forordning 261/2004 artikkel 5, jf. artikkel 7. 

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf.
forordningens artikkel 8. Den 13. mai 2020 kom EU-kommisjonen med en anbefaling
om at verdikuponger aksepteres som et alternativ til refusjon i form av penger under
covid-19-pandemien. Det understrekes likevel i samme anbefaling at refusjon i form av
verdikuponger kun er mulig så lenge passasjeren har gitt sitt samtykke til dette. Nemnda
kan ikke se at klager har gitt slikt samtykke. 

Klagers faktura viser at det ble betalt totalt 2 142 NOK for bookingen. Slik nemnda ser
det var 1 932 NOK beløpet for selve billetten, mens 210 NOK var en sum betalt for en
service-pakke hos Wizz Air. Wizz Air har har her vist til sine vilkår, hvor det står at WIZZ
Flex service fee ikke er refunderbar. Det står i tillegg i punkt iii) e) at " If the booking is
cancelled with the WIZZ Flex service, the amount paid for the cancelled booking cannot
be refunded to the bank account or credit card it was originally paid from". Slik nemnda
ser det hadde klager i dette tilfellet rett på refusjon etter EU-forordning 261/2004, da
flyvningen var kansellert. Nemnda mener på dette grunnlag at klager ikke kan anses å
ha avbestilt reisen ved å bruke servicepakken, og at beløpet dermed kan overføres til
hennes bankkonto/kredittkort som ble benyttet ved kjøpet, jf. EU-forordning 261/2004
artikkel 8. 

Det står i Wizz Airs vilkår at beløpet for servicepakken ikke er refunderbart. Nemnda
mener klager derfor ikke har rett på de 210 NOK betalt for denne. Nemnda anbefaler
imidlertid at Wizz Air refunderer billettprisen til klager på totalt 1 932 NOK, sett i lys av at
flyvningene var kansellert, og klager da har rett på refusjon etter forordningens artikkel
8. Partene står fritt til å eventuelt avtale en annen alternativ løsning dersom dette er
ønskelig.

Vedtak

Transportklagenemnda-fly anbefaler at Wizz Air utbetaler 1 932 NOK til klager.