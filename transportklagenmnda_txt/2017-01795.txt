Vedtak i Pakkereisenemnda

Sammendrag

Krav om refusjon av tillegget for ubenyttede senger.

Dato
30.10.2017

Saksnummer
2017-01795

Tjenesteytere
Ving Norge AS

Klager har i det vesentlige anført

Klager bestilte reise for en person med innkvartering i en ett-roms leilighet for bruk alene
på Hotell Mar y Sol, Los Cristianos, Tenerife i perioden 11.07.2017 - 25.07.2017. Totalpris
kr. 15.140.

I leiligheten var det kun en enkeltseng, dvs. det var lagt en madrass på det som egentlig
var sofaen i leiligheten. Det var ingen ubenyttede senger som hun betalte tillegg for.

Klager krever et prisavslag på kr. 3.200 som tilsvarer prisen for ubenyttede senger. 

Det vises for øvrig til korrespondanse fra klager.

Tjenesteyterne har i det vesentlige anført
Ving beskriver hotellet og informerer klager om hva man kan forvente i
hotellinformasjonen på sine nettsider. Ving informerer om at leiligheten klager har valgt,
er i den eldste delen av hotellet, og i den eldste delen av hotellet er det sovesofa som
ordinær seng i leilighetene. I reisevilkårene fremgår det at ved kjøp av rom/leilighet
der antall ordinære senger ikke benyttes, vil det tilkomme et romstillegg for antall
ubenyttede senger.

Klager har valgt å kjøpe en leilighet til to personer, men til bruk av alene, slik det
fremkommer av reisebeviset. 

Sovesofaen res opp til en eller to personer, avhengig av hvor mange som skal bo i
leiligheten. Ving har lagt ved et bilde hvor det fremgår at sovesofaen har to madrasser,
og at den kan trekkes ut. Hadde klager foretrukket at sovesofaen var trukket ut, ville
dette ha blitt ordnet. 

Ving påpeker at denne romtypen normalt selges til to personer og at de ikke har fått
tilbakemeldinger eller klager på at det er plassmangel.

Klager var ikke i kontakt med Vings personale på reisemålet. Hadde klager tatt kontakt,
ville de vist klager at sovesofaen har to madrasser, og at den kunne trekkes ut. Ving
kunne også ordnet slik at sovesofaen ble trukket ut og oppredd om klager ønsket dette.

Ving kan ikke se at det foreligger grunnlag for prisavslag.

Det vises for øvrig til korrespondanse fra Ving Norge AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Det fremgår av hotellbeskrivelsen og av de vedlagte bildene at sovesofaen klageren
hadde til disposisjon kunne utvides til å bli til en dobbelt sovesofa.  Leiligheten selges
derfor til to personer.  I et slikt tilfelle er det vanlig å bli avkrevet et enkeltromstillegg,
hvilket er tilfelle i denne saken.  Hadde klager tatt kontakt i løpet av oppholdet ville hun
ha blitt vist hvordan sovesofaen var konstruert.

Nemnda kan på denne bakgrunn ikke se at det foreligger grunnlag for prisavslag.

Vedtak

Pakkereisenemnda kan ikke anbefale at det blir gitt prisavslag i dette tilfellet.