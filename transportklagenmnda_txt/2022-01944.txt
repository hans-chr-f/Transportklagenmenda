Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
24.11.2022

Saksnummer
2022-01944

Tjenesteytere
SAS

Klager har i det vesentlige anført

Klager skulle reise fra Longyearbyen til Bergen via Oslo den 9. august 2022. 

Den 5. august ble klager informert om at siste flyvning med SK238 fra Oslo til Bergen var
kansellert, og at han var booket om til ny flyvning som medførte ankomst Bergen mer
enn tre timer senere enn opprinnelig ankomst.  

SAS skylder på streiken, noe klager finner underlig da streiken ble avsluttet flere uker i
forveien.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige uttalt:

Ettersom streik er å anse som en ekstraordinær omstendighet, har klager ikke krav på
standarderstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

SAS har tross oppfordring ikke avgitt uttalelse til nemnda. 

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på sakens opplysninger legger nemnda til grunn at en av flyvningene
mellom Longyearbyen og Bergen ble kansellert mindre enn 14 dager i forveien. Klager
har derfor rett på standarderstatning i henhold til EU-forordning 261/2004 artikkel 5
nummer 1 bokstav c punkt iii).

Nemnda anbefaler at SAS utbetaler standarderstatning til klager med 250 euro.

Vedtak

Transportklagenemnda anbefaler at SAS utbetaler standarderstatning til klager med 250
euro.