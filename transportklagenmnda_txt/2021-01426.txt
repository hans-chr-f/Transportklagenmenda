Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
11.11.2021

Saksnummer
2021-01426

Tjenesteytere
Ruter

Klager har i det vesentlige anført

Klager ble ilagt gebyr 8. september 2021. Klager forklarer at da billettkontrollen kom om
bord åpnet klager lommen sin for å ta ut billetten. Klager anfører at lommen satte seg
fast og halvparten av billetten ble revet av og falt under setet. Videre anfører klager at
da han begynte å lete under setet kom 6 billettkontrollører til han. Klager forklarer at de
snakket norsk til han og da klager forklarte at han kun snakket engelsk begynte noen av
mennene å rope til han på norsk fordi de ikke trodde på at han var fra England. 

Da de ba han vise frem billetten forsøkte han å forklare situasjonen. Videre forsøkte
han å forklare til dem at han måtte reise seg opp for å lete etter billetten, men at han
opplevde at kontrollørene ble høylytte og aggressive. Klager ble skremt og visste ikke hva
han skulle gjøre. Videre forklarer klager at den ene kontrolløren ba han vise frem passet
sitt, men klager hadde ikke dette med seg og fikk derfor beskjed fra kontrolløren at han
måtte ha med seg passet sitt som en besøkende i Norge. Klager ble veldig redd fordi han
ikke ønsket å få problemer for å bryte loven. 

Da klager ble ilagt gebyret ba han om en forklaring. Kontrollørene fortalte klager at han
ble ilagt gebyr fordi han ikke kunne fremvise billett. Klager anfører at han hadde vist dem
billetten sin. Klager mener han har bevis på at han hadde billett. 

Etter at klager har mottatt Ruter sitt tilsvar i saken legger han til at han viste frem en
billett, men at billettkontrolløren ikke tillot han å reise seg opp for å lete etter resten
av billetten under setet. Klager ga sitt navn og informasjon fordi han forsøkte å være
ærlig. Klager synes det er veldig rart å ilegge gebyr til en som er på besøk i Norge og
som hadde kjøpt billett. Klager forklarer at det er første gang han har opplevd dette, og
mener det var en misforståelse fordi billettkontrollørene var aggressive og ikke ønsket
å snakke engelsk. Klager stiller seg også undrende til hvorfor han ville hatt med seg en
billett dersom den ikke var gyldig. Klager er ikke fra Norge og sørger alltid for å ha billett,
spesielt når han vet at billettkontrollører ofte kommer om bord. 

Klager forklarer at han kun var på besøk i Norge og ber om forståelse for situasjonen. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 8. september 2021 fordi han ikke kunne fremvise gyldig billett
under billettkontroll. Det ble ikke fremvist noen billett, hverken på en mobiltelefon eller
som en Impulsbillett. Billetten som er innsendt i saken er ikke relevant for saken, for
denne ble ikke presentert under billettkontrollen. I tillegg til mangler deler av billetten
som er innsendt i saken og 4 sifre av kortnummeret, hvilket betyr at billetten ikke er
mulig å sjekke. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 8. september 2021 fordi han ikke kunne fremvise gyldig billett
under billettkontroll. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. 

Klager har anført at han hadde gyldig billett, men at billetten ble ødelagt da han skulle
ta den ut av lommen. Videre har klager anført at han ble nektet å lete etter resten av
billetten som lå under setet. Det fremgår imidlertid av gebyrrapporten at klager hevder
han kjøpte billett på mobil. Denne ble heller ikke fremvist. 

Nemnda bemerker at den reisendes er ansvarlig for å kunne fremvise gyldig billett. 

Nemnda bemerker at det er den reisendes ansvar å gjøre seg kjent med hvordan man
kjøper billett. Nemnda har i sin praksis lagt til grunn at dette også gjelder om man ikke
har erfaring med å reise der man måtte befinne seg/ på aktuell strekning mv.

Vedtak

Transportklagenemnda finner ikke å kunne anbefale at klager gis medhold.