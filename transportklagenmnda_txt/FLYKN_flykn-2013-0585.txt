Vedtak i Transportklagenemnda - Fly

Sammendrag

Krav om refusjon av nye billetter grunnet streik.

Dato
13.03.2014

Saksnummer
585/13F

Tjenesteyter
Widerøes Flyveselskap AS

Krav om refusjon av nye billetter grunnet streik.

Klager har i det vesentlige anført:

Klager hadde bestilt to billetter fra Bodø til Trondheim den 10. mai 2013 med WF711. Da
klager ankom flyplassen oppdaget hun at flyet var kansellert grunnet streik.

Klager hadde på forhånd ikke blitt informert om muligheten for omruting, hun kjøpte derfor
nye billetter med SAS. Senere fikk klager vite at SAS kunne tilby omruting. Hun kontaktet SAS
men fikk da beskjed om at flyet hun hadde kjøpt nye billetter på nå var fullbooket, og at det
var teknisk umulig å skrive om hennes opprinnelige billett til denne avgangen. SAS sa videre at
de kunne annullere hennes nye billetter, og booke henne om til senere fly samme kveld eller
dagen etter, men dette ville ødelagt reisen for klager.

Klager krever refusjon av mellomlegget mellom opprinnelige billetter og nye billetter, kroner 2
300.

Det vises for øvrig til klagers brev.

Widerøe har i det vesentlige anført:

WF711 ble kansellert som følge av streik. Hendelsen var ekstraordinær og utenfor Widerøes
kontroll. I følge EU-forordning 261/2004 er flyselskapenes forpliktelser begrenset eller bør
bortfalle i ekstraordinære omstendigheter.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Widerøe har refundert klagers opprinnelige billetter, og selskapet er av den formening at hans
ekstrautgifter til flybillett med SAS ikke ligger under Widerøes ansvar.

Kunden unnlot å kontakte flyselskapet for ombooking før etter hun hadde betalt for nye
billetter på egenhånd. Widerøe er av den oppfatning at selskapet har informert så godt som
overhode mulig under forholdene som var under streiken. Flyplassen i Bodø er en «stille
lufthavn» og opprop skjer derfor kun i gate, men servicedesk er til enhver tid bemannet - av
SAS - personale i felles skranken til SAS/Widerøe.

Widerøe kan på grunnlag av ovennevnte ikke imøtekomme klagers krav.

Det vises for øvrig til Widerøes brev.

Nemnda bemerker:

Nemnda legger til grunn at flygningen ble kansellert som følge av streik. Passasjeren har i et
slikt tilfelle valget mellom refusjon av billetten eller omruting snarest mulig, på tilsvarende
transportvilkår, til bestemmelsesstedet. Flyselskapet skal informere passasjeren om
rettighetene.

Nemnda finner det på bakgrunn av de foreliggende opplysninger mest sannsynlig at
klager bestilte nye billetter med SAS på internett uten på forhånd å kontakte Widerøe.
Widerøe fikk således ikke mulighet til å omrute klager før hun valgte å kjøpe nye billetter.
Slik saken er opplyst, er det noe uklart om Widerøe/SAS serviceskranke var åpen da klager
bestilte nye billetter. Om skranken var stengt, burde klager etter nemndas vurdering
etter omstendighetene ha ventet til den åpnet/Widerøe var tilgjengelig på telefon. Mange
passasjerer var berørt og selskapet må gis en mulighet til å finne frem til egnede løsninger/
tilbud.

Klager ble senere tilbudt omruting til en senere flygning. Hun avslo dette.

Nemnda er av den oppfatning at klager må bære de ekstraomkostninger hun ble påført.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.