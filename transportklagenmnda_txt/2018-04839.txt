Tjenesteyter følger ikke vedtaket i saken (20.09.2019)
Kommentar fra tjenesteyter:

Norwegian er prinsipielt uenig i resultatet

Vedtak i Transportklagenemnda - Fly

Sammendrag

Krav om standardkompensasjon ved kansellering. Erstatning
for forsinkelse/kansellering av ny flyvning etter omruting

Dato
27.08.2019

Saksnummer
2018-04839

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY7002 fra New York - John F. Kennedy (JFK)
til Oslo lufthavn (OSL) 18. oktober 2018 kl. 22.05. Flyvningen ble kansellert, og klager har
mottatt standardkompensasjon i henhold til EU-forordning 261/2004 på 600 euro.

Passasjeren ble booket om til DY7902 med samme reiserute to dager senere, 20. oktober
2018. Denne flyvningen hadde opprinnelig avgangstid kl. 09.15, men ble forsinket til kl.
13.50. Klager ankom sin endelige destinasjon cirka fire og en halv time forsinket.

Klager har fremsatt krav om ytterligere 600 euro pr. person, totalt 1 800 euro for
forsinkelsen som oppstod på DY7902 den 20. oktober 2018. Det er vist til EU-
kommisjonens tolkningsveiledning til EU-forordning 261/2004 artikkel 4.2. hvor det
fremgår at "[A]ny new right to compensation according to Article 7 will apply to the
re-routed flight accepted under Article 8(1)(b) or (c) if it is also cancelled or delayed at
arrival". Det er også vist til en avgjørelse fra det svenske klageorganet, hvor passasjeren
mottok erstatning for forsinkelse på sin omrutede flyvning

Tjenesteyterne har i det vesentlige anført
Klager hadde en bestilling for reise med DY7002 fra New York til Oslo 18. oktober 2018.
Som følge av tekniske problemer ble denne flyvningen operert under nytt rutenummer
med innleid flymaskin og mannskap neste dag. Passasjerene ble informert om sine
rettigheter, og kunne velge mellom refusjon av billettens pris eller omruting. Klager
valgte å fortsette sin reise med Norwegian og reiste med DY7902 den 20. oktober 2018.

Passasjeren denne klagen gjelder har allerede mottatt standardkompensasjon i henhold
til EU-forordning 261/2004 på 600 euro for uregelmessigheten på DY7002 den 18.
oktober. Norwegian har også refundert klagers utgifter til hotell og mat i ventetiden.
Klager har nå fremsatt krav om ytterligere standardkompensasjon på 600 euro for
forsinkelse på DY7902.

I dette tilfellet foreligger det kun en kontrakt med Norwegian og billettpris ble kun betalt
en gang. Når et flyselskap omruter passasjerer som følge av kansellering eller forsinkelse
til en erstatningsflyvning, oppfyller selskapet sine forpliktelser etter EU-forordningens
artikkel 8. Erstatningsflyvningen utgjør dermed et tiltak overfor passasjeren, og kan av
denne årsak ikke anses som flyselskapets hovedforpliktelse i henhold til kontrakten
mellom selskapet og passasjeren. En omrutet flyvning utgjør med andre ord ikke en
separat flyvning i henhold til forordningens artikkel 5 og 7.

Det følger videre av EU-kommisjonens forslag til ny forordning av 13. mars 2013 at retten
til erstatning kun oppstår en gang på en reise til passasjerens endelige destinasjon, selv
om en kansellering skulle oppstå under omrutingen.

Hovedformålet med EU-forordningen er å kompensere for tap og besvær som kan
oppstå i forbindelse med forsinkelser og kanselleringer. Dette formålet blir oppfylt både
ved utbetaling av kompensasjon, og gjennom selskapets forpliktelser til å yte bistand,
samt flyselskapenes informasjonsplikt. I denne sammenheng har selskapet påpekt at
kompensasjonen ikke er av pønal karakter.

Norwegian har anført at de ovennevnte forhold medfører at passasjerene ikke har krav
på dobbel kompensasjon, og avviser følgelig klagers krav.

Nemnda bemerker

Passasjerene hadde en bekreftet booking med Norwegians flyvning DY7002 fra New
York til Oslo 18. oktober 2018. Denne flyvningen ble kansellert på grunn av tekniske
problemer. Passasjerene har fått utbetalt standarderstatning på 600 euro pr. person i
henhold til EU-forordning 261/2004 artikkel 5 jf. artikkel 7.

Passasjerene ble booket om til DY7902 neste dag, 19. oktober. Dette var en omruting
de godtok. Også denne flyvningen ble forsinket med fire og en halv time. Det er ikke
fremlagt noe dokumentasjon som viser årsaken til denne forsinkelsen.

Spørsmålet for nemnda er om klager og hans reisefølge har krav på standarderstatning
også som følge av forsinkelsen ved omrutingen.

Nemnda konstaterer at det ikke finnes noen bestemmelse i forordningen som tar sikte
på den aktuelle situasjonen. Spørsmålet berøres ikke i forordningens fortale, og er
etter det nemnda er kjent med heller ikke vært prøvd av EU-domstolen eller i norsk
rettspraksis.

Nemndas flertall - lederen og forbrukerrepresentantene - påpeker at EU-kommisjonens
tolkningsveiledning til forordningen åpner for at passasjerene kan ha rett til ytterligere
standarderstatning dersom omrutingsflyvingen blir kansellert eller forsinket. Følgende
fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes."

I mangel av annen regulering, er det etter flertallets syn ingen grunn til at flyselskapet
skal unnlate å betale erstatning for en kansellert flyvning bare fordi bookingen har
skjedd for å oppfylle selskapets forpliktelse etter artikkel 8.1. Flertallet kan ikke se at
det er av betydning om flyselskapet kaller den nye flyvningen for en "rescue flight" eller
en omruting. Forordningens formål taler i samme retning, ettersom en passasjer på en
slik flyvning rammes av tidsspille og ulemper på samme måte som øvrige passasjerer
på flyvningen. Flertallet er følgelig av den oppfatning at en passasjer er berettiget til
kompensasjon i henhold til artikkel 7 i denne situasjonen om øvrige forutsetninger i
henhold til forordningen også er oppfylt.

Tilsvarende må etter flertallets oppfatning også gjelde selskapets forpliktelser
vedrørende forpleining i henhold til artikkel 8 og 9.

Klager og hans reisefølge har akseptert en omruting snarest mulig og vil dermed etter
flertallets syn ha rett til standarderstatning for forsinkelsen på denne omrutingen i tillegg
til standarderstatning for kansellering av den opprinnelige reiseruten.

Mindretallet - bransjerepresentantene - er av en annen oppfatning:
Ved en kansellering har passasjerene krav på å bli omrutet til sin endelige destinasjon
så tidlig som mulig under sammenlignbare transportvilkår. Passasjeren oppnår ikke nye
rettigheter til kompensasjon ved en omruting. Omrutingen er en form for avhjelp som
skal sikre at befordringsavtalen oppfylles. Det er dermed ingen ny befordringsavtale som
inngås. Det inngås kun én kontrakt. Forordningen gir kun rettigheter til flyvninger som
passasjeren har betalt. Omruting gjøres uten ytterligere kostnad for passasjeren. Det gis
derfor ingen nye rettigheter til erstatning. Dette støttes av en sak i Tyskland; 18b C-27/16.

Vedtak

Transportklagenemnda - fly anbefaler at Norwegian utbetaler ytterligere
standarderstatning med 1 800 euro.