Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
20.04.2015

Saksnummer
567/14F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Bangkok til Oslo den 5. januar 2014 kl. 09:00 med DY7201. Avgangen ble
kansellert, og klager ble booket om til dagen etter over 30 timer forsinket.

Klager stiller seg kritisk til Norwegians håndtering situasjonen. Det var kaotisk på flyplassen,
og det ble ikke tilbudt mat eller drikke i ventetiden. Klager ble ikke informert om sine
rettigheter.

Klager krever standarderstatning 600 euro per person i henhold til EU-forordning 261/2004.
Videre krever hun erstatning for tapt arbeidsfortjeneste kroner 4 325, refusjon av utgifter til
innkjøpt av klær, mat og toalettartikler, kroner 3 700, refusjon av hotellutgift kroner 1 881,
refusjon av telefonutgift kroner 940, samt refusjon for andre innkjøp kroner 1 200.

Det vises for øvrig til klagers brev.

Norwegian har i det vesentlige anført:

DY7202 ble kansellert som følge av en uforutsett hendelse, birdstrike. Det vises til fremlagt
rapport. Hendelsen var ekstraordinær og utenfor Norwegians kontroll. Det ble leid inn et
annet fly for å operere avgangen.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som
med rimelighet kan kreves for å unngå tapet, eller at dette ikke har vært mulig for dem. På
bakgrunn av dette kan Norwegian ikke imøtekomme klagers krav om refusjon av innkjøp til
klær, eller erstatning for tapt arbeidsfortjeneste.

Passasjerene ble tilbudt hotell, men klager valgte på grunn av sykdom å ta inn på et annet og
mye dyrere hotell. Norwegian kan ikke lastes for dette.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet. Alle krav vurderes i henhold til retningslinjer fra EU kommisjonen
vedrørende ekstraordinære omstendigheter. Norwegian vurderer det slik at årsaken til
uregelmessigheten var utenfor selskapets kontroll.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian ønsker av godvilje å tilby klager kroner 3 000 per person. Flyselskapet har
refundert klagers utgifter til mat i ventetiden, men kan ikke imøtekomme hennes krav utover
dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 28 timer og 40 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke
kunne vært unngått selv om alle rimelige tiltak var truffet. Nemnda viser til EU-forordning
261/2004artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-
Condor av 19. november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Nemndas flertall, samtlige medlemmer unntatt forbrukerrepresentant Hanne Beth
Takvam-Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
forsinkelsen.

En samlet nemd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Forsinkelsen skyldtes i dette tilfellet at flyet som skulle benyttes på flygningen kolliderte med
fugl ved landingen i Bangkok. Flyet måtte kontrolleres, og Norwegian leide inn et annet fly for
å operere flygningen.

En samlet nemnd er av den oppfatning at det i den foreliggende situasjon ikke var
praktisk mulig å treffe tiltak for å unngå feilen eller forsinkelsen. Forsinkelsen gir
derfor ikke rett til standarderstatning etter EU-forordningen.

Ved lengre forsinkelser skal flyselskapet tilby mat og forfriskninger som står i rimelig forhold
til ventetiden. Flyselskapet skal også tilby hotellinnkvartering dersom det er nødvendig.
I tillegg skal passasjeren tilbys dekning av utgifter til to telefonsamtaler. Nemnda viser til
forordningen artikkel 6 jf. artikkel 9. Klager har opplyst at hun ikke ble tilbudt mat og hotell.
Nemnda legger på bakgrunn av de foreliggende opplysninger til grunn ar Norwegian tilbød
hotell, men at klagerne av personlige grunner valgte et annet hotell. Nemnda er av den
oppfatning at Norwegian i dette tilfellet ikke plikter å erstatte utgifter til det hotellet klager
valgte. Nemnda anbefaler at Norwegian erstatter klagers sannsynliggjorte utgifter til mat og to
telefonsamtaler.

Anvendelsen av EU-forordningen berører ikke en passasjers rett til erstatning på annet
grunnlag.

Norwegian er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair (C-63/09).

Nemnda er av den oppfatning at Norwegian i dette tilfellet ikke hadde mulighet til å
unngå forsinkelsen. Forsinkelsen gir således i utgangspunktet ikke rett til erstatning etter
luftfartsloven.

Klagerne kom 28 timer og 40 minutter forsinket til Oslo. Det kan reises spørsmål om
forsinkelsen kunne ha blitt begrenset, og om klagerne således ble påført et unødig tap.

Nemnda tar ikke stilling til om Norwegian har godtgjort at de har tatt alle forholdsregler som
med rimelighet kan kreves for å unngå tapet ved å redusere forsinkelsen, i det Norwegian har
tilbudt en kompensasjon på 3 000 kroner. Nemnda er av den oppfatning at det uansett ikke er
grunnlag for erstatning ut over dette. Dersom kompensasjonen ikke er utbetalt anbefales det
gjort.

Norwegian hadde opprinnelig planlagt å benytte et av sine nye Dreamlinerfly på flygningen.
Flygningen ble gjennomført med en annen flytype enn Dreamlineren.

Nemnda behandlet på møte 27. januar 2014 flere klager over flygninger som var operert med
et innleid fly fra Hi-Fly i stedet for Dreamliner som planlagt. Nemnda var av den oppfatning
at de som hadde kjøpt billetter med Dreamlineren før Norwegian besluttet ikke å benytte
Dreamlineren på flygningen, hadde rett til prisavslag.

Asker og Bærum tingrett kom i dom av 19. desember 2014 til motsatt resultat. Dommen er
anket.

Transportklagenemnda-fly utsetter behandlingen av spørsmålet om rett til prisavslag til det
foreligger en rettskraftig avgjørelse. Nemnda vil ta saken opp på nytt på eget initiativ.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning. Nemnda anbefaler at Norwegian utbetaler en erstatning på kr 3.000
dersom dette ikke allerede er gjort. Nemnda anbefaler også at Norwegian erstatter klagers
sannsynliggjorte utgifter til mat og til to telefonsamtaler.

Behandlingen av spørsmålet om rett til prisavslag utsettes.