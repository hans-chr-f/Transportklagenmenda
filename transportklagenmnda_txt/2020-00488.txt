Vedtak i Transportklagenemnda - Fly

Sammendrag

Krav om refusjon av utgifter til nye flybilletter som følge av tapt videreforbindelse.

Dato
18.01.2021

Saksnummer
2020-00488

Tjenesteytere
Norwegian Air Shuttle

Klager har i det vesentlige anført

Klager og en medpassasjer skulle reise med DY362 fra Oslo til Harstad den 23. januar
2020. Flyet skulle gå fra Oslo kl. 13.25. Klager anfører at de hadde en videreforbindelse
fra Frankfurt til Oslo først, og da de ankom gaten i Oslo, fikk de beskjed om at de måtte
sjekke inn på nytt. De måtte således gå ut igjen og gjennom sikkerhetskontrollen.
Da sikkerhetskontrollen i Oslo tok lang tid, endte de opp med å komme for sent til
ombordstigningen. De måtte således kjøpe nye billetter til en senere flyvning.

Klager anfører at flyet fremdeles var ved gaten da de ankom den. Klager har forståelse
for at de ikke kunne få være med flyet ettersom de ankom for sent, men han anfører at
flyselskapet ikke kan kreve såpass høye priser for nye billetter. Klager anfører også at han
ved bestilling av billettene på nettet aldri fikk beskjed om at de måtte sjekke inn på nytt i
Oslo. Klager krever refusjon av prisen for de nye billettene, eventuelt at de i hvert fall ikke
belastes med mer enn samme pris som for de opprinnelige billettene.

Tjenesteyterne har i det vesentlige anført
Norwegian forstår klager slik at han hadde en reise med et annet flyselskap enn
Norwegian fra Tyskland til Oslo, og videre fra Oslo til Evenes med Norwegians flyvning
DY362 den 23. januar 2020. Klager rakk ikke frem til gaten i tide og måtte kjøpe nye
flybilletter til neste avgang til Evenes senere på dagen. Klager krever nå de nye billettene
pålydende 5000 kroner refundert.

I Norwegians vilkår, som klager har godkjent ved bestilling av billett, informeres det om
at ombordstigning på denne avgangen stenger 20 minutter før avreise. Det kan virke lite
fleksibelt å ikke tillate passasjerer ombordstigning etter at gaten er stengt og hvis flyet
fortsatt er ved gaten. Når ombordstigning er gjennomført innen angitt frist, ferdigstilles
dokumenter og passasjerlister, og gaten lukkes. Når passasjerer møter opp etter at dette
er gjort, er ombordstigningen ferdigstilt. Å gjenåpne for ombordstigning vil forsinke
angitt avgangstid på flyet. Å forsinke en flyvning kan ha store konsekvenser. Flyet
mister da sin opprinnelige avgangstid og vil bli tildelt en slot (ny avgangstid) av eksterne
flyveledere som kan være flere timer frem i tid. Dette har følgelig store konsekvenser for
resten av passasjerene om bord, blant annet at disse kan miste videreforbindelser eller
annen transport ved ankomst. Dette kan også medføre at kabinpersonalet går ut på tid,
noe som igjen har store konsekvenser og kan føre til ytterligere forsinkelser, eller i verste
tilfellet kansellering.

Det er passasjerens eget ansvar å møte opp ved gaten i henhold til Norwegians vilkår,
og passasjeren er nærmest til å bære risikoen for avvik fra dette. Videre har Norwegian
ingen rapporter som tilsier at selskapet har hatt problemer ved innsjekkingsmaskinene
i forkant av flygningen. Hver passasjer er selv ansvarlig for å sørge for å ha nok tid til å
fullføre innsjekkingen og nå gaten innen de tidligere nevnte fristene. I tilfeller hvor det er
kø på flyplassen, er det passasjerens ansvar å gi beskjed til Norwegians agenter, slik at de
kan få umiddelbar hjelp. Hvis ikke, har ikke Norwegians ansatte noen mulighet til å hjelpe
til før det er for sent.

Norwegian kan ikke bli holdt ansvarlig for at passasjeren ikke nådde gaten til korrekt
tidspunkt, og for ikke å ha planlagt nok til på flyplassen.

På bakgrunn av dette kan ikke Norwegian imøtekomme klagers krav.

Nemnda bemerker

Nemnda forstår saken slik at klager hadde kjøpt separat billett fra Frankfurt til Oslo
med et annet flyselskap, og så ny billett med Norwegian videre innenriks fra Oslo til
Harstad. Klager hadde da ikke anledning til å gå direkte til innenlandsgaten, men måtte
gjennom tollen på Gardermoen og deretter gå gjennom sikkerhetskontrollen. Dette
gjelder uavhengig av om den reisende har innsjekket bagasje eller ikke.

Klager synes ikke å ha vært klar over at han måtte gjennom tollen og
sikkerhetskontrollen på Gardermoen. Billettene er kjøpt separat, og Norwegian hadde
slik nemnda ser det ingen foranledning til informere klager om at han måtte gjennom
tollen og sikkerhetskontrollen. Klager har ved kjøp av billetten ikke beregnet nok tid til
dette, hvilket Norwegian ikke kan klandres for. 

Klager kom for sent frem til gaten, og denne var stengt. Selv om flyet de fremdeles sto
ved gaten, hadde klager ikke rett til å bli med flyet. Dette ville som anført av Norwegian,
kunnet medført forsinket avgang. Klager må selv bære ansvaret for at han ikke kom til
gaten i tide, og han har da ikke krav på at Norwegian helt eller delvis dekker kostnadene
til billett med en senere flyvning.

Vedtak

Transportklagenemnda-fly anbefaler ikke at klager gis medhold.