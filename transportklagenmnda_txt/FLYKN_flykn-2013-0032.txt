Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.05.2013

Saksnummer
032/13F

Tjenesteyter
Condor

Klager har i det vesentlige anført:

Klager skulle reise fra Punta Cana til Oslo via Frankfurt den 5. juli 2012, med en times
connection tid.

DE4233 fra Punta Cana til Frankfurt var forsinket slik at klager mistet sin videreforbindelse.
Klager måtte vente i seks timer i Frankfurt.

Klager krever standarderstatning i henhold til EU-forordning 261/2004.

Condor har ikke avgitt uttalelse til nemnda. Til klager har selskapet i det vesentlige
anført:

DE4233 ankom Frankfurt 21 minutter forsinket. Ved forsinkelser blir passasjerer booket om til
neste ledige avgang. Condor beklager at passasjeren i dette tilfellet måtte vente i seks timer
på neste ledige flight.

Condor kan dessverre ikke imøtekomme klagers krav om standarderstatning.

Det vises for øvrig til Condors brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Condor ved nemndas e-post av 25. januar 2013 med frist til 8. mars 2013
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Condor har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flygningen fra Punta
Cana til Frankfurt var forsinket slik at klagerne ikke rakk sin viderforbindelse til Oslo. Klagerne
ankom Oslo om lag seks timer forsinket.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Condor har i dette tilfellet ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Klagerne
har følgelig rett til en standardkompensasjon på 600 euro per person (samlet flygning over 3
500 kilometer).

Vedtak:

Transportklagenemnda - fly anbefaler at Condor utbetaler en erstatning på 600 euro per
person.

Vedtaket var enstemmig.