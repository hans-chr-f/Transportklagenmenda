Vedtak i Transportklagenemnda - Fly

Sammendrag

Krav om erstatning og refusjon av billetter jf. EU-
forordning 261/2004 grunnet kansellert fly.

Dato
15.12.2020

Saksnummer
2020-01299

Tjenesteytere
Ryanair

Klager har i det vesentlige anført

Klager med reisefølge (til sammen to personer) skulle fly fra Sandefjord til Malaga
med Ryanair sin flyvning FR2564 den 30. mars 2020. Returen var satt til 22. april 2020
med FR2563. Den 17. mars fikk klager beskjed om at flyvningen var kansellert grunnet
situasjonen med koronaviruset.

Klager har fremsatt krav om erstatning i henhold til EU-forordning 261/2004. Det kreves
refusjon av billettene som kostet 3268,81 kroner. Klager har kun blitt tilbudt voucher,
noe han ikke ønsker.

Tjenesteyterne har i det vesentlige anført
Til klager har Ryanair skrevet at kanselleringen skyldes situasjonen med spredningen
av koronaviruset. Spredningen av koronaviruset har medført reiserestriksjoner fra
myndighetene i flere europeiske land, som igjen har medført at over 99 % av Ryanair
sine flyvninger har blitt satt på bakken. Klager har blitt tilbudt voucher. Dersom han ikke
aksepterer denne, kan han sende inn søknad om refusjon. Prosessen vil ta lenger tid
enn vanlig ettersom flere ansatte i kundeservice må jobbe hjemmefra. Dette medfører
sikkerhetsrestriksjoner rundt utbetaling.

Ryanair har ikke fremmet tilsvar for Transportklagenemnda.

Nemnda bemerker

Flyselskapet har tross oppfordring ikke avgitt uttalelse til nemnda. Nemnda kan
da treffe vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

I dette tilfellet mener nemnda at mye kan tyde på at kanselleringen skyldtes den
pågående covid-19-pandemien. I og med at flyselskapet ikke har inngitt tilsvar
til nemnda, kan nemnda imidlertid ikke se at flyselskapet har godtgjort hva
som var årsaken til kanselleringen. Nemnda mener derfor at klager har krav på
standarderstatning på 400 euro.

Ved kansellering har passasjeren imidlertid valget mellom refusjon av den fulle
billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8. I denne saken har klager valgt
refusjon. Flyselskapet kan tilby voucher, men klager kan i henhold til EU-forordningen
kreve beløpet utbetalt i penger. Det anbefales med dette at Ryanair overfører beløpet til
klager.

Vedtak

Transportklagenemnda - fly anbefaler at Ryanair betaler standarderstatning til klager, og
refunderer klagers billettutgifter.