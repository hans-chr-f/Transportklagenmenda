Vedtak i Pakkereisenemnda

Sammendrag

Saken gjelder feil hotell, London.

Dato
18.09.2013

Saksnummer
7/13P

Tjenesteyter
Sembo AS

Sakens dokumenter ble lagt frem.

Klager: X

Turarrangør: Sembo AS

Antall reisende: 2

Reisens pris: 5.864,-

Saken gjelder:

Saken gjelder feil hotell, London.

Klager anfører at ved ankomst «The Dolphin», som de hadde bestilt, fikk de beskjed
om at de skulle bo på «The Shakespeare». Der fikk de et rom som måtte anses som et
enkeltmannsrom hvor det var satt inn en ekstraseng. Badet var plastikk bortsett fra
toalettet. Sengene var utslitte og wi-fi ute av drift slik at han ikke fikk jobbet med sin
prosjektoppgave og ikke holdt seg oppdatert på forelesningene.

Det var også bed bugs i sengen. Etter kontakt med resepsjonen fikk de nytt rom som var
større og med bedre standard.

Klager krever at avtalen heves (kr.5.864,-), erstatning for tapt inntekt (kr.2.937,06) og
kompensasjon for arbeidet med klagen (kr.700,-) - til sammen kr.9.501,06.

Sembo anfører at «The Shakespeare» er et søsterhotell av «The Dolphin» og av samme
standard. Klager har derfor fått den standard han har betalt for. Sembo anser seg ikke
ansvarlig for at wi-fi ikke fungerte. Tilgang til internett fantes for øvrig i resepsjonen.
Sengene var av slik standard man kan forvente av et 2* hotell i London.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Når en gjest ikke får det hotell han har bestilt og betalt for, foreligger det i utgangspunktet
en mangel ved reisen. I ette tilfelle legger nemnda til grunn at mangelen var av begrenset
betydning i og med at klager fikk rom på et søsterhotell av samme standard.

De to første nettene fikk de imidlertid et rom som var mindre enn det de kunne forvente av et
«dobbeltrom/twin-standard» som de hadde bestilt.

Bortsett fra det må mangelen i det vesentlige kunne sies å være avhjulpet.

Når det gjelder manglende internett forbindelse, har turarrangør i sine reisevilkår uttrykkelig
fraskrevet seg ansvar for dette.

Som kompensasjon for at de ikke fikk hotell som bestilt og for rommet de to første nettene
finner nemnda at det bør gis et prisavslag på kr.1.000,-.

Vedtak:

Reklamasjonsnemnda anbefaler at det gis et prisavslag på kr.1.000,-.

Vedtaket var enstemmig.