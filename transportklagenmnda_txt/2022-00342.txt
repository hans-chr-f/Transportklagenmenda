Vedtak i Transportklagenemnda - Fly

Sammendrag

Krav om standarderstatning.

Dato
29.06.2022

Saksnummer
2022-00342

Tjenesteytere
SAS

Klager har i det vesentlige anført

Klager skulle reise med SAS og Widerøe fra Longyearbyen til Alta via Tromsø den 27.
september 2021. Avgang kl. 14:45 med ankomst Alta kl. 17:40. Ved flybytte i Tromsø var
det 1 time og 35 minutter før videre avgang til Alta. Klager rakk ikke videreforbindelsen
fra Tromsø til Alta, og mener det ikke var beregnet tilstrekkelig tid for å kunne
gjennomføre nødvendig passkontroll mellom flyvningene. 

Klager understreker at grensekontrollen var fullbemannet, og at alt inne på flyplassen
for øvrig forløp på normalt vis. Klager mener det ikke var noe ekstraordinært, da
passkontroll er standard prosedyre ved ankomst fra Longyearbyen.

Klager ble booket om, og ankom Alta kl. 21:30. Klager krever standarderstatning.

Tjenesteyterne har i det vesentlige anført
Til klager har SAS i det vesentlige opplyst at dette skyldtes ekstraordinære
omstendigheter knyttet til grensekontrollen, og SAS kan ikke imøtekomme klagers krav
om standarderstatning. SAS har tilbudt å dekke eventuelle utgifter klager har hatt i
forbindelse med forsinkelsen.

SAS har fremmet følgende tilsvar til nemnda etter at svarfrist var utgått:

Klager ble booket om til neste flyvning med Widerøe ettersom hun ikke rakk sin
forbindelse grunnet kø i passkontroll i Tromsø.
Ifølge vårt system tyder det på at denne endringen ble gjort uten kostnader for klager,
men vi ber om at kvitteringer sendes dersom klager fikk ekstra kostnad tilknyttet
endringen.

Krav om kompensasjon kan ikke imøtekommes da forsinkelse som oppstår i passkontroll
ikke utløser rett til standard kompensasjon. SAS vil imidlertid i slike tilfeller hjelpe
passasjeren med ombooking slik det ble gjort i dette tilfellet.

Nemnda bemerker

Klager krever erstatning fordi hun mener SAS hadde solgt henne billetter med for kort
transfertid på Tromsø som medførte at hun ikke rakk sin videre forbindelse til Alta.

Nemnda legger til grunn at SAS' flyvning DY1791 fra Longyearbyen til Tromsø landet uten
forsinkelse den 27. september 2021. Det var således ikke flyvningen fra Svalbard i seg
selv som medførte at klager mistet videreforbindelsen til Alta. Nemnda kan på dette
grunnlag ikke anbefale at klager mottar standarderstatning i henhold til EU-forordning
261/2004. 

Klager har opplyst at hun hadde 1t og 35 minutter før videre avgang til Alta, men grunnet
passkontrollen var ikke dette tilstrekkelig med tid. 

Ved kjøp av en flyreise der man skal mellomlande på en flyplass for å reise videre, har
flyplassene lagt inn en minstetid for transfer avhengig av hvor man kommer fra og
hvor man skal videre, samt om man har en gjennomgående billett for hele reisen eller
separate billetter.

Lufthavner opererer med standard minimumstid for transfer. Transfer på over 1,5 time
er godt over minimum tid mellom to innenlandsflyvninger. Nemndas flertall, lederen
og bransjerepresentantene, mener at selv om det er mulig å kjøpe billetter med kort
transfertid, så er dette ikke en garanti for at passasjeren faktisk vil rekke sin neste
flyvning, og passasjerene bør gjøre en egen vurdering av om det bør legges inn bedre
tid til transfer. Eventuelle ekstraordinære forsinkelser i passkontrollen kan uansett ikke
lastes SAS.

Nemndas flertall mener at SAS i dette tilfellet ikke er ansvarlig for at klager ikke rakk sitt
fly til Alta, og at klager følgelig ikke har krav på standarderstatning.

Mindretallet, forbrukerrepresentantene, er av den oppfatning at saken bør avvises
slik saken i dag er opplyst for nemnda, jf. transportklagenemndforskriften § 6-2 d).
Det vises i denne forbindelse særlig til klagers forklaring hvor klager har understreket
«at grensekontrollen var fullbemannet, og at alt inne på flyplassen for øvrig forløp på
normalt vis». Og videre at årsaken til at hun ikke rakk sin videreforbindelse etter hennes
syn «var at det ikke var satt opp tilstrekkelig tid mellom flyvningen fra Longyearbyen
og flyvningen til Alta.» De faktiske omstendighetene på flyplassen fremstår som uklare,
herunder om det var lengre kø enn normalt i passkontrollen sett opp mot tilstanden før
eller under covid-19, og betydningen dette har for minimum transfertid. Mindretallet
viser for øvrig til at det må sies å være en vitterlig kjensgjerning at det under pandemien
flere steder har oppstått lengre køer enn normalt grunnet kontroll med innreise- og
covid-19-dokumentasjon. Mindretallet vil påpeke at saken trolig kunne vært langt bedre
opplyst om flyplasseier i en situasjon som dette hadde blitt gjort til part i saken, og/eller
fått anledning til å redegjøre for den faktiske situasjonen i passkontrollen, samt om og i
hvilken grad flyselskapet har blitt orientert om dette.

Nemnda konkluderte deretter i tråd med flertallets oppfatning.

Vedtak

Transportklagenemnda anbefaler at klager ikke gis medhold.