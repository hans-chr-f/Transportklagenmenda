Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
21.11.2016

Saksnummer
2016-00358

Tjenesteytere
Ruter

Klager har i det vesentlige anført

7. april tok klager sammen med sin kjæreste t-banen fra Stortinget t-banestasjon til
Nationalteateret t-banestasjon. Ved Nationalteateret var det kontroll og klager ble ilagt
gebyr for manglende billett. 

Klager og hennes kjæreste hadde løpt til t-banen og begynte først betalingen da de var
på selve banen. Grunnet ingen internettilkobling i undergrunnen, og at det kun tar 30
sekunder til Nationalteateret, var ikke klager ferdig med å kjøpe sin billett ved avstigning.

Klager stiller seg undrende til Ruters påstand om at det ikke skulle være dekning på
konto eller at bankkort er utløpt som en forklaring på at de ikke fikk kjøpt billett, og ikke
Ruters dårlige nettilgang i tunnelen som klager opplever ikke er 4G, men Edge-hastighet.
Kjærestens konto, som billetten skulle belastes, hadde god dekning for beløpet som
skulle belastes . 

Klager har dårlig råd og har ikke midler til å betale gebyret. Hun ber derfor at gebyret
slettes.

Tjenesteyterne har i det vesentlige anført
Klager ble stoppet i billettkontroll på T-banestasjonen Nationaltheatret den 7.april 2016,
hun kunne ikke fremvise gyldig billett i denne kontrollen og ble derfor ilagt et gebyr.
Hennes forklaring er at hun hadde dårlig tid, og måtte løpe for å rekke banen. Hun
forsøkte å kjøpe billett da hun kom frem til stasjonen, men kjøpet gikk ikke i gjennom.
Dette mener hun skyldes dårlig nettdekning. 
Å kjøpe billett på stasjonen man går av vil uansett være for sent da billetten skal være
bekreftet før man passerer kontrollsonen på stasjonen man går på. 

I fellestunellen på T-banen er det full 4G-dekning, dette ble utbygd i 2014/15. Vi er
derfor ikke enig i hennes påstand om at dårlig nettdekning er årsak til at kjøpet ikke gikk
gjennom. Vi kan se at det er gjort et forsøk på å kjøpe billett i hennes mobilapp denne
dagen, men dette kjøpet gikk ikke gjennom fordi betalingen ikke gikk i orden. Hva som er
årsak til dette kjenner ikke vi, men de vanligste årsakene er; bankkortet har utløpt eller
ikke dekning på konto. 

Det er kundens ansvar å ha gyldig billett når man reiser. Når man bruker mobilbillett,
så skal billetten være bekreftet før man går på buss eller trikk, eller før man passerer
kontrollsonen på T-banen. Dersom dette ikke er overholdt vil det bli utskrevet gebyr i en
kontroll. At man har dårlig tid er ikke grunn til frafall av gebyret. 

I dette tilfellet er det ikke kjøpt noen billett. Gebyret er derfor korrekt ilagt, og vi ser ingen
grunn til å frafalle kravet.

Nemnda bemerker

Klager ble påtruffet ved billettkontroll på t-banen uten gyldig billett og ble ilagt gebyr.  

Det fremgår av Ruters transportvedtekt punkt 5 at den reisende plikter å ha gyldig billett
før ombordstigning eller før man passerer kontrollsoner. 
Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda har merket seg klagers opplysninger om at de hadde dårlig tid og løp til t-banen
og først forsøkte å kjøpe billett da de var på selve t-banen. De lyktes ikke med kjøp, heller
ikke etter at de gikk av på Nationaltheatret stasjon. 

Nemnda viser til vilkårene for bruk av mobilapp hvor det klart fremgår at kjøp av billett
må være foretatt før passering av kontrollsoner og før påstigning. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge. 

Vedtaket er enstemmig.