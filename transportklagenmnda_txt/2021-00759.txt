Vedtak i Transportklagenemnda - Fly

Sammendrag

Krav om refusjon av billetter grunnet ruteendring.

Dato
17.11.2021

Saksnummer
2021-00759

Tjenesteytere
Norwegian Air Shuttle

Klager har i det vesentlige anført

Klager (tre personer) hadde bestilt reise hos Norwegian t/r Stavanger - Alicante for reise
4. - 9. oktober 2020. Reisen ble betalt med kredittkort fra Bank Norwegian. 

Henholdsvis den 2. og 8. september mottok klager informasjon om ruteendringer,
avreisedatoene var endret til 3. - 10. oktober. Klager ønsket ikke å reise, men fikk kun
epost med mulighet om å akseptere endringen, eller å endre til senere flyavganger.
Klager hadde da ikke noe annet valg enn å godta endringene. Klager fikk først vite
at hun i utgangspunktet hadde rett på refusjon da hun i ettertid var i kontakt med
Forbrukerrådet. 

Klager krever full refusjon av reisen i form av enten CashPoints eller kontant refusjon,
kroner 6 636 (to billetter) + kroner 3 273 (en billett).

Tjenesteyterne har i det vesentlige anført
Norwegian har ikke avgitt uttalelse til nemnda. 
Til klager har Bank Norwegian i det vesentlige anført:

Da klager aktivt har valgt å godta endringen av reisen, foreligger det ikke et krav om
refusjon av den ubrukte reisen. Uten at det foreligger et krav om refusjon, kan ikke
Norwegian føre en gyldig reklamasjon gjennom VISA-systemet for å kreve penge tilbake
fra flyselskapet.

Nemnda bemerker

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på sakens opplysninger legger nemnda til grunn at klagers flyvninger
mellom Stavanger og Alicante ble kansellert mer enn 14 dager i forveien. Klager har
derfor ikke rett på standarderstatning i henhold til EU-forordning 261/2004 artikkel 5
nummer 1 bokstav c punkt i). 

Klager krever refusjon av billettene, noe hun har krav på ved kansellering i henhold til
EU-forordning artikkel 8 nummer 1 dersom hun velger dette fremfor omruting. 

Klager hevder hun ikke fikk mulighet til å søke refusjon, kun å godta endringen eller å
endre flyavgangene. Norwegian har ikke kommentert eller tilbakevist klagers påstand, og
nemnda legger derfor til grunn at klager kun ble tilbudt å godta endringene eller å gå inn
å endre flyavgangene selv. 

Ved å ikke tilby klager refusjon samtidig som tilbud om omruting, har Norwegian ikke
opptrådt i henhold til EU-forordningen. Dette har ledet til at klager er påført et tap
tilsvarende billettprisene, og nemnda mener at Norwegian må refundere disse.

Norwegian har imidlertid gjennomgått en restruktureringsprosess i Irland og i Norge
etter midlertidig lov om rekonstruksjon, og Oslo tingrett avsa 12. april 2021 kjennelse
om stadfestelse av rekonstruksjon med tvangsakkord. Fristdagen er satt til å være
18. november 2020. Dette innebærer at krav mot Norwegian som har oppstått før
18. november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

I relasjon til avslaget fra Bank Norwegian må klager eventuelt klage Bank Norwegian inn
til Finansklagenemnda Bank.

Vedtak

Transportklagenemnda anbefaler at Norwegian refunderer klager i henhold til
rekonstruksjonsplanen.