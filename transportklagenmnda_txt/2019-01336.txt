Vedtak i Transportklagenemnda
- Kollektivreiser

Sammendrag

Ilagt gebyr ved reise med T-bane

Dato
29.08.2019

Saksnummer
2019-01336

Tjenesteytere
Ruter

Klager har i det vesentlige anført

Klager reiste 22. februar 2019 med T-banen fra Ullevål stadium til Jernbanetorget.
da han ble ilagt gebyr. Syv dager tidligere hadde klager fylt på en 30-dagersbillett på
sitt Ruter reisekortet uten at det ble gitt informasjon om at billetten må aktiveres på
valideringsautomaten. Klager ble derfor sjokkert da han ble ilagt gebyr på T-banen på
grunn av ugyldig billett, ettersom han ikke hadde noen intensjon om å reise uten gyldig
billett og ber om at gebyret frafalles.

Tjenesteyterne har i det vesentlige anført
Klager ble ilagt gebyr på T-banen 22. februar 2019 fordi hans billett ikke var aktivert.
Billetten må valideres før ombordstigning på T-banen. Den reisende er selv ansvarlig for
å gjøre seg kjent med hvordan billettsystemet fungerer. 

Klagers billett ble kjøpt flere dager i forveien, men den ble først aktivert etter kontrollen.
Dette er den andre billetten klager har kjøpt og det fremgår av Ruters billettsystem at
klager aktiverte den første billetten han kjøpte. Ruter ser derfor ingen grunn til å endre
standpunkt i denne saken.

Nemnda bemerker

Klager ble ilagt gebyr på t-banen 22. februar 2019 fordi han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klagers billett var ikke validert og vilkårene for ileggelse av gebyr var til stede.

Nemnda bemerker at det er den reisendes ansvar å sette seg inn i bruken av billetter.
Det fremgår blant annet på Ruters nettside under 30-dagers billett at denne er gyldig i 30
dager fra den aktiveres. 

Nemnda bemerker for øvrig at klager ifølge opplysningene fra Ruter har kjøpt
månedskort tidligere og aktivert dette.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.