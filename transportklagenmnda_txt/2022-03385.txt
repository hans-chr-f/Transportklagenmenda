Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at billetten var kjøpt før ombordstigning.

Dato
10.03.2023

Saksnummer
2022-03385

Tjenesteytere
Ruter

Klager har i det vesentlige anført

Klager ble ilagt gebyr på trikken den 29. oktober 2022.

I klage til nemnda anfører klager at han ble ilagt gebyr selv om han viste frem gyldig
billett til kontrollør. Klager anfører at han trykket på «fullfør kjøp»-knappen i appen før
han gikk inn på trikken. Klager anfører at han deretter gikk og satte seg forrest i vognen,
der en kontrollør kom og spurte ham om billett. Klager anfører at han viste ham billetten
i appen og at kontrolløren spurte om klager hadde dokumentasjon på honnørstatus.
Klager anfører at han fremviste honnørbevis. Klager anfører at kontrolløren deretter
spurte ham om legitimasjon, noe han fikk, siden klager gikk ut ifra at det var noe
kontrolløren trengte for å sjekke klagers navn opp mot honnørbeviset.

Klager anfører at kontrolløren imidlertid plutselig sa at han ville utstede et gebyr, noe
klager ikke skjønte noe av, siden han akkurat hadde vist ham billetten i Ruterappen.
Klager anfører at han sa til kontrolløren at han ikke kan gi klager bot når gyldig billett er
fremvist, men kontrolløren skrev ut boten likevel ut og ba klager ta det opp med Ruters
kundesenter hvis han var uenig.

I klage til Ruter anfører klager blant annet at selv om han trykket på fullfør kjøp rett
før han gikk på trikken, gjorde nettverket på telefonen at appen brukte litt tid på
å ferdigbehandle billetten. Klager anfører at billetten likevel gikk igjennom og at
kontrolløren så at billetten var aktiv da han gikk forbi kontrolløren. Klager anfører at han
hadde gyldig billett og at gebyret er gitt uten grunn.

Klager krever frafall av det ilagte gebyret.

Tjenesteyterne har i det vesentlige anført

Gebyr ble ilagt på bakgrunn av sent kjøp av billett i app. Trikken var på Grefsenveien,
hvor klager ble kontrollert, fra kl. 17.08.28 til kl. 17.08.50. Billetten ble begynt bestilt kl.
17.08.37, og betaling ble gjennomført kl. 17.08.46. Trikken bruker 15 sekunder på å lukke
dørene, noe som vil si at billetten ikke kan ha blitt begynt bestilt/kjøpt før han
gikk om bord. Dette stemmer også overens med kontrollørens notater på gebyret.

Det vises til Ruters reisevilkår punkt 3:
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til at det skal gis frafall av dette gebyret.

Nemnda bemerker

Klager ble ilagt gebyr på trikken den 29. oktober 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har anført at han hadde kjøpt billetten før ombordstigning på trikken, og at
billetten var aktiv da han ble kontrollert. Ruter har anført at klager ikke kan ha startet
billettkjøpet før ombordstigning.

Nemnda finner det uklart om billettkjøpet ble påbegynt før eller etter ombordstigning,
men finner det uansett mest sannsynlig at billettkjøpet ikke var fullført før
ombordstigning. Nemnda viser til fremlagt gebyrrapport og klagers egen forklaring i
klage til Ruter om at han trykket på fullfør kjøp rett før ombordstigning, men at appen
brukte litt tid på å ferdigbehandle billetten.

Nemnda er kjent med at kontrollørene utøver et visst skjønn ved ileggelse av gebyrer,
men nemnda finner av prinsipielle grunner ikke å kunne vurdere skjønnsutøvelsen i det
enkelte tilfelle.

Vedtak

Transportklagenemnda kan ikke anbefale at klager gis medhold.