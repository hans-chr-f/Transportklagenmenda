Vedtak i Transportklagenemnda - Fly

Sammendrag

Krav om standardkompensasjon og refusjon av hotellutgifter ved forsinkelse.

Dato
21.03.2019

Saksnummer
2018-03563

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY387 fra Tromsø (TOS) til Oslo lufthavn (OSL)
4. mars 2018 kl. 19.35. Flyvningen ble imidlertid forsinket med mer enn tre timer,og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 250 euro. 

Passasjeren skulle reise videre til Kongsberg med tog etter ankomst til Oslo, men rakk
ikke dette som følge av forsinkelsen. Han måtte ta inn på hotell i ventetiden, og har
fremsatt krav om refusjon av sine utgifter til hotell til 157 euro.

Tjenesteyterne har i det vesentlige anført
Norwegians flyvning DY387 fra Tromsø til Oslo 4. mars 2018 ble forsinket med tre timer
og 15 minutter. Forsinkelsen skyldtes sikkerhetsproblemer ved Tromsø lufthavn. 

Flymaskin LN-NGO skulle betjene DY328 og DY387 på ruten Oslo til Tromsø tur/retur
denne dagen. Flyet ankom Tromsø forsinket (85 minutter) som DY382. Passasjerene
gikk om bord, men etter dette ble det oppdaget at en av passasjerene hadde klart å
komme til gaten uten å gå gjennom sikkerhetskontrollen. Det måtte som følge av dette
gjennomføres ny sikkerhetskontroll. 

Den totale forsinkelsen på 195 minutter skyldes følgelig sen ankomst (85 minutter) og
de ovennevnte sikkerhetsproblemene (110 minutter). Som følge av dette var DY387
forsinket med 200 minutter ved avgang og 195 minutter ved ankomst til Oslo. Ingen tiltak
kunne bli gjort for å begrense følgene av forsinkelsen, da det i dette tilfellet er snakk om
to kortere forsinkelser. 

Det kan ikke dokumenteres at den sene ankomsten (85 minutter) skyldtes
ekstraordinære omstendigheter. Imidlertid må det legges til grunn at
sikkerhetsreguleringer og tiltak på flyplassen ligger utenfor flyselskapets kontroll, og
derfor må anses som en ekstraordinær omstendighet. 

Det følger av EU-domstolens avgjørelse i C-315/15 (Pešková), jf. C-402/07 (Sturgeon) at
der en forsinkelse ikke alene skyldtes ekstraordinære omstendigheter, skal man ved
vurderingen trekke fra den del av forsinkelsen som skyldtes ekstraordinære forhold fra
den samlede forsinkelsen. Dersom den ekstraordinære hendelsen, 110 minutter, trekkes
fra den totale forsinkelsen på 195 minutter, vil den gjenstående forsinkelsen være 85
minutter (én time og 15 minutter). Selskapet anfører at den erstatningsberettigende
delen av forsinkelsen ikke overstiger tre timer, og at klager følgelig ikke har krav på
standardkompensasjon. Selskapet avviser også klagers ytterligere krav.

Nemnda bemerker

Norwegians flyvning DY387 fra Tromsø til Oslo 4. mars 2018 ble forsinket med tre timer
og 15 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

På bakgrunn av fremlagt dokumentasjon i saken, legger nemnda til grunn at forsinkelsen
dels skyldtes sikkerhetsproblemer i Tromsø, dels andre forhold som selskapet erkjenner
at ikke kan anses som ekstraordinære omstendigheter i forordningens forstand. Det
følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold fra den samlede forsinkelsen.

Nemnda mener at forsinkelsen som følge av sikkerhetsproblemer må anses som
en ekstraordinær omstendighet i forordningens forstand. Nemnda mener videre
at forsinkelsen ikke kunne vært unngått til tross for at alle rimelige tiltak var truffet.
Når denne forsinkelsen trekkes fra den samlede forsinkelse, gir det ikke grunnlag for
erstatning i henhold til forordningen, da aktuell forsinkelse var under tre timer.

Nemnda kan derfor ikke se at klager har krav på standarderstatning. Nemnda kan heller
ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.