Vedtak i Transportklagenemnda - Fly

Sammendrag

Krav om standarderstatning ved forsinkelse.
Kombinerte årsaksfaktorer: Teknisk feil og dårlig vær.

Dato
05.05.2020

Saksnummer
2019-03461

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1028 fra Bergen (BGO) til Krakow (KRK)
30. april 2019 kl. 10.10. Flyvningen ble forsinket med cirka syv timer. Klager har vist til
at det ble varslet over høyttaleranlegget at forsinkelsen skyldtes tekniske problemer.
På bakgrunn av dette har klager fremsatt krav om standarderstatning i henhold til EU-
forordning 261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY1028 fra Bergen til Krakow 30. april 2019 ble forsinket med syv
timer og syv minutter ved ankomst til Krakow. Avgangen ble forsinket av to årsaker:
tekniske problemer med flymaskinen og dårlige værforhold i Bergen. 

Flyvning DY1028 skulle flys av flymaskin LN-DYP, men på grunn av tekniske problemer,
herunder ødelagte landingslys, ble flyvningen betjent av LN-NID. Ifølge meldinger
fremlagt for nemnda ble maskinen byttet kl. 09.33 (UTC). Det ble altså foretatt bytte
av maskin én time og 23 minutter etter planlagt ankomsttid. De tekniske problemene
forårsaket derfor bare en kortere forsinkelse. 

Norwegian har i denne forbindelse vist til EU-domstolens avgjørelse i C-315/15
(Pešková). Ved en forsinkelse over tre timer, der deler av forsinkelsen kan føres tilbake til
ekstraordinære omstendigheter og deler til omstendigheter som ikke er ekstraordinære,
må tiden de ekstraordinære omstendighetene utgjør trekkes fra den totale forsinkelsen.
Som fastlagt av EU-domstolen, skal EU-kompensasjon kun utbetale i de tilfeller hvor
forsinkelsen er tre timer eller mer ved ankomst til endelig destinasjon. 

I dette tilfellet utgjorde de tekniske problemene mindre enn tre timer av den totale
forsinkelsen. Resterende del av forsinkelsen var forårsaket av værforhold, da det
var tåke ved Bergen flyplass denne dagen. Det vises i denne forbindelse til fremlagt
dokumentasjon. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standarderstatning.

Nemnda bemerker

Norwegians flyvning DY1028 fra Bergen til Krakow 30. april 2019 ble forsinket med syv
timer og syv minutter ved ankomst. På bakgrunn av fremlagt dokumentasjon i saken
legger nemnda til grunn at forsinkelsen dels skyldtes feil ved flyet, dels værforhold i
Bergen denne dagen..

Det følger av EU-dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige
tiltak var truffet, skal man ved vurderingen trekke den del av forsinkelsen som skyldes
ekstraordinære forhold fra den samlede forsinkelsen.

Nemnda legger til grunn at forsinkelsen som følge av teknisk feil ikke kan anses for å
utgjøre mer enn cirka to timer av den totale forsinkelsen. Nemnda kan imidlertid ikke
se at forsinkelsen som tilskrives værforholdene, er tilstrekkelig dokumentert til å utgjøre
over fem timer.

Nemnda kan derfor ikke se at forsinkelsen som følge av værforholdene kan anses som
en ekstraordinær omstendighet i forordningens forstand.

Nemnda mener derfor at klager har krav på standarderstatning på 250 euro per person.

Vedtak

Transportklagenemnda - fly anbefaler at Norwegian betaler standarderstatning til klager
med totalt 500 euro.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.