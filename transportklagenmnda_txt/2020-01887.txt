Vedtak i Transportklagenemnda - Fly

Sammendrag

Krav om refusjon av billetten grunnet kansellering.

Dato
16.03.2021

Saksnummer
2020-01887

Tjenesteytere
Bravofly
Vueling Airlines

Klager har i det vesentlige anført

Klager har kjøpt reise gjennom Bravofly og skulle reise fra Oslo til Barcelona den 10. juni
2020 med VY8539 og retur den 19. juni med DY1741. Reisen ble kansellert og klager har
mottatt refusjon fra Norwegian på EUR 127,77 for returflyvningen, men ikke fra Vueling
for flyvningen til Barcelona. 

Klager har mottatt voucher fra Vueling, en Flight Credit for flyvningen VY8539 på EUR
153,98, men har aldri bedt om å få dette. Det er forsøkt å ringe selskapet, men det er
ingen som svarer på telefonen. 

Bravofly henviser til at klager må ta kontakt med flyselskapet. 

Klager krever refusjon av Vueling billetten.

Tjenesteyterne har i det vesentlige anført
Vueling har ikke avgitt uttalelse til nemnda etter gjentatte henvendelser.

Nemnda bemerker

Klager ble informert om at flyavgangene var kansellert mer enn 14 dager før planlagt
avreise, og kanselleringen gir da ikke rett på standarderstatning etter EU-forordning
261/2004, jf. forordningens artikkel 5 nr. 1 bokstav c.

Etter EU-forordning 261/2004 artikkel 8 jf. artikkel 5 har reisende krav på omruting eller
refusjon etter eget valg ved kansellering av flyving. Klager har krevd, men ikke mottatt,
refusjon fra Vueling. Klager har imidlertid mottatt voucher fra Vueling, en Flight Credit
for flyvningen VY8539 på EUR 153,98. Den 13. mai 2020 kom EU-kommisjonen med
en anbefaling om at verdikuponger aksepteres som et alternativ til refusjon i form av
penger under covid-19-pandemien. Det understrekes likevel i samme anbefaling at
refusjon i form av verdikuponger kun er mulig så lenge passasjeren har gitt sitt samtykke
til dette.

I e-post fra Vueling til klager vedrørende den mottatte Flight Credit står det avslutningsvis
"If you prefer to be refunded the amount of your cancelled booking, please call us so we
can process your request."

Klager har forsøkt, men ikke lyktes med, å komme i kontakt med Vueling for å få refusjon
i penger istedenfor Flight Credit. Klager har valgt refusjon etter artikkel 8, hvilket hun
har krav på, og hun har ikke akseptert Flight Credit. Nemnda anbefaler derfor at Vueling
refunderer billetten til klager med 153,98 EUR, og at eventuelle tilkjente Flights Credit
strykes.

Vedtak

Transportklagenemnda - Fly anbefaler at klager gis medhold ved at Vueling refunderer
hele billettprisen til klager med 153,98 Euro. Eventuelle tilsvarende Flights Credits kan da
strykes.