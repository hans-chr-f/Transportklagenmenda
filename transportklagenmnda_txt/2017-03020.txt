Vedtak i Transportklagenemnda - Fly

Sammendrag

Krav om standarderstatning grunnet kansellering

Dato
09.10.2018

Saksnummer
2017-03020

Tjenesteytere
SAS

Klager har i det vesentlige anført

Klager skulle med reisefølge skulle fly med SK956 fra Miami til Oslo lufthavn 24. oktober
2017 kl. 15.50, og videre til Billund med SK1901. Flyvningen fra Miami ble kansellert kl
16.16 på avreisedagen og klager med reisefølge ble følgelig en dag forsinket ved ankomst
i Billund. 

Klager med reisefølge har derfor fremsatt krav om standarderstatning på 600 euro per
person, totalt 5 400 euro.

Tjenesteyterne har i det vesentlige anført
Klager med reisefølge på ni hadde billetter med SK956 fra Miami til Oslo 24. oktober
2017, og videre forbindelse med SK1901 til Billund. Dessverre ble SK956 kansellert som
en direkte konsekvens av at SK953 fra København til Miami ikke kunne lande i Miami 24.
oktober på grunn av værforhold. Det vises her til vedlagt logg.

SK953 ble omdirigert til å lande i Orlando på grunn av tordenvær i Miami, som igjen
hadde innvirkning på arbeidsbestemmelsene til besetningen ombord. Mannskapet
måtte ha sin lovpålagte hviletid i Orlando og flymaskinen kunne dermed ikke vente på
værforbedring og fortsette til Miami for å operere som SK956 Miami - Oslo. 

SK956 Miami - Oslo ble derfor innstilt og klager med reisefølge ble booket om til Miami
- Atlanta - Amsterdam - Billund med Delta Airlines og KLM med avgang fra Miami 25.
oktober og ankomst i Billund 26. oktober kl 10.35.

Klager og hans reisefølge har fått dekket overnatting i Miami, samt fått refundert utgifter
til mat og drikke som ikke ble dekket av vouchere de fikk utdelt på flyplassen. Den 3.
november 2017 ble 2 039 danske kroner refundert til klagers konto. 

Værsituasjonen i Miami 24. oktober anses som en ekstraordinær omstendighet i henhold
til forordningen og er således utenfor flyselskapets kontroll. SAS hadde ingen mulighet til
å forhindre innstillingen av SK956, og ved å booke om klager til første ledige reiserute til
Oslo, mener SAS at de har gjort det som var mulig for å få klager med reisefølge så raskt
som mulig frem til bestemmelsesstedet. 

SAS kan på ovennevnte bakgrunn ikke imøtekomme klagers krav om
standardkompensasjon i denne saken.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at flygningen fra Miami til Oslo ble kansellert på grunn av
ekstraordinære omstendigheter, og at innstillingen ikke kunne vært unngått selv om alle
rimelige tiltak var blitt truffet: 

Flyselskapet SAS har gitt en grundig redegjørelse for at flymaskinen som skulle
operere SK956 fra Miami til Oslo underveis til Miami ble omdirigert til Orlando grunnet
tordenvær. At crewet gikk ut på arbeidstid var en direkte konsekvens av værforholdene.
Redegjørelsen er underbygd med logger. Kanselleringen gir således ikke rett til
standarderstatning etter EU-forordningen. 

Klager med reisefølge ble innlosjert på hotell og har i ettertid fått dekket utgifter til mat
og drikke i ventetiden. SAS booket om reisefølget til å fly med Delta Airlines og KLM
påfølgende dag kl 14.24. Nemnda anser dette etter forholdene å være innen rimelig tid 

Nemnda kan etter dette ikke anbefale at klager gis medhold.

Vedtak

Transportklagenemnda fly kan ikke anbefale at klager gis medhold.