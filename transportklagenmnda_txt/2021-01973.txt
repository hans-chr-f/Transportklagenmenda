Vedtak i Transportklagenemnda - Fly

Sammendrag

Krav om erstatning for skadet bagasje.

Dato
27.04.2022

Saksnummer
2021-01973

Tjenesteytere
Norwegian Air Shuttle

Klager har i det vesentlige anført

Klager (to personer) reiste fra Amsterdam til Tromsø via Oslo den 23. november 2021.
Ved ankomst Tromsø var den ene kofferten skadet, mens den andre var forsinket. Da
klager mottok den forsinkede kofferten dagen etter, var også denne skadet.

På den ene kofferten er hjulene og håndtaket helt ødelagt, mens skallet på den andre
kofferten er knust. Begge koffertene er helt ubrukelige. Klager har mottatt 50 euro for
den ene kofferten, samt 280 euro for den andre. 

Begge koffertene var helt nye og ble kjøpt den 10. mai 2021. 

Klager krever at begge koffertene erstattes med henholdsvis 370 og 450 euro.

Tjenesteyterne har i det vesentlige anført
Klager har fremlagt skaderapport (PIR) for to kofferter. Dersom passasjeren ikke kan
fremlegge kvitteringer på den skadde bagasjen, har Norwegian som policy at det
utbetales maks 50 euro per kolli. Klager kunne ikke fremlegge kvittering, og det ble
utbetalt 50 euro per koffert til klager. 

Klager sendte deretter linker til nettsider hvor koffertene var kjøpt. For den ene kofferten
av merket Delsey valgte Norwegian å utbetale ytterligere 230 euro, til sammen 280
euro. For den andre kofferten av merket S.T.C., forelå det ingen pris, ingen ytterligere
erstatning ble derfor utbetalt. 

Selv om bildene i linken ikke stemmer helt overens med bildene av de skadde koffertene,
har Norwegian av godvilje utbetalt til sammen 330 euro. 

Norwegian kan ikke imøtekomme klagers krav utover det som allerede er utbetalt.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». 

Det er ikke anledning til å ta forbehold i  generelle vilkår som begrenser fraktførers
ansvar etter luftfartsloven. Mottas innskrevet reisegods uten klage fra mottakerens
side, formodes godset å være utlevert i god stand om ikke annet blir godtgjort, jf.
luftfartsloven § 10-26 første ledd.

Nemnda presiserer at luftfartsloven § 10-26 første ledd er en bevisbyrderegel.

Nemnda mener at Norwegian ikke har godtgjort at skaden skyldes reisegodsets egen
beskaffenhet eller av feil eller mangler ved reisegodset. Norwegian er derfor ansvarlig for
skaden.

Basert på de vedlagte bildene legger nemnda til grunn at den ene kofferten av merket
Delsey er totalskadet, og at den ikke lenger har bruksverdi. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden. 

Klager har ikke fremlagt fremlagt kvitteringer på de skadde koffertene, men viser til
linker på internett. På den ene linken kommer det frem at Delsey koffertens verdi er på
450 euro. Norwegian har utbetal 280 euro for Delsey kofferten. Nemnda anbefaler at
Norwegian erstatter denne kofferten ytterligere, og setter beløpet skjønnsmessig til 120
euro, altså til sammen 400 euro. 

På den andre kofferten av merket S.T.C., fremkommer ingen pris.  For at klager skal ha
rett på ytterligere erstatning for denne kofferten, må klager fremlegge kontoutskrift eller
kvittering direkte til flyselskapet.  

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian utbetaler 120 euro i  tillegg til beløpet
som allerede er utbetalt. Videre anbefaler nemnda at flyselskapet erstatter S.T.C
kofferten i henhold til kontoutskrift eller kvittering fratrukket 50 euro som allerede er
utbetalt.