Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01079

Tjenesteytere
KLM

Klager har i det vesentlige anført

Klager skulle reise fra Oslo til Nairobi via Amsterdam med KLM den 10. februar 2017
kl 17. 25. Flight KL1148 fra Oslo til Amsterdam ble fem timer forsinket slik at han og
reisefølget mistet sin videreforbindelse kl 20.35 til Nairobi. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
KL1148 ble forsinket grunnet sent innkommet fly som følge av ATC-restriksjoner. 

Hendelsen er ikke kompensasjonsberettiget da årsaken var ekstraordinære
omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

Passasjerer som kommer mer enn 3 timer forsinket frem til det endelige
bestemmelsesstedet, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7 og EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Flyselskapet KLM hevder at forsinkelsen skyldtes ATC - restriksjoner. Det er imidlertid
ikke fremlagt noen dokumentasjon på dette og på at forsinkelsen ikke var til å
unngå. Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klageren har da rett til standarderstatning
på 600 euro per person.

Vedtak

Transportklagenemnda - fly anbefaler at KLM betaler standarderstatning til klageren med
600 euro per person.