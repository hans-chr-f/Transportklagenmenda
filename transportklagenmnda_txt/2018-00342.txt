Vedtak i Transportklagenemnda
- Kollektivreiser

Sammendrag

Krav om refusjon av betalt gebyr som følge av manglende skolebevis.

Dato
15.03.2018

Saksnummer
2018-00342

Tjenesteytere
AtB AS

Klager har i det vesentlige anført

Klagers datter ble ilagt gebyr på bussen 10. januar 2018 da hun ikke kunne vise gyldig
skolebevis 

Datteren er elev ved Charlottenlund Videregående skole og har skolebevis utstedt av
skolen. Under kontrollen var oblaten på baksiden av datterens skolebevis såpass slitt at
det ikke var mulig å se at hun var elev dette året. Hun ble derfor ilagt et gebyr.

Til tross for at klager har oversendt skolebeviset med nytt lesbart oblat har AtB
opprettholdt gebyret. Klager mener at det fra AtBs side er en urimelig streng tolkning av
AtBs regelverk. 

Klager understreker at datteren ikke hadde noen intensjoner om å snike. Han viser
videre til at det kan ikke forventes at skoleungdom skal sjekke skolebeviset sitt fra dag til
dag, og AtB således bør godta at dokumentasjon fremlegges i ettertid. 

Klager krever derfor at AtB refunder kostnaden til gebyret pålydende kroner 750.

Tjenesteyterne har i det vesentlige anført
Klagers datter ble den 10. januar 2018 ilagt tilleggsgebyr da hun ved billettkontroll ikke
kunne legitimere sin rett til bruk av studentrabattert reisebevis.

Klager hevder at man ikke kan forvente at skoleungdom skal sjekke studentbeviset sitt
hver dag og at AtB av den grunn bør akseptere ettersendelse av gyldig dokumentasjon i
ettertid av kontrollen. Klager mener at AtB tolker regelverket urimelig strengt. Klager ber
om at gebyret ettergis, da hans datter ikke forsøkte å snike på bussen.

Det avgjørende ved bruk av rabattert reisebevis, er at man oppfyller retten til rabatt
innen den konkrete reisekategorien. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider. Det
følger av AtBs transportvedtekter at man på reiser med studentrabattert reisebevis, skal
vise gyldig studentbevis ved kontroll. Beviset må vise den reisendes navn, fødselsdato,
studiested, samt hvilket semester det er gyldig for. Det er den reisende sitt ansvar å
sette seg inn i de vilkår som gjelder for reiser med AtB og påse at man reiser med gyldig
reisebevis før man går om bord i bussen.

Det er skolene selv som bestemmer hvordan student/elevbevisene skal se ut og
utformes. AtB stiller krav om at bevisene skal ha navn, fødselsdato, studiested og vise
hvilket semester det er gyldig for. Det trenger ikke være nødvendig for en skoleungdom å
sjekke beviset sitt hver dag så lenge man passer på at oblatet er gyldig for inneværende
semester og at beviset er lesbart.

Det fremgår tydelig av AtBs transportvedtekter av man vil bli ilagt gebyr dersom den
reisende ved billettkontroll ikke kan legitimere sin rett til rabattert billett. Selv om klager
i ettertid har fremlagt bevis på at hans datter var legitimert til å bruke studentrabattert
billett, fritar ikke dette for betaling av gebyret.

AtB har forståelse for at vår praksis kan virke streng, samtidig har vi erfaring med at
en ordning der alle kan få frafalt gebyret mot å vise sitt rabattbevis i ettertid medfører
svært mye ekstra administrasjon. AtB er imidlertid i ferd med å se på alternative
løsninger, og det er sendt inn søknad om godkjenning av nye transportvedtekter
til Samferdselsdepartementet. I de nye vedtektene er det foreslått at det på visse
vilkår og mot et redusert administrasjonsgebyr, tillates fremvisning av rabattbevis i
ettertid av kontrollen. De nye vedtektene vil gjelde så snart vi mottar godkjennelse fra
departementet og deretter får implementert disse. Inntil videre må både AtB og våre
kunder forholde seg til gjeldende regelverk. Det innebærer at det ikke er noe skille
mellom det å reise med rabattert billett uten bevis for retten til rabatt, og det å reise
helt uten billett. Det er fordi en rabattert billett kun regnes som gyldig når den fremvises
sammen med legitimasjon.

AtB opprettholder med dette tidligere avgjørelse og viser til begrunnelse i tidligere svar til
klager.

Nemnda bemerker

Klagers datter ble ved kontroll på busslinje 46 den 10. januar 2018 ilagt gebyr da hun ikke
kunne vise dokumentasjon for rett til bruk av studentkort.

Det fremgår at AtBs transportvedtekter §§ 2 og 7 at den reisende under reisen må
kunne dokumentere rett til å benytte rabattert billett, og at dersom slik dokumentasjon
mangler, kan tilleggsavgift ilegges. For studentkort må det vises gyldig studentbevis, jf
AtBs rabatt- og takstreglement hvor det opplyses at

«Du må ha gyldig norsk studentbevis og semesterkort fra høyere utdannelse, eller
ISICkort med NSB-logo. Studiet må ha en varighet på minimum tre måneder og minst 30
studiepoeng per semester for høyere utdannelse. Et gyldig studentbevis skal ha navn,
fødselsdato, studiested og vise hvilket semester det er gyldig for.»

Klager har erkjent at hans datter hadde et slitt oblat som ikke kunne vise at hun hadde
rett til bruk av studentbillett. Vilkårene for å ilegge tilleggsavgift var dermed til stede.
Klager har fremlagt gyldig studentkort i ettertid.

Nemnda er gjennom flere saker kjent med at AtB konsekvent ikke godtar at
dokumentasjon for rett til rabattert billett kan vises i ettertid. Den reisende har etter AtBs
godkjente vedtekter heller ikke krav på dette.

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen.
Nemnda har derfor anbefalt at AtB vurderer en ordning som praktiseres av enkelte
andre reiseforetak med at dokumentasjon kan vises i ettertid.

Nemnda er kjent med at AtB nå vurderer endring av reglene på dette punkt.

Nemndas flertall, nemndas leder og bransjerepresentantene finner etter en samlet
vurdering og i betraktning av AtBs nåværende regelverk, ikke grunnlag for å anbefale at
gebyret frafalles og viser til praksis i andre tilsvarende saker i 2017.

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er avsagt med dissens.