Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
20.02.2017

Saksnummer
2016-01274

Tjenesteytere
NSB AS

Klager har i det vesentlige anført

Klager skulle den 12. desember 2016 ta toget fra Bryn stasjon kl 1415. Da klager stod
på stasjonen ca. kl. 1410 skulle hun laste opp billetten på Ruter appen. Klager startet
appen og fikk lagt inn stasjonene hun skulle reise mellom. Da hun trykket videre og
skulle bekrefte reisen, fikk hun imidlertid opp et "ventetegn" i displayet. 

Dette har klager opplevd flere ganger tidligere, fordi det til tider kan være dårlig dekning
i dette området.  Klager valgte derfor å gå på toget, fordi problemene med dekningen
alltid har løst seg relativt raskt. 
Kontrolløren kom på toget før klager hadde fått bekreftelsen på kjøpet, og hun viste
telefonen til kontrolløren og forklarte ham situasjonen. Klager ble likevel ilagt gebyr på
kr. 950,-. Kontrolløren henviste klager til NSBs nettsider dersom hun ønsket å klage på
gebyret og forlot klager. 

Klager har på sin side sjekket NSBs nettsider og kunne under vilkårene lese at: "Hvis
du ikke har lastet ned mobilbilletten og ikke får gjort det for eksempel fordi du er i et
område uten mobildekning, venter kontrolløren til du får lastet den ned. Da skal du ikke
få kontrollgebyr, selv om du befinner deg i et område uten dekning når kontrolløren
kommer."   På de samme sidene kunne klager også lese at dersom man betaler
gebyret på toget anser man saken som oppgjort og avsluttet. Noe klager er uenig i, og
mener at kontrolløren ikke har utført tjenesten slik han skal gjøre, samt gitt henne den
informasjonen hun har krav på.

Klager har reist med NSB i mange år og hatt månedskort på app tidligere, men valgte
etter hvert å gå over til reisekort da dette var mer stabilt og at hun ikke skulle komme
opp i slike situasjoner som hun nå har gjort. Klager mener at man ikke kan forvente at en
kunde skal måtte vente på neste tog dersom dekningen er dårlig. Klager hadde ikke noe
annet valg enn å ta dette toget for å rekke legetimen kl 15 på Lillestrøm.

Klager krever gebyret slettet.

Tjenesteyterne har i det vesentlige anført
Klager ble påtruffet i en ubetjent vogn på Bryn stasjon på tog 2238, 12. desember 2016.
Det fremgår at klager i god tid før avreise hadde planlagt å reise med ovennevnte tog,
og hun kunne således ha kjøpt billett i god tid før avreise dersom hun har opplevd
problemer med kjøp av billetter tidligere, eller benyttet betjent vogn på toget. NSB er ikke
kjent med at det skal være problemer med kjøp av billetter via app ved denne stasjonen. 

NSB presiserer at kjøp av billetter skal være gjennomført før man går om bord i en
ubetjent vogn og henviser til sine transportvilkår, samt Ruters vilkår i appen. Dette er
vesentlig, ellers ville man kunne legge til rette for at man kan kjøpe billetter via app når
det utføres kontroll og unngå å betale for reisen, og dernest forsøke å unngå å bli ilagt
gebyr. Reisende som til tross for vilkårene i app og tydelig merking utvendig og innvendig
av de ubetjente vognene med "kun gyldig billett" som allikevel velger å ta plass i en
ubetjent vogn uten gyldig billett -  løper en risiko som her har realisert seg ved at klager
ble ilagt gebyr. 

Til klagers kommentar om problemer med nedlasting av mobilbillett, sier NSB at dersom
man har kjøpt billett via app før man gikk om bord, men ved billettkontroll ikke får vist
denne pga manglende dekning, så vil kontrolløren vente. Kontrolløren venter imidlertid
ikke på at den som er påtruffet skal gjennomføre kjøp av billett i en kontrollsituasjon. 

Dersom man ved kontroll ikke kan fremvise gyldig billett får man tilbud om å gjøre opp
på stedet til kr. 950,-. Velger man dette anser NSB saken som avsluttet. Alternativt kan
man få med en giro på kr 1150,-. NSB legger ikke til grunn at klager ble opplyst om begge
alternativer. 

Klager hadde ikke gyldig billett ved kontroll, og NSB kan følgelig ikke refundere gebyret.

Nemnda bemerker

Klager kunne ved kontroll i ubetjent vogn den 12. desember 2016 på toget fra Bryn
stasjon mot sentrum ikke vise gyldig billett og ble ilagt gebyr.  

Det fremgår av NSBs transportvilkår § 4 C at kjøp og validering av elektroniske billetter
skal foretas før ombordstigning. 

Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager hadde påbegynt kjøp av billett, men kjøpet var ikke
gjennomført før påstigning på toget. Klager viser til at årsaken var dårlig mobildekning
hvilket hun har opplevd flere ganger tidligere på dette stedet. 

Nemnda viser til at det er den reisendes ansvar å ha kjøpt gyldig billett før
ombordstigning i ubetjent vogn. Dersom det er problemer med kjøp av billett, kan billett
kjøpes i betjent vogn. 

Nemnda viser for øvrig til at det er nødvendig med en streng praksis da det er vanskelig å
skille mellom ulike årsaker til at reisende ikke har gyldig billett. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.