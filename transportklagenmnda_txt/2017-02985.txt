Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av for sent aktivert billett.

Dato
26.01.2018

Saksnummer
2017-02985

Tjenesteytere
AtB AS

Klager har i det vesentlige anført

Klager ble stoppet i billettkontroll og ilagt gebyr grunnet for sent aktivert billett på buss
nr. 5 mot Buenget.

Klager hevder at kontrollørenes klokker er synkronisert for tidlig. Han gikk på bussen
ved Kongens gate k1 - Midtbyen hvor bussen kjørte 3 minutter før den reelle tiden. Han
sendte SMS "voksen"  til 2027 kl.13:53 på strekningen fra Kongensgate k1 - Kalvskinnet,
og mottok billetten da bussen befant seg mellom Kongensgate K1 og Hospitalkirka. Fra
Hospitalkirka til Kalvskinnet brukte bussen 40 sekunder, da det ikke kom passasjerer på.

Kontrolløren har derfor ikke korrekt grunnlag når hun sier at hun så klager på bussen
ved Kalvskinnet, kl.13.54, da hun selv sto på Skansen. Det betyr at kontrolløren har
måttet startet kontrollen før bussen ankom stasjonen hvor hun steg på, siden bussen
ankom Skansen ca kl.13:55-13:56. 

Klager forsøkte å forklare dette til kontrolløren, men mener hun misforstod klager og
forstod det som at klager hadde kommet på bussen ved Kalvskinnet. Noe som ikke
stemmer. Klager viser her til vedlagt sanntidslogg på buss nr. 5. 

Klager ba kontrollørene bli med til Migosenteret for å snakke hvor han presiserte at de
ikke kunne anta at han hadde gått på Kalvskinnet. Spesielt ikke siden sjåføren bekreftet
at ingen hadde kommet på den nevnte holdeplassen. Da hadde angivelig den ene
kontrolløren svart klager " se på klærne dine da" med en latter og et nedsettende blikk. 

Klager mener en slik måte å håndtere passasjerer på er uakseptabel, og at AtB kun
avgjør klagen på en skjønnsvurdering  uten et holdbart grunnlag.

Klager krever derfor at AtB frafaller det ilagte gebyret.

Tjenesteyterne har i det vesentlige anført
Klager ble den 1.november 2017 kontrollert i en billettkontroll og ilagt gebyr fordi
billetten han viste kontrolløren ble ansett som kjøpt etter kontrollstart.

Klager anfører at tidspunktet for kontrollstart, slik det står i kontrollrapporten, ikke
er korrekt. Han forklarer i sin første klage til AtB at han gikk om bord i bussen ved
holdeplassen «Kongensgate K1» og deretter kjøpte en SMS-billett. Klager hevder at
bussen var ved holdeplassen «Skansen», hvor kontrollen startet, ca. kl. 13.55-13.56 og
ikke 13.54 slik det går frem av kontrollrapporten. Klager anfører at kontrolløren startet
kontrollen før han gikk på bussen, og ileggelsen av gebyret var derfor uriktig. I sin klage
til Transportklagenemnda viser klager til at det i avslaget fra AtB sto at han hadde kjøpt
mobillett, da han i realiteten hadde kjøpt SMS-billett.

Det fremgår klart av AtBs reglement at det er den reisendes ansvar å ha gyldig billett
under hele reisen. Det innebærer at den reisende må ha gyldig billett klart før han går på
om bord i bussen. Det gjelder uavhengig av om det er SMS-billett, mobillett, papirbillett
eller t:kort. Klager forklarer selv at han kjøpte SMS-billetten etter han gikk om bord i
bussen. I det passasjeren passerer sjåføren uten gyldig billett anses dette som påstigning
uten gyldig billett og er et brudd på våre vedtekter. Passasjeren risikerer da ileggelse av
tilleggsgebyr.

AtB har erfart at enkelte kunder avventer å kjøpe billett til de ser kontrollørene gå
om bord i bussen eller ser de stå på neste holdeplass. For å unngå dette, starter
kontrollen formelt sett idet bussen er på vei inn på holdeplassen og kontrollørene ser
bussen. Kontrollen skal med andre ord starte før kontrollørene går om bord i bussen.
Det er AtBs billettsystem som registrerer hvilket tidspunkt billetten kjøpes på. Ved
billettkontroll benytter kontrollørene en «kontroll-applikasjon» som er synkronisert
med billettsystemet. Kontrollørene sjekker sin synkroniserte klokke ved kontrollstart. I
kontroll-applikasjonen får kontrollørene vite når kjøpet ble gjennomført i billettsystemet,
og de ser da om billetten er kjøpt før eller etter kontrollstart. I følge kontrollrapporten var
billetten kjøpt kl. 13.54, altså samme klokkeslett som kontrollstart. Da regnes billetten
som kjøpt etter kontrollstart.

Det følger av kontrollørenes rutinebeskrivelse at kontrollørene skal behandle alle
passasjerer på en respektfull og høflig måte. AtB beklager at klager opplevde et
ubehagelig møte med våre kontrollører. Det er viktig for oss at alle passasjerer føler seg
ivaretatt og at de får en god service i møte med AtB og deres representanter. Vi følger
derfor opp dette internt. Det vil likevel ikke ha betydning for ileggelsen av tilleggsgebyr
for å ha kjøpt billett etter kontrollstart.

På bakgrunn av overnevnte opprettholder AtB tidligere avgjørelse i saken. Gebyret
frafalles ikke.

Nemnda bemerker

Klager ble ilagt gebyr ved kontroll å busslinje 5 mot Buenget den 1. november 2017 på
det grunnlag av at hans SMS billett var kjøpt for sent. 

Av AtBs transportvilkår § 2 fremgår følgende: 
Rett til transport får en ved kjøp av reisebevis i samsvar med gjeldende takstregulativ.
Den reisende skal ha gyldig reisebevis ved påstigning. Enkeltbilletter (papir og
mobiltelefon) skal fremvises til sjåfør/billettør, øvrige reiseprodukter skal være validert/
registrert ved
påstigning. Det er den reisendes ansvar å ha gyldig betalingsmiddel ved kjøp av billett.

Nemnda har merket seg at klager her gitt forskjellige forklaringer om hvor han gikk på
bussen. I klagen til nemnda opplyses at han gikk på i Kongens gate. AtBs sanntidslogg
viser at bussen ankom Kongens gate kl. 13.49.30 og Skansen holdeplass kl. 13.55.19.
Nemnda legger til grunn at han uansett satt på bussen da kontrollørene kom på bussen
ved Skansen.

Klager viser til at kontrollørenes klokker må være synkronisert for tidlig og at det ikke kan
stemme at kontrollen startet 13.54 fordi kontrollørene sto på Skansen holdeplass. 

Nemnda viser til AtBs redegjørelse for retningslinjene for når tidspunktet for kontrollstart
settes, dvs. at nå kontrollørene venter på en holdeplass, settes kontrollstart når de ser
bussen komme. 

Nemnda legger avgjørende vekt på at klager selv har opplyst at han kjøpte billett etter
at han kom på bussen og dermed ikke hadde gyldig billett ved påstigning. Hans billett
er registrert bestilt kl. 13.54. Nemnda finner ikke grunn til å gå nærmere inn på klagers
anførsler vedrørende tidspunktene som er nevnt i saken. 

Vilkårene for å ilegge gebyr anses å ha vært oppfylt. 

Nemnda kan ikke se at det er grunnlag for å anbefale at gebyret frafalles.

Nemnda har for øvrig merket seg at AtB har beklaget at klageren har opplevd
kontrollørenes håndtering av gebyrileggelsen som uakseptabel. Nemnda har videre
merket seg at AtB tar dette på alvor, og at de vil følge opp dette.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.