Vedtak i Transportklagenemnda - Fly

Sammendrag

Krav om refusjon av skatt for ubenyttet flybillett.

Dato
21.10.2014

Saksnummer
144/14F

Tjenesteyter
Tripmonster

Krav om refusjon av skatt for ubenyttet flybillett.

Klager har i det vesentlige anført:

Klager kjøpte en billett hos Tripmonster med Qatar Airways til kroner 5 712. Han valgte å ikke
benytte seg av flybilletten, og krever refundert flyskatten, kroner 2 507.

Klager krever refusjon av flyskatt, kroner 2 507.

Tripmonster har i det vesentlige anført:

I henhold til Tripmonsters regler og vilkår som klager krysset av for å ha lest, refunderer ikke
reisebyrået flyskatter på ubenyttede billetter. Dette fordi Tripmonster ikke får tilbake alle
skattene fra flyselskapet, blant annet drivstoffavgift.

Det beløpet Tripmonster fikk refundert fra Qatar Airways, kroner 287, var lavere enn
reisebyråets avbestillingsgebyr, kroner 500. På grunnlag av dette var det ikke noe beløp å
refundere.

Tripmonster kan ikke imøtekomme klagers krav.

Nemnda bemerker:

Det fremgår av Tripmonsters vilkår at bl.a. «flyskatter» ikke refunderes ved avbestilling av
flybilletter. Trippmonster definerer ikke hva som menes med «flyskatter».

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter. Avgiftene refunderes
av flyselskapet. Er billetten kjøpt gjennom en formidler, som for eksempel Tripmonser,
skjer flyselskapets refusjon gjennom formidleren. Nemnda er av den oppfatning at så vel
flyselskapet som formidleren kan kreve et behandlingsgebyr for sitt arbeid med refusjonen.

EU-forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås.
Nemndas erfaring er at flyselskaper likevel ofte blander offentlige skatter og avgifter sammen
med andre pristillegg, for eksempel drivstofftillegg, som ikke refunderes ved avbestilling av en
ikke refunderbar billett.

Offentlige skatter og avgifter utgjør normalt relativt små beløp.

Nemnda finner det sannsynlig at størstedelen av det som er angitt i billetten som «Flyskatter
voksne» ikke er refunderbare offentlige skatter og avgifter, men drivstofftillegg mv. som ikke
er refunderbare. Nemnda finner det sannsynlig at de offentlige skattene og avgiftene ikke
overstiger kr 500 per, som er Tripmonsters behandlingsgebyr. Dette innebærer at det ikke vil
være penger til utbetaling.

Nemnda bemerker avslutningsvis at det kan reises spørsmål om Tripmonsters generelle vilkår
om at flyskatter ikke refunderes er holdbart fordi det kan anses som et urimelig vilkår.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.