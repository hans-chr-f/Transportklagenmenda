Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2020

Saksnummer
2020-00878

Tjenesteytere
Widerøe

Klager har i det vesentlige anført

Klager skulle fly fra Bodø til Brønnøysund den 31. januar 2020 med Widerøe sin flyvning
WF716. Planlagt avgangstid var kl. 17.25, med ankomst kl. 18.10. Flyet ble kansellert
pga. bemanning. Det ble satt opp ny reiserute via Oslo. Klager kom ikke frem før etter
midnatt.

Klager krever standarderstatning på 250 euro i henhold til EU-forordning 261/2004.
Klager har fått avslag på dette da Widerøe anfører at årsaken til uregelmessigheten var at
de ansatte ikke kom seg til flyet pga værforholdene.

Tjenesteyterne har i det vesentlige anført
WF716 ble kansellert da crewet sto værfast i Brønnøysund. 

Maskinen opererte Trondheim – Brønnøysund – Bodø – Brønnøysund – Trondheim.
På nordgående rute skulle maskinen hente nytt crew (operere BOO – BNN – TRD) men
grunnet værforhold kunne ikke maskinen lande og fortsatte på ruta til Bodø uten nytt
crew som da sto værfast. Maskinen ble kansellert grunnet crew-mangel/værforhold.

Passasjeren mottok ombooking via Oslo til Brønnøysund og har dermed benyttet seg av
billetten og tilbud om ombooking. Billetten kan ikke refunderes som kunden ber om.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Widerøe har fremlagt METAR-rapport over Brønnøysund lufthavn som viser at det var
vind på 22 knop med vindkast på 37 knop. Dette var ifølge METAR kl. 15.50 UTC (+1
time foran i CET, altså kl. 16.50 den 31. januar 2020).  Ifølge Widerøe skulle maskinen
som var planlagt på klager sin flyvning komme fra Trondheim og Brønnøysund. Det
klarte imidlertid ikke å lande i Brønnøysund grunnet værforholdene der (sterk vind).
Da flyet ankom Bodø var det da uten besetning som skulle hoppet på i Brønnøysund
og bemannet klager sin flyvning.  Grunnet manglende bemanning grunnet værfast
besetning måtte WF716 kanselleres. Klager ble booket om til å fly via Oslo med avgang
samme dag, dog med ankomst etter midnatt.  Nemnda mener forholdene må anses som
ekstraordinære omstendigheter som ikke kunne vært unngått selv om alle rimelige tiltak
var truffet. Det kan med dette ikke anbefales at klager tilkjennes standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler ikke at klager gis medhold.