Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
15.03.2013

Saksnummer
659/12F

Tjenesteyter
Norwegian Air Shuttle ASA

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Oslo til Bardufoss den 30. september 2012 kl. 09:00 med DY330.
Klager kom for sent til innsjekk, og henvendte seg i billettskranken hvor han kun ble tilbudt
fullprisbillett til kroner 2 339, på neste avgang kl. 13:50 med DY332.

Klager er i førstegangstjenesten og måtte reise da dette var hans første permisjon. Klager
stiller seg undrende til at det kun var dyre billetter tilgjengelig da det var flere seter ledige på
flyet.

Klager krever 50 % refusjon av billetten, samt refusjon av skatter og avgifter på billetten han
ikke benyttet.

Norwegian har i det vesentlige anført:

Norwegian tilbyr sine passasjerer alltid rimeligst tilgjengelige pris.

Da klager kom for sent til sin avgang kl. 09:00 henvendte han seg til Norwegians billettskranke.
Her ble han tilbudt rimeligste pris tilgjengelig på neste avgang, kroner 2 249 som han
aksepterte.

I ettertid krever klager prisavslag. Norwegian har sett seg nødt til å avslå dette da klager ble
tilbudt rimeligste pris.

Norwegian har refundert skatter og avgifter på klagers ubenyttede billett, men kan ikke
imøtekomme hans krav utover dette.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at Norwegian tilbød
klager billett til kroner 2 339. Klager aksepterte denne prisen.

Norwegian har opplyst at de tilbød klager rimeligste pris. Det er ikke noe i saken som indikerer
at dette ikke er riktig.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne Grethe Soløy, Widerøes Flyveselskap AS

Olav Grøttland, SAS