Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00792

Tjenesteytere
Ryanair

Klager har i det vesentlige anført

Klager skulle reise fra Rygge til Krakow den 27. mars 2016 kl 13.30 med FR8501.
Avgangen ble mer enn tre timer forsinket.

Klager påpeker at det er feil i METAR-rapporten flyselskapet har fremlagt. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
FR8501 ble forsinket grunnet værforhold som rammet en flyvning tidligere på dagen.
Hendelsen påførte følgeforsinkelser som også rammet FR8501. Ryanair viser til fremlagt
dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Ryanairs kontroll.

Ryanair ønsker å refundere eventuelle utgifter i ventetiden mot kvitteringer, men kan
ikke imøtekomme klagers krav utover dette.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Ryanair hevder FR8501 ble forsinket som følge av værforhold på tidligere flyvning. Den
fremlagte værdokumentasjonen ser imidlertid ut til å gjelde Lublinek og ikke Krakow, og
den er ikke nærmere forklart. 

Nemnda finner etter dette ikke at Ryanair har dokumentert at forsinkelsen på mer enn
tre timer skyldtes værforhold som gjorde det umulig å lande/ta av. Klager har dermed
krav på standarderstatning.

Nemnda anbefaler at Ryanair betaler til klager 250 euro.

Vedtak

Transportklagenemnda - fly anbefaler at klager gis medhold og at Ryanair betaler
standarderstatning med 250 euro.