Vedtak i Transportklagenemnda - Fly

Sammendrag

Krav om refusjon av flybillett og standardkompensasjon ved kansellering.

Dato
26.11.2019

Saksnummer
2019-00528

Tjenesteytere
Brussels Airlines
Gotogate - Marco Polo

Klager har i det vesentlige anført

Klager skulle reise med Brussels Airlines flyvning SN204 fra Banjul (BJL) til Brussel (BRU)
15. august 2018 kl. 19.25, og videre med SN2281 til Oslo 16. august kl. 09.30. Klager dro
til flyplassen. Da hun skulle sjekke inn ble hun informert om at Brussels Airlines hadde
avbestilt billetten hennes, uten at hun hadde fått beskjed om det. Hun ble bedt om å
reise til flyselskapets kontorer i Senegambia neste dag for å kjøpe nye billetter. Klager
gjorde som hun ble bedt om, og måtte legge ut kroner 11 166,04 til nye flybilletter. 

Klager har anført at flyselskapet feilaktig må ha avbestilt billetten hennes. På bakgrunn
av dette har hun fremsatt krav om standardkompensasjon i henhold til EU-forordning
261/2004 på 600 euro, samt refusjon av de nye billettene til kroner 11 166,04.

Tjenesteyterne har i det vesentlige anført
Flyselskapet Brussels Airlines og reisebyrået Gotogate er anmodet om å komme med
tilsvar i saken. 

• Brussels Airlines har tross oppfordring ikke inngitt tilsvar til nemnda. Til klager har
Brussels Airlines kun vist til at klager må kontakte Gotogate for refusjon av billetten. 

• Gotogate har inngitt tilsvar i saken. 

Klager bestilte en reise fra Oslo til Banjul tur/retur på Gotogates nettsider 17. april 2018.
Gotogate har kontrollert samtlige logger for reservasjonen, og kan konstatere at navnene
som ble oppgitt ved bestillingen var navnene som stod på billetten. Gotogate informerer
tydelig kundene om at den informasjon som legges inn i bestillingen må være korrekt.
Kunden bekrefter også at navnene i bestillingen er identiske med navnene i passene til
passasjerene. 

Gotogate er av den oppfatning at Brussels Airlines kansellerte billetten, da klager hadde
lagt inn feil navn i bestillingen. Gotogate har på dette grunnlag avvist klagers krav, og er
av den oppfatning at det er flyselskapet som må stå ansvarlig for dette.

Nemnda bemerker

Brussels Airlines har ikke inngitt tilsvar til tross for oppfordring om dette. Nemnda legger
derfor klagers fremstilling til grunn.

Klager har oppgitt at flyselskapet kansellerte billetten hennes uten at hun fikk noen
beskjed om dette på forhånd. Hun måtte derfor kjøpe nye billetter, og ble to dager
forsinket i forhold til planlagt ankomst. 

Flyselskapet har ikke oppgitt årsaken til at klagers billetter ble kansellert. Nemnda mener
derfor at klager har krav på standarderstatning i henhold til EU-forordning 261/2004 på
600 euro. I tillegg anbefales at Brussels Airlines dekker hennes utgifter til nye flybilletter
med kroner 11 166.

Vedtak

Transportklagenemnda - fly anbefaler at Brussels Airlines betaler klager
standarderstatning med 600 euro samt dekker hennes utgifter til flybilletter med 11 166
kroner.