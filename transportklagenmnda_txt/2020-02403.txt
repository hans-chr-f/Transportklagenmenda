Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
09.10.2020

Saksnummer
2020-02403

Tjenesteytere
Ruter

Klager har i det vesentlige anført

Klager ble ilagt gebyr 2. juli 2020. Klager anfører at hun hadde en gyldig månedsbillett,
men da hun skulle vise den frem til kontrolløren var den ikke i appen hennes. Klager
forklarer at hun kjøpte denne månedsbilletten 7. juni 2020. Klager forklarer at hun har
byttet telefoner til og fra, hvilket det stod på Ruter sine nettsider at ikke skulle være noe
problem. Klager anfører at hun hadde månedsbilletten på telefonen kvelden før hun ble
stoppet i billettkontroll, slik at det må ha skjedd en feil i Ruter sine systemer. 

Klager krever gebyret på kr. 950 tilbakebetalt og refusjon av togbilletten på kr. 61 hun
måtte kjøpe fordi hun ikke fikk tatt i bruk månedsbilletten sin.

Tjenesteyterne har i det vesentlige anført
Klager ble ilagt gebyr på T-banen den 2. juli 2020 fordi hun ikke kunne fremvise gyldig
billett. Billetten er upersonlig og må være med når man reiser. Det er ikke mulig å vise
billett i ettertid for å slippe gebyr. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 2. juli 2020 fordi hun ikke kunne fremvise gyldig billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Da klager ikke kunne fremvise billett, var det grunnlag for gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.