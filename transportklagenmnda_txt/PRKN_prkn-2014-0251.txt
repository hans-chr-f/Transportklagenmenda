Vedtak i Pakkereisenemnda

Sammendrag

Krav om refusjon av kostnader til skifte av hotell samt refusjon av avbestilt transfer.

Dato
28.08.2015

Saksnummer
251/14P

Tjenesteyter
Star Tour AS

Saken gjelder:

Krav om refusjon av kostnader til skifte av hotell samt refusjon av avbestilt transfer.

Klager har i det vesentlige anført:

Klager og hennes reisefølge hadde bestilt en 2-roms leilighet med markterrasse på hotell Blue
Village Las Pitas. De kom til noe som så ut som en dårlig oppusset kjellerleilighet, mørk og
trist, og den luktet kraftig av mugg og virket fuktig.

Bildene som Star Tour bruker i sin markedsføring samsvarer overhodet ikke med den
leiligheten de kom til. En leilighet som lukter av mugg og er fuktig kan ikke klassifiseres med
SSSS.

De prøvde da å ta kontakt med guidene på servicekontoret, men der var det ingen til stede.
Resepsjonen på hotellet ga beskjed om at guidene skulle være der kl. 15.00. Først kl. 17.00
fikk de kontakt med guidene. De fikk da beskjed om at det ikke var noe som kunne gjøres den
dagen. Ingen av guidene var i leiligheten for å sjekke.

De var da tvunget til å sove den første natten i leiligheten, noe som førte til at begge følte
seg såre i halsen og tett i nesen neste morgen. Begge er erfarne reisende og sover ikke med
aircondition på, nettopp for å slippe den type plager.

En bekjent av klagerne var i løpet av 14.08.2014 en rekke ganger i kontakt med Star Tour, både
i Norge og på reisemålet, uten at de klarte å få til en løsning på problemet. Hele veien ble de
møtt med at det ikke var noe som kunne gjøres, fordi det ikke fantes ledige rom. Klagernes
bekjente gjorde mange forsøk på å få en løsning på problemet, men ble bare møtt med at Star
Tour kunne hjelpe til med nytt hotell eller hjemreise, dersom klagerne betalte dette selv.

På dette tidspunkt var klagerne utslitt av å prøve å få en løsning på problemet, og frustrert
over å nærmest bli mistenkeliggjort, og så for seg at hele ferien skulle bli spolert. Begge sliter
med kronisk sykdom og har derfor begrenset med krefter til å kjempe imot en så massiv
motstand som de ble møtt med. Klagerne fikk så hjelp av sin bekjente til å finne et nytt bosted
i Maspalomas. De sjekket så ut fra Las Pitas på kvelden 14. august. De fikk ikke noe tilbud om
refusjon for de nettene som ikke ble benyttet. De benyttet seg heller ikke av returtransferen
fra Las Pitas til flyplassen, da de ikke ville ha noe mer med Star Tour å gjøre. Dette ble gitt
beskjed om til Star Tour den 20. august.

Star Tour har markedsført og solgt et produkt som overhodet ikke lever opp til den
standarden man kan forvente av noe som blir klassifisert som SSSS.

I tillegg har guidene på stedet opptrådt både arrogant og lite hjelpsomt overfor klagerne.

Klagerne krever følgende utgifter refundert fra Star Tour:

Ekstrakostnad for overnatting på ClubCanaris 868 euro (7262,89 kr)

Avbestilt returtransfer 189 kr

Totalt 7451,89 kr

Star Tour har i det vesentlige anført:

Ved ankomst til Gran Canaria sender Star Tour en sms til nummeret oppgitt på bestillingen/
deler ut en brosjyre hvor kontaktopplysninger fremgår på forsiden.

I denne fremkommer telefonnummeret som kan benyttes for enkelt å kontakte Star Tour på
plass, enten per sms eller per telefon. Det er beklagelig om det har blitt gitt feil/mangelfull
informasjon i resepsjonen - de kunne ha vært behjelpelige med å ringe til reiselederne fra
resepsjonen.

For ordens skyld vil Star Tour informere om at de i ettertid ikke har fått noen tilbakemeldinger
om lukt av mugg i leiligheten hvor klagerne bodde på Blue Village Las Pitas. To reiseledere og
en ansatt på hotellet var i leiligheten for å undersøke. Deres tilbakemelding var at det ikke er
mugg i denne leiligheten.

På bakgrunn av ovenstående kan Star Tour ikke se at det har vært feil eller mangler ved
bostedet eller reisen i sin helhet som gjør at klagerne er berettiget til prisavslag eller
kompensasjon. Star Tour kan derfor ikke imøtekomme kravet om å betale for det andre
hotellet klagerne flyttet til.

Star Tour har likevel, i dette spesielle tilfellet og som en oppmerksomhet og takk for at de
kontaktet Star Tour etter ferien, sendt klagerne et gavekort på kr 1.000.

I tillegg har Star Tour refundert kostnaden for busstransporten som ikke ble benyttet til
flyplassen på avreisedagen.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda bemerker: Den dagen det ankommer nye gjester har de stedlige representantene
mange nye reisende å forholde seg til. Det fremgår likevel av redegjørelsen at en av dem tok
seg tid til å bære bagasjen ned til klagernes rom, etter at klagerne opplyste at de ikke kunne
bære tunge kofferter. De ble videre vist hvor de skulle gå for å unngå trapper. Koffertene ble
også båret opp for dem den dagen de sjekket ut.

Etter at klagerne hadde besett leiligheten, forsøkte de å få kontakt med arrangørens
representanter for å klage over leilighetens standard. Den ble beskrevet som en mørk og trist
kjellerleilighet. Etter klagernes mening luktet det mugg der. Etter et par forsøk fikk de kontakt
med en guide, som ga beskjed om at det ikke var noe som kunne gjøres i forhold til rombytte
den dagen, fordi hotellet var fullt. Nemnda har merket seg at klagerne bestilte leilighet med
markterrasse, noe om med nødvendighet medfører at leiligheten ligger på bakkeplan.

Etter ny kontakt neste dag, kom to guider for å inspisere leiligheten. I følge loggen fra
reisemålet fant de intet galt. Klagerne hevder imidlertid at en av dem ga uttrykk for at det
var mugglukt. I løpet av dagen sendte arrangøren også ned hotellets oldfrue, som heller ikke
fant noe galt. Klagerne hevder imidlertid at oldfruen mente at ventilasjonen i denne delen av
bygningen ikke var bra. Nemnda kan bare konstatere at det ikke er samsvar mellom guidenes
og klagernes forklaringer. Gjester som senere har benyttet leiligheten, har i følge arrangøren
heller ikke klaget over mugglukt.

Det fremgår av loggen fra reisemålet at arrangørens representanter, til tross for at klagerne
etter arrangørens mening hadde fått det produktet de hadde betalt for, forsøkte å finne
hotellrom på et annet hotell, men at alle de hotellene Star Tour har samarbeid med, var
fullbooket.

Det klages videre over servicen på flyplassen ved ankomst og over at det ikke var guide med
bussen. Det fremgår av redegjørelse fra arrangøren hvordan denne tjenesten organiseres ved
ankomst og hvorfor det ikke er guider med bussene til de forskjellige hotellene. Nemnda tar
opplysningene til etterretning.

Muligens har klagerne ikke fulgt samme rute som de øvrige ankomne flypassasjerer ut av
flyterminalen siden de heller ikke har fått utdelt brosjyre med telefonnummer til døgnåpen
vakttelefon. Hva dette eventuelt skyldes er det vanskelig for nemnda å ha noen formening
om.

Nemnda har også merket seg at en 14-dagers reise for to personer, inkludert flytransport tur/
retur og busstransport tur/retur hotellet i sommersesongen ble betalt med kr 8.974. Dette gir
en døgnpris på ca. kr 320, inkludert fly- og busstransport. Den reisende må normalt akseptere
at det vil være en sammenheng mellom det man betaler og det produktet som leveres. På et
hotell vil det også ofte være en viss forskjell på romstandarden, og reiser man på en rimelig
ferie kan man ikke forvente å bli plassert i de beste rommene.

Nemnda kan etter en samlet vurdering ikke se at det leverte produkt led av en mangel som
kan gi grunnlag for prisavslag eller for dekning av de utgiftene klagerne hadde i forbindelse
med at de valgte å flytte til et annet bosted. Nemnda har merket seg at arrangøren har
beklaget at resepsjonen ikke var mer behjelpelig med å skaffe telefonisk kontakt med en
guide den første ettermiddagen, og at det av den grunn er sendt et gavekort på kr 1.000 samt
at forhåndsbetalte, ubenyttede bussbilletter til flyplassen er refundert.

Vedtak:

Reklamasjonsnemnda for pakkereiser kan ikke anbefale at det blir gitt noe prisavslag i dette
tilfellet.

Vedtaket er enstemmig.