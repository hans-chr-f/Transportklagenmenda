Vedtak i Transportklagenemnda
- Kollektivreiser

Sammendrag

Refusjon av merkostnader fordi buss ikke ankom

Dato
08.05.2020

Saksnummer
2020-00142

Tjenesteytere
Skyss

Klager har i det vesentlige anført

Klager med reisefølge skulle reise med bussen fra Ludebryggen den 27. november
2019 kl. 06:45 for å rekke bybanen til en flyvning fra Flesland flyplass. Klager forklarer
at de ventet ved holdeplassen hvor skjermen talte ned minuttene til bussen skulle
komme. Videre forklarer klager at det ikke kom noen buss og heller ingen informasjon
på skjermen. På grunn av dette måtte de løpe for å rekke ekspressbussen som går til
Flesland flyplass. Klager og reisefølge forklarer at dersom det ikke hadde kommet en
tilfeldig forbipasserende som fortalte at veien var stengt ville de fått store problemer. 

Klager anfører at reisen som bare skulle kostet 38 kr kom på 210 kr siden de måtte ta
flybussen. Klager krever kompensasjon for mellomlegget. 

Klager krever refusjon av merkostnadene.

Tjenesteyterne har i det vesentlige anført
Skyss forklarer at det var store trafikale problemer morgenen den 27. november 2019
grunnet et stort vannledningsbrudd som lammet en av hovedfartsårene inn til Bergen
sentrum. All bil- og kollektivtrafikk til og fra Bergen sentrum var rammet. Skyss har bedt
om informasjon fra kunden slik at utleggene de hadde for billettene kjøpt hos Skyss kan
refunderes. 

Skyss forklarer at når det gjelder refusjon av mellomlegg for øvrig med utlegg til flybuss
forholder Skyss seg til reisegarantiordningen. Dette er en nasjonal ordning utarbeidet
av Kollektivtrafikkforeningen og Transportbedriftenes Landsforening. I dette tilfellet
var forsinkelser og innstillinger knyttet til forhold utenfor Skyss sin kontroll og i disse
tilfeller gjelder ikke reisegarantien. På bakgrunn av dette opprettholder Skyss avslaget
om refusjon av mellomlegget. 

Skyss presiserer at utlegg klager har hatt for billetter kjøpt hos Skyss kan selvsagt
refunderes.

Nemnda bemerker

Klager krever refusjon for mellomlegg til billett til flybussen, da vanlig rutebuss fra Skyss
ikke kom, grunnet stort vannledningsbrudd som lammet en av hovedfartsårene inn til
Bergen sentrum. All bil- og kollektivtrafikk til og fra Bergen sentrum var rammet. Klager
anfører at reisen som bare skulle kostet 38 kr kom på 210 kr siden de måtte ta flybussen.
Klager krever kompensasjon for mellomlegget. 

Nemnda er enig i at forsinkelsene skyldes forhold utenfor tjenesteyters kontroll, og at
reisegarantien da ikke gjelder.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.