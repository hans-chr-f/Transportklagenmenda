Vedtak i Transportklagenemnda - Fly

Sammendrag

Krav om refusjon av utgifter til nye billetter mv. grunnet nektet ombordstigning.

Dato
15.05.2013

Saksnummer
570/12F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Bodø den 23. juli 2012 med DY342 kl. 08:20. Klager møtte opp i
god tid på Gardermoen, omtrent 1 t 15 min før avgang.

Da klager hadde stått i kø ved innsjekkingsautomatene i 20 minutter fikk de beskjed av Røros
Flyservice om at disse automatene ikke fungerte og at de måtte sjekke inn på noen andre
automater. Da ytterligere 20 minutter var gått i ny kø begynte klager å bli bekymret for tiden.
Han ble henvist til billettkontoret og fikk her beskjed om at innsjekking var stengt.

Det endte med at klager måtte kjøpe nye billetter Oslo - Bodø 8 timer senere.

Klager mener selskapet er å laste for at klager ikke rakk flyet.

Klager krever refusjon av nye billetter samt refusjon av utgifter i ventetiden, til sammen kroner
3 440.

Norwegian har i det vesentlige anført:

Før man får gjennomført en bestilling på Norwegians nettsider må man krysse av for å ha lest
regler og vilkår. Her står følgende:

«Vi anbefaler våre passasjerer å sjekke inn i god tid før avreise. Innsjekking åpnes vanligvis 2
timer før avgang. Innsjekk stenger 30 minutter før planlagt avgang for innenlandsreiser( ... )»

Dersom Norwegians innsjekkingsautomater er ute av drift vil dette stå tydelig på skjermen.
Det ville i så tilfelle ikke dannet seg store køer foran automatene, da det også ville vært
representanter fra Norwegians handlingagent tilstede.

Klager hevder han var på Gardermoen 1 t 45 min før avgang. Norwegian viser til utskrift av
klagers bestilling av nye billetter på Gardermoen som fant sted 7 minutter etter opprinnelig
avgang.

Norwegian kan ikke imøtekomme klagers krav.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for
å unngå forsinkelser. Norwegian anmoder passasjerene om å møte opp ved innsjekkingen i
god tid før avgang, jf. Norwegians vilkår pkt. 3. Ved reiser innenlands stenger innsjekkingen 30
minutter før flyets publiserte avgangstid.

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett m.v. bør også dette vurderes
for å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes
med «rimelig tid» vil måtte avgjøres konkret. Det vil kunne variere mellom de forskjellige
flyplasser. Det vil videre kunne variere i forhold til ukedag og tid på dagen, om reisen skjer
i forbindelse med høytider, eksempelvis julen, eller i forbindelse med skolens ferier, for
eksempel høstferien. Oppregningen er ikke uttømmende.

Klager skulle i dette tilfellet fra Gardermoen til Bodø mandag 23. juli 2012 kl. 08.20. I henhold
til Norwegians vilkår måtte klager være ferdig innsjekket 30 minutter før avgang, dvs. kl. 07.50.

En samlet nemnd legger på bakgrunn av de foreliggende opplysninger til grunn at det tidvis
var driftsproblemer med innsjekkingssystemet på Gardermoen 23. juli 2012. En samlet nemnd
legger til grunn at klager ble berørt av dette.

Nemnda har ved den videre vurdering av saken delt seg i et flertall og et mindretall.
Nemndas flertall, lederen og forbrukernes representanter, finner det mest sannsynlig
at det var driftsproblemene og håndteringen av denne som var årsaken til at klager
ikke fikk sjekket inn innen fristen. Flertallet viser til klagers detaljerte beskrivelse
av hvilken informasjon og anvisninger de fikk av en navngitt representant fra Røros
Flyservice. Nemnda ba i e-post av 26. februar 2013 Norwegian om å forelegge klagers
opplysninger for denne representanten. Norwegian kommenterer ikke dette i sitt
svar til nemnda av 27. februar 2013. Flertallet legger etter dette klagers opplysninger
til grunn. Flertallet er av den oppfatning at bekreftelsene på driftsproblemene
underbygger klagers forklaring.

Flertallet er av den oppfatning at Norwegian må bære ansvaret for at klager ikke rakk flyet, og
anbefaler at Norwegian erstatter klagers tap på 3 440 kroner.

Mindretallet, flyselskapenes representanter, finner det ikke sannsynliggjort at det var
driftsproblemene som førte til at klager ikke rakk å sjekke inn i tide. Etter flertallets
vurdering gir de foreliggende opplysninger ikke grunnlag for å anta driftsavbrudd av
det omfang klager anfører. Det har videre formodningen mot seg at klager ville ventet
så lenge i kø ved innsjekkingsmaskiner som var ute av drift. Etter flertallets vurdering
må klager selv bære ansvaret for at han ikke sjekket inn i tide.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian erstatter klagers tap på 3 440 kroner.