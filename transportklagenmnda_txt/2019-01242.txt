Vedtak i Transportklagenemnda - Fly

Sammendrag

Krav om standardkompensasjon ved forsinkelse. Restriksjoner fra flyveledertjenesten.

Dato
25.09.2019

Saksnummer
2019-01242

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D85523 fra Oslo lufthavn (OSL) til Barcelona (BCN)
9. august 2018 kl. 20.00. Flyvningen ble imidlertid forsinket med mer enn tre timer, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning D85523 fra Oslo til Barcelona 9. august 2018 ble forsinket med tre
timer og 46 minutter. Forsinkelsen skyldtes restriksjoner fra flyveledertjenesten som
påvirket alle tidligere flyvninger denne dagen. Det ble gitt nye flytider to-tre timer senere
enn planlagt som følge av tordenvær og sterk vind i fransk luftrom. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning D85523 fra Oslo til Barcelona 9. august 2018 ble forsinket med tre
timer og 46 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har vist til at forsinkelsen skyldtes nye avgangstider gitt av flyveledertjenesten
denne dagen. Disse forsinkelsene var forårsaket av tordenvær og sterk vind i fransk
luftrom. Det vises til fremlagt dokumentasjon. 

Nemnda mener at en slik hendelse utgjør en ekstraordinær omstendighet i
forordningens forstand, og at forsinkelsen ikke kunne vært unngått selv om
alle rimelige tiltak ble truffet. Nemnda kan derfor ikke se at klager har krav på
standardkompensasjon.

Vedtak

Transportklagenemnda - fly anbefaler ikke at klager gis medhold.