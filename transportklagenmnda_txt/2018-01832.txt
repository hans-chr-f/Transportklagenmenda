Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01832

Tjenesteytere
Norwegian

Klager har i det vesentlige anført

Klager reiste med Norwegians flyvning D82807 fra Oslo lufthavn (OSL) til London -
Gatwick (LGW) 18. mars 2018 kl. 18.40. Flyvningen ble imidlertid forsinket med cirka
fem timer, og klager har på denne bakgrunn fremsatt krav om standardkompensasjon
i henhold til EU-forordning 261/2004 på 250 euro pr. person, totalt 750 euro for tre
passasjerer.

Tjenesteyterne har i det vesentlige anført
Norwegians flyvning D82807 fra Oslo til London - Gatwick 18. mars 2018 ble forsinket
med fem timer og åtte minutter ved ankomst til London. Forsinkelsen skyldtes
værforholdene i London denne dagen med snø og vind. Det ble også innført
restriksjoner fra flyvelederne for å sørge for større tidsrom mellom ankomster og
avganger ved flyplassen. Rullebanene måtte dessuten måkes og flyene måtte avises før
avgang, noe som også medførte forsinkelser. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D82807 fra Oslo til London - Gatwick 18. mars 2018 ble forsinket
med fem timer og åtte minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen dårlig vær i London. Det var snø og vind, og det ble
følgelig innført restriksjoner ved flyplassen blant annet på grunn av brøyting og avising.
Det vises til fremlagt dokumentasjon. Nemnda påpeker at det mangler movement log for
forutgående flyvning fra London. Likevel anser nemnda at værforholdene er tilstrekkelig
dokumentert. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Nemnda legger til grunn at forsinkelsen ikke
kunne vært unngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.