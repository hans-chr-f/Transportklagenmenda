Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01109

Tjenesteytere
AtB AS

Klager har i det vesentlige anført

Klager har vist til at han ble ilagt gebyr på bussen den 30. januar 2020. Klager forklarer
at han til vanlig tar bussen fra Kroppanbrua, og at det på nevnte stasjon ikke finnes
en kortleser. Klager reiste ikke fra Kroppanbrua når han ble ilagt gebyr, men er av
den oppfatning at når det ikke finnes en kortleser på hans hovedstasjon, kan det ikke
forventes at han må kjenne til at busskortet må skannes for hver tur. 

Klager krever at gebyret frafalles.

Tjenesteyterne har i det vesentlige anført
AtB har vist til at klager ble ilagt et gebyr den 30. januar 2020 fordi han ikke kunne
fremvise gyldig billett ved kontroll fordi skolekortet hans ikke var validert. AtB opplyser
om at skolekort er gyldig i ett skoleår, og gyldig for 2 turer hver dag, til og fra skolen.
Skolekortet skal da skannes uavhengig av om det allerede er aktivert eller ikke. Et
skolekort som ikke er aktivert for den enkelte tur er ikke å regne som gyldig billett for
reisen. Dette er for å opprettholde skolekortets funksjon, altså at det skal brukes til turer
i skolesammenheng. Av den grunn må kortet aktiveres for hver tur selv om passasjeren
har et gyldig skolekort for skoleåret.

AtB viser videre til at klager ble stoppet i kontroll på holdeplass Olav Tryggvasons gate i
retning mot sentrum. Ettersom Kroppanbrua ligger etter denne holdeplassen, innebærer
det at klager ikke gikk om bord på Kroppanbrua. AtB kan ikke basere utfallet av saken på
et gitt tilfelle.

AtB krever at gebyret opprettholdes.

Nemnda bemerker

Klager ble ilagt gebyr på bussen den 30. januar 2020 fordi han ikke hadde validert
skolekortet sitt.
.
Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda bemerker at den reisende er selv ansvarlig for å sette seg inn i de gjeldende
billettreglene. Nemnda har forståelse for at reaksjonen med gebyr kan virke streng, men
av hensyn til reiseforetakenes virksomhet er det nødvendig med en konsekvent praksis.

AtB har informert både på sine nettsider og i skriv til skolene at skolekort må valideres
ved bruk. Klagers anførsel om at det ikke er valideringsautomat på hans vanlige
holdeplass Kroppanbrua, er uten betydning da klager ikke benyttet denne holdeplassen. 

Nemnda finner ikke grunnlag for å kunne anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.