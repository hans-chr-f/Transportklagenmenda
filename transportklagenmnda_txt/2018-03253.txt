Vedtak i Pakkereisenemnda

Sammendrag

Krav om prisavslag grunnet feil type leilighet.

Dato
22.01.2019

Saksnummer
2018-03253

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering i en ett-romsleilighet
med balkong eller terrasse på Porto Platanias Village, Platanias, Chania, Kreta i perioden
26.05.2018 - 02.06.2018. Totalpris kr. 16.956.

Klager var ikke fornøyd med:
- Feil type rom/leilighet

Klager hadde bestilt ett-romsleilighet med frokost og balkong/terrasse. Det de fikk var et
rom uten kjøkkenbord, stoler, stuebord/stol. Det var en ekstra enkel sovesofa beregnet
for et barn. 

De måtte sitte på sengen når de skulle se på TV og når de spiste, samtidig som de måtte
ha tallerkenene og kaffekoppene på gulvet. Klager mener dette ikke kan defineres som
en ett-roms leilighet. Det var riktignok et lite bord og to stoler på balkongen, men der
nyttet det ikke å sitte på grunn av trafikken, det regnet inn og når det var sol, var det for
varmt å sitte der og spise.

Klager mener at leiligheten de ble innkvartert i var på ca.15 kvm. inkludert balkongen,
mens de hadde betalt for en ett-romsleilighet på ca. 25 kvm.

Klager krever et prisavslag på 50 % av reisens pris, kr. 8.500.

Det vises for øvrig til korrespondanse fra klager.

Tjenesteyterne har i det vesentlige anført

Klager har kjøpt reise med innkvartering i en ettromsleilighet med frokost på Porto
Platanias Village. Klager mener at leiligheten skulle hatt kjøkkenbord/bord og stoler, og at
dette er hva de vil kalle et studio. 

Apollo viser til at en studioleilighet og en ettromsleilighet er det samme.
Ettromsleilighetene er ofte små og består av ett rom, der man har kombinert oppholds-
og soverom, som regel inkludert en kjøkkenkrok. Spiseplassen kan noen ganger være
på balkongen/terrassen. Noen leiligheter kan også være dobbeltrom med kjøkkenkrok.
Apollo har vedlagt beskrivelse av den aktuelle leiligheten og en generell beskrivelse av
leiligheter på apollo.no. Av hotellbeskrivelsen fremgår det at ettromsleilighetene er i ulike
størrelser og at det er bord og stoler på uteplassen.

Apollo viser til reiselederrapporten hvor det fremgår at klager var i kontakt med Apollos
personale om at de ikke var fornøyd med leiligheten og ba om å få et bord. Dette var
dessverre ikke mulig. Klager fikk så flytte til en annen leilighet med sofa, selv om de ikke
var helt fornøyd med dette heller. 

Apollo mener klager har fått leilighet i henhold til beskrivelse og bestilling, og at det er
ikke er grunnlag for kompensasjon.

Det vises for øvrig til korrespondanse fra Apollo Reiser AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise.

Nemnda har gjennomgått de opplysninger som gis om ett-romsleiligheter i hotellets
egen beskrivelse, samt de opplysningene som er gitt av Apollo.  

Så vidt nemnda kan se har klageren fått en leilighet som er slik som beskrevet i
prospektet.  Det fremgår tydelig at spisebord etc. kan være på en terrasse eller veranda
og at leilighetene varierer i størrelse og innredning.  Det fremgår av et tilsendt bilde at
klagerens leilighet var utstyrt med et minikjøkken. Når det gjelder kjøkkenutstyr forøvrig
er det presisert at det er svært begrenset.  

Nemnda finner etter dette ikke å kunne anbefale at det blir gitt prisavslag i denne saken.

Vedtak

Pakkereisenemnda finner ikke å kunne anbefale at det blir gitt prisavslag.