Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.05.2016

Saksnummer
0870/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Amsterdam den 6. mars 2015 med DY1258. Avgangen ble over
tre timer forsinket.

Klager mener streiken ikke kan anses som en ekstraordinær omstendighet. Streiken var
intern. Norwegian hadde videre lenge vært kjent med streiketrusselen og burde ha truffet
tiltak for å unngå streiken samt eventuelt truffet tiltak slik at flygningen ikke ble forsinket.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

I perioden 28. februar til 10. mars 2015 var Norwegian rammet av pilotstreik. Norwegian
gjorde hva de kunne for å operere så mange avganger som mulig. DY1258 ble forsinket 3
timer og 22 minutter grunnet denne streiken, det vises til fremlagt dokumentasjon. Hendelsen
var ekstraordinær og utenfor Norwegians kontroll.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian leide inn fly fra andre selskaper for å avhjelpe situasjonen. Alternativet ville ha
vært kansellering. Forsinkelser var imidlertid ikke til å unngå i denne perioden.

Norwegian kan på grunnlag av ovennevnte ikke imøtekomme klagers krav om
standarderstatning.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 og i sak Nelson m.fl. av 23. oktober 2012.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Forsinkelse som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand. I dette tilfellet skyldtes
forsinkelsen at selskapets piloter streiket. Flertallet er av den oppfatning at en slik
streik faller utenfor det som må anses som en del av selskapets ordinære drift, og at
streiken må anses som en ekstraordinær omstendighet i forordningens forstand.

Flertallet er videre godtgjort at forsinkelsen ikke kunne vært unngått selv om alle rimelige
tiltak var truffet.

Etter flertallets vurdering gir således forsinkelsen ikke rett til standarderstatning etter EU-
forordningen.

Mindretallet, forbrukernes representanter, er av en annen oppfatning. Etter
mindretallets vurdering er ikke en streik blant selskapets egne piloter å anse som
en ekstraordinær omstendighet i forordningens forstand. Mindretallet viser til at
en uventet hendelse ikke er det samme som en ekstraordinær omstendighet. Etter
mindretallets vurdering er en lovlig, varslet streik en generell risiko ved å drive en
virksomhet, selv om ikke streik kan eller skal forhindres av flyselskapet. En intern og
lovlig streik hos flyselskapet er en del av flyselskapets ordinære drift, og kan derfor
ikke anses som ekstraordinær. Mindretallet mener følgelig at passasjeren har krav på
standardkompensasjon.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.