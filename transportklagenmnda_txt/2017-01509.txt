Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01509

Tjenesteytere
Alitalia
KLM

Klager har i det vesentlige anført

Klager skulle reise fra Stavanger til Milano via Amsterdam den 18. mai 2017 kl. 18:10 med
AZ3759. Denne flyvningen ble forsinket i minst fem timer grunnet tekniske problemer.   

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Alitalia har ikke avgitt uttalelse til klager eller til nemnda.

KLM har i det vesentlige anført:

Flyvningen AZ3759 (operert av KLMs rute KL1204) fra Stavanger til Amsterdam den 18.
mai 2017 var forsinket med 1 time og 35 minutter grunnet problemer med fylling av
drivstoff i Amsterdam, det vises til fremlagt dokumentasjon. Hendelsen berørte flere
flyselskap med ruter til og fra Amsterdam den dagen. 

Klager mistet sin videreforbindelse som følge av forsinkelsen, og ble booket om og
ankom endelig bestemmelsessted den 19. mai.

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda mener at flyselskapet KLM har godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet:

KLM har fremlagt dokumentasjon som viser at KL1204 fra Stavanger til Amsterdam ble
forsinket 1 time og 35 minutter grunnet problemer med fylling av drivstoff i Amsterdam.
KLM kunne ikke gjort noe for å forhindre denne utfordringen på Schiphol lufthavn. 
Klager mistet sin videreforbindelse som følge av forsinkelsen, og ble booket om og
ankom endelig bestemmelsessted den 19. mai.

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.