Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
15.11.2012

Saksnummer
314/12F

Tjenesteyter
Solia

Krav om refusjon av utgifter grunnet forsinkelse.

Klager har i det vesentlige anført:

Klager skulle reise fra Oslo til Fuerteventura 26. mars 2012. Flyet ble et døgn forsinket grunnet
hviletid for besetningen og teknisk feil. Klager mener årsaken til forsinkelsen er innenfor
flyselskapets kontroll og ikke ekstraordinære forhold.

Ettersom flyreisen ble så forsinket, valgte klager å kansellere reisen og kjøpe nye billetter med
et annet selskap.

Klager krever refusjon av kansellert reise, kroner 3 450, og parkeringsutgifter på Gardermoen,
kroner 100. Videre krever klager standarderstatning i henhold til EU forordning 261/2004, 600
euro per person.

Solia har i det vesentlige anført:

Forsinkelsen på PF781 skyldtes både sykdom hos personalet, samt teknisk svikt i
bremseventil. Det vises til logg. Delen var vanskelig å erstatte på kort sikt, og det ble
nødvendig å innhente et erstatningsfly.

Ved forsinkelser dekker flyselskapet hotell, mat og drikke. Standardisert erstatning etter
EU forordning 261/2004 gis ikke i dette tilfellet da forsinkelsen skyldtes ekstraordinære
omstendigheter og uforutsette omstendigheter som verken Solia eller flyselskapet kunne ha
noen innvirkning på.

En forsinkelse gir ikke rett til heving av kjøpet. Da klager ringte for å kansellere reisen ble det
gitt informasjon om at ingen refusjon ville bli gitt.

Solia kan på grunnlag av ovennevnte ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag ett døgn.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Sykdom hos personalet kan være en ekstraordinær omstendighet. Dette må vurderes konkret.
Det må videre vurderes konkret om innstillingen kunne vært unngått om alle rimelige tiltak
var truffet.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Solia har ikke gitt noen nærmere opplysninger om feilen eller dokumentert denne. Solia har
heller ikke gitt noen nærmere opplysninger om sykdommen som skulle være årsaken til deler
av forsinkelsen. Solia har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Dette gir
klagerne rett til en standarderstatning på 600 euro per person. I standarderstatningen inngår
ekstrautgifter til parkering, jf. forordningen artikkel 12.

Ved forsinkelser på minst fem timer kan passasjerene velge mellom refusjon av reisens
pris eller omruting. Klagerne valgte å avbestille reisen. Klagerne har rett til refusjon av
billettprisen, jf. EU forordningen artikkel 6 nr. 1 iii), jf. artikkel 8 nr. 1.

Nemnda anbefaler etter dette at klagerne gis en erstatning på 600 euro per person med
tillegg av kroner 3 350.

Vedtak:

Transportklagenemnda - fly anbefaler at klagerne gis en erstatning på 600 euro per person
med tillegg av kroner 3 350.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines