Vedtak i Transportklagenemnda - Fly

Sammendrag

Krav om refusjon av billetter etter kansellert reise som følge av covid-19 pandemien.

Dato
18.10.2021

Saksnummer
2021-00194

Tjenesteytere
Norwegian Air Shuttle

Klager har i det vesentlige anført

Klager hadde billetter for to personer med Norwegian for en reise fra Bergen til Split
med DY1994 den 7. juli 2020. Returreisen skulle være 14. juli 2020 med DY1995. Flyreisen
kunne ikke gjennomføres grunnet covid-19 pandemien. I tillegg ble flyet fra Bergen
kansellert slik at de måtte ha reist via Oslo. Det ble, i tillegg til faren for koronasmitte,
fordyrende og slitsomt. Den 16. mars mottok klager en melding fra Norwegian om
at man kunne kansellere billettene og få refusjon i form av cashpoints. Det samme
gjaldt for refusjon i form av penger. Man måtte kansellere billettene før man kunne
komme inn på siden der man kunne søke om refusjon. Norwegian avslo søknaden om
refusjon i september 2020 og begrunnet dette med at klager hadde kansellert reisen før
flyvningene ble kansellert av Norwegian.

Klager krever hele billettprisen refundert med kr. 6075.

Tjenesteyterne har i det vesentlige anført
Norwegian har tross oppfordring ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Norwegian har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Klager kansellerte
sine billetter etter å ha mottatt en melding fra Norwegian den 16. mars 2020 om at hun
kunne avbestille reisen og søke om refusjon i cashpoints. På dette tidspunktet var ikke
flyvningene kansellert av Norwegian. Det er derfor ikke grunnlag for standarderstatning i
dette tilfellet. Det har klager heller ikke krevet. 

Nemnda legger til grunn at klager sendte inn en anmodning om avbestilling og refusjon
av billettene i mars 2020. Klager oppfattet meldingen fra Norwegian slik at man kunne
søke om refusjon enten i cashpoints eller ved tilbakeføring av pengebeløpet man hadde
betalt for billettene og klager valgte å avbestille billettene.  Klager har fremlagt utskrift av
meldingen fra Norwegian. Slik nemnda forstår meldingen fra Norwegian, gjaldt tilbudet
om refusjon av billettprisen kun dersom man valgte å få beløpet i cashpoints (voucher/
tilgodelapp). Tilbudet fra Norwegian gjaldt ikke refusjon av billettprisen i penger. 

Flyvningene var altså ikke kansellert fra flyselskapets side på tidspunktet for klagers
avbestilling og søknad om refusjon. Det forelå med dette ikke lenger noen bekreftet
reservasjon på flyvningene og forordningen kommer ikke til anvendelse på klagers krav
om refusjon, jf. artikkel 3 punkt 2 bokstav a)

Det fremgår av EU-kommisjonens tolkningsveileder av EU passasjerrettigheter sett
i lys av situasjonen med Covid-19 situasjonen at forordningen ikke regulerer tilfeller
hvor klager ikke kan/ønsker å benytte billetten. Det påpekes at retten til refusjon i disse
tilfeller må avgjøres etter type billett og flyselskapets avbestillingsvilkår. Klagers billetter
var av typen LowFare. Disse billettene er ikke refunderbare. Nemnda kan med dette ikke
anbefale medhold for klager på dette grunnlaget.

Nemnda kan heller ikke se at klager har rett på refusjon/erstatning på annet rettslig
grunnlag i dette tilfellet.

Vedtak

Transportklagenemnda anbefaler at klager ikke gis medhold.