Vedtak i Transportklagenemnda
- Kollektivreiser

Sammendrag

Flybuss kom ikke - krav om refusjon av ekstrautgifter

Dato
24.08.2020

Saksnummer
2020-01232

Tjenesteytere
Vy Buss AS

Klager har i det vesentlige anført

Klager skulle reise med bussen 28. september 2019 fra Cirkus Shopping i Trondheim til
Værnes flyplass. Klager anfører at han møtte opp på bussholdeplassen ca. kl. 19:32 og
hadde god tid til å rekke flyet. Videre anfører klager at han ventet forgjeves på flybussen
i godt over en time. Klager forklarer at det senere viste seg at siste flybuss gikk kl. 19:30.
Klager måtte derfor reise hjem og kjøpe ny flybillett for påfølgende dag. Ny flybillett
kostet kr. 5 367. 

Klager anfører at på skjermene inne på flybussene reklameres det med følgende
reklamebudskap til passasjerene: "Bussavgang hvert 15. minutt, til alle flyankomster
og flyavganger, hele året.". Klager mener at når Vy Buss gir feil informasjon, uten å ta
forbehold eller henvise til informasjonsplattformer og klager får store ekstrakostnader
fordi han forholdt seg til informasjonen Vy Buss gir på skjerm i sine busser, bør Vy
Buss dekke klagers ekstrakostnader fordi han trodde på budskapet på skjermene.
Klager påpeker at det er vel meningen at de reisende skal tro på og forholde seg til
ruteopplysninger som Vy Buss gir sine passasjerer. 

Etter at klager mottok Vy Buss sitt tilsvar i saken legger klager til det er korrekt at det
ikke sto at tilbudet var kontinuerlig, men det stod at de kjører til alle flyankomster og
flyavganger hele året. Klager presiserer at det er bruken av "alle" og "hele året" som er
hans argument. Vy Buss ikke har benektet at det stod nettopp dette. Klager mener at selv
om det står andre opplysninger på selskapets hjemmeside og tavler på holdeplassene,
stod det noe annet på skjermen inne i bussen og dette mener klager Vy Buss må ta
ansvar for. 

Klager krever dekning av ny flybillett til kr. 5 367, taxi fra bussholdeplass til bolig til kr.
181 og taxi neste dag fra bolig til holdeplass til kr. 177. Totalt kr. 5 725.

Tjenesteyterne har i det vesentlige anført
Vy Buss forklarer at buss FB71 hadde hyppige avganger. Vy Buss har reklamert
med hyppig avgang, men det har ikke stått at dette er et kontinuerlig tilbud. Avvik
forekommer på røde dager, lørdager og søndager. Vy Buss forklarer at det fantes
informasjon om dette på nett og det stod også oppgitt på holdeplassen som klager stod
på. 

Vy Buss ser intet grunnlag for å endre avgjørelsen sin i denne saken.

Nemnda bemerker

Klager krever erstatning av ny flybillett til kr. 5 367, taxi fra bussholdeplass til bolig til kr.
181 og taxi neste dag fra bolig til holdeplass til kr. 177. Totalt kr. 5 725, da Flybussen ikke
gikk etter kl. 19.30.

Nemnda kan ikke se at Vy har gitt noe misvisende informasjon om at bussen ikke gikk
etter kl. 19.30. Det må forventes at passasjerer sjekker rutetilbudet. Nemnda finner også
grunn til å bemerke at det ville ha vært mulig for klager å ha tatt taxi til flyplassen da
bussen ikke kom, slik at han ville ha unngått å lide tap av flybillett. 

Nemnda finner etter dette ikke å kunne anbefale at klager gis medhold.

Vedtak

Transportklagenemnda for kollektivtransport finner ikke å kunne anbefale at klager gis
medhold.