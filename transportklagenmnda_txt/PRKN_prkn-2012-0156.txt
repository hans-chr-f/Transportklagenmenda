Vedtak i Pakkereisenemnda

Sammendrag

Saken gjelder i hovedsak støy, Alanya, Tyrkia.

Dato
07.02.2013

Saksnummer
156/12

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Antall reisende: 3

Reisens pris: 9.690,-

Saken gjelder:

Saken gjelder i hovedsak støy, Alanya, Tyrkia.

Klager anfører at ved ankomst var et skap på kjøkkenet løst og dusjen sildret hele
tiden. Dette ble ordnet dagen etter da de tok det opp med Detur på stedet.

Hovedgrunnlaget for klagen er at det var veldig høy musikk til veldig sent på kvelden og at det
ikke ble tatt hensyn til barnefamilier som hadde behov for ro.

Detur tilbød annet rom, men da hadde de brukt 2 dager på å klage på musikken og venne
datteren til rommet og da ville de ikke bruke 2 nye dager på å venne henne til et nytt rom.
Turen har vært den verste de har hatt, de har ikke kunnet slappe av en eneste dag og ikke fått
noe igjen for det de har betalt. Klager viser til at hotellet er beskrevet som familievennlig og
krever kr.8.500,- i prisavslag.

Hun er ikke interessert i rabatt på noen ny reise med Detur.

Detur har vist til hotellbeskrivelsen hvor det fremgår at støy fra trafikk kan forekomme
og at musikk fra poolbaren kan virke forstyrrende. Detur har sjekket med sine andre
gjester i samme periode, og det er ikke rapportert noen lignende klager.

Detur har tilbudt kr.500,- i rabatt på neste reise.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
jf. pakkereiseloven § 6-1. Mangler kan gi grunnlag for prisavslag med mindre de avhjelpes
innen rimelig tid. Uvanlig høyt støynivå fra hotellets egne etablissementer kan i spesielle
tilfeller utgjøre en mangel som kan berettige til prisavslag. I dette tilfelle måtte gjestene
etter Reklamasjonsnemndas mening være forberedt på et noe høyt støynivå. Det fremgår av
hotellbeskrivelsen at «Musikk fra poolbar kan virke forstyrrende for de med rom i de nedre
etasjene».

Det fremgår også at det arrangeres kveldsunderholdning 1-2 ganger i uken.

Samlet sett kan ikke nemnda se at det med disse opplysninger foreligger en mangel i forhold
til avtale og forutsetninger.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Karianne Haugom, Ving Norge AS

Vigdis Fiske, Amisol AS