Vedtak i Transportklagenemnda - Fly

Sammendrag

Krav om standarderstatning og full refusjon av billetter
grunnet kansellering som følge av covid-19 pandemien.

Dato
24.08.2021

Saksnummer
2020-03510

Tjenesteytere
Gotogate - Marco Polo
Thai Airways

Klager har i det vesentlige anført

Klager hadde bestilt en reise hos Gotogate med Thai Airways t/r Oslo - Ho Chi Minh City
for reise 29. april 2020. 

Den 20. mars 2020 ble klager informert om at reisen var kansellert som følge av covid-19
pandemien. 

Klager krever standarderstatning 600 euro i henhold til EU-forordning 261/2004, samt full
refusjon av billetten med kr 6 046.

Tjenesteyterne har i det vesentlige anført
Gotogate har i det vesentlige anført: 

Gotogate har sendt en refusjonssøknad til flyselskapet Thai Airways og venter på at
flyselskapet skal utbetale slik at Gotogate kan refundere billetten til klager. 

Thai Airways har i det vesentlige anført: 

Thai Airways har mottatt en refusjonssøknad fra Gotogate, men har enda ikke behandlet
denne grunnet stor belastning. Saken ligger i kø for behandling, og dessverre tar alle
tilbakebetalinger lang tid.

Nemnda bemerker

Klager fikk beskjed om kanselleringen den 20. mars 2020, altså mer enn to uker før
planlagt avgang, og har dermed ikke rett til standarderstatning etter EU-forordning
261/2004 artiklene 5 og 7. 

EU-forordning 261/2004 artikkel 8 nummer 1 gir rett til refusjon av billettprisen ved
kansellering, dersom passasjeren velger dette fremfor omruting. Klager har krevd
refusjon, og det er slik nemnda forstår det ikke bestridt at klager har krav på dette.
Spørsmålet for nemnda er hvem som skal utbetale refusjonen til klager.   

Det følger av EU-forordning 261/2004 artikkel 5 nr. 1 at det ved kansellering er det det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Forordningen gir klager krav på refusjon fra det transporterende
luftfartselskapet, altså Thai Airways. Nemnda mener derfor at Thai Airways må refundere
klagers billetter.

Vedtak

Transportklagenemnda anbefaler at Thai Airways refunderer klagers billett. Klager gis
ikke medhold i sitt krav om standarderstatning.