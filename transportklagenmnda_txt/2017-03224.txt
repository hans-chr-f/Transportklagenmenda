Vedtak i Transportklagenemnda - Fly

Sammendrag

Krav om standardkompensasjon ved endret rutetid.

Dato
06.11.2018

Saksnummer
2017-03224

Tjenesteytere
Aeroflot

Klager har i det vesentlige anført

Klager hadde bestilt billetter med Aeroflots flyvning SU2535 fra Oslo lufthavn (OSL) til
Moskva (SVO) 16. desember 2014 kl. 23.40, med videreforbindelse til Bisjkek (FRU) 17.
desember kl. 09.05.

Klager mottok en e.post fra Expedia 15. desember 2014 med informasjon om at reisen
var endret, og at han måtte kontakte kundeservice snarest. Endringen medførte at klager
kom cirka tolv timer forsinket frem til sin destinasjon. 

Klager har på denne bakgrunn fremsatt krav om standardkompensasjon i henhold til EU-
forordning 261/2004 på 600 euro.

Tjenesteyterne har i det vesentlige anført
Aeroflot har tross oppfordring hverken avgitt uttalelse til klager eller nemnda.

Nemnda bemerker

Klagers rutetid ble endret for hans reise fra Oslo til Bisjkek via Mosvka, og han mottok
informasjon om dette cirka ett døgn før avreise. 

Flyselskapet har tross oppfordring ikke avgitt uttalelse til nemnda. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Nemnda legger til grunn at endringen i rutetid medførte at klager ankom sin endelige
destinasjon tolv timer forsinket. 

En ruteendring innebærer kansellering av en avtalt flyvning. Kansellering gir grunnlag
for standarderstatning etter EU-forordning 261/2004 artikkel 5 jf. artikkel 7, med mindre
flyselskapet informerer om endringen minst to uker før planlagt avgangstid. 

Aeroflot har som nevnt ikke avgitt uttalelse til nemnda. Klager viser til e-post av 15.
desember, cirka ett døgn før avreise, der ruteendringen ble opplyst. Klager fikk etter
dette ikke informasjon om ruteendringen mer enn to uker før avreise, og nemnda er
derfor av den oppfatning at klager har krav på standarderstatning.

Vedtak

Transportklagenemnda - fly anbefaler at Aeroflot utbetaler til klager en
standardkompensasjon på 600 euro.