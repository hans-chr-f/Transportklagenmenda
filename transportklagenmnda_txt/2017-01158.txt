Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.01.2018

Saksnummer
2017-01158

Tjenesteytere
SAS

Klager har i det vesentlige anført

Klager skulle reise fra Bodø til Oslo den 5. mai 2017 kl 17.30 med SK4117. Avgangen ble
kansellert og klager ble booket om til neste morgen kl 09.00.

Klager mener forsinkelsen var så lang at han har krav på standarderstatning selv om
værforhold var årsaken. Klager viser til dom C 294/10 Eglitis v Air Baltic, der denne
problemstillingen fremkommer.  

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4117 ble kansellert som følge av dårlige værforhold. Flymaskinen som skulle operere
SK4117 kunne ikke lande i Bodø og måtte returnere til Gardermoen. Det vises til fremlagt
dokumentasjon. Klager ble satt på ventelister resten av dagen, men kom dessverre ikke
med noen av disse flyene da de var fullbooket.

Det ble satt opp et ekstrafly påfølgende dag for å frakte passasjerene frem. Klager ankom
Gardermoen den 6. mai kl 10.32. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. Det er flyets kaptein
som har det fulle ansvaret for passasjerene, og som vurderer om det er forsvarlig å
lande. 

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til kanselleringen.

Ved vurderingen av om alle rimelige tiltak ble truffet for å unngå kanselleringen, må det
foretas en helhetsvurdering av situasjonen. 

Det er flyets kaptein som har det fulle ansvaret for passasjerene, og som vurderer
om det er forsvarlig å lande. Dette er utenfor selskapets kontroll. Nemnda legger på
bakgrunn av de foreliggende opplysninger til grunn at SAS har godtgjort at forsinkelsene
skyldtes været, og at det var en slik ekstraordinær omstendighet som ikke kunne vært
unngått og at alle rimelig tiltak ble truffet for å unngå forsinkelsene.

Kanselleringen gir rett til omruting. Kravet om snarest mulig omruting er etter nemndas
vurdering oppfylt ettersom klager ble satt på venteliste og fordi selskapet satte opp et
ekstrafly morgenen etter.

Kanselleringen gir etter dette ikke rett til standarderstatning, og nemda finner ikke å
kunne anbefale at klager gis medhold.

Vedtak

Transportklagenemda - fly finner ikke å kunne anbefale at klager gis medhold.