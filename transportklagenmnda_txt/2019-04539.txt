Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
25.08.2020

Saksnummer
2019-04539

Tjenesteytere
Swiss International Air Lines

Klager har i det vesentlige anført

Klager skulle reise fra Oslo til Zürich den 15. oktober 2019 kl 19.40 med ankomst kl 22.00
med LX1217. Flyet ble kansellert, og klager ble booket om med SAS påfølgende dag kl
10.45 med ankomst kl 13.00. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
LX1217 ble kansellert som følge av teknisk feil forårsaket av produsent. SWISS måtte
kansellere flere av sine fly den 15. oktober 2019 da det ble oppdaget en feil som påvirket
motoren til flytypen C-serie / A220. Som en følge av dette ble samtlige fly av denne
typen tatt ut av operasjon, og de måtte gjennomgå inspeksjon. SWISS viser til fremlagt
dokumentasjon.

SWISS viser til EU-domstolens avgjørelse i sak C-257/14, og anser denne hendelsen som
en ekstraordinær omstendighet utenfor flyselskapets kontroll. Hendelsen er dermed ikke
kompensasjonsberettiget i henhold til EU-forordning 261/2004. 

SWISS ønsker å refundere eventuelle utgifter til forpleining i ventetiden, men kan ikke
imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf EU-domstolens avgjørelse av 17.09.2015

Corina van der Lans - KLM (C-257/14) og Kommisjonens veileder av 15.06.2016 punkt 5.2.
Unntakene er blant annet fabrikasjonsfeil. 

Flyselskapet har ikke fremlagt dokumentasjon for at den tekniske svikten skyldtes
fabrikasjonsfeil. Rapporten fra NTSB (National Transport Safety Board) er ikke fremlagt.
Etter nemndas syn har ikke Swiss i tilstrekkelig grad godtgjort at den tekniske svikten
skyldes en ekstraordinær omstendighet. 

Kanselleringen gir etter dette rett til standarderstatning på 250 euro.

Vedtak

Transportklagenemnda - fly anbefaler at Swiss betaler 250 euro til klager.