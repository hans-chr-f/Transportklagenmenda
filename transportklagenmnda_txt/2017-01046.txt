Vedtak i Transportklagenemnda - Fly

Sammendrag

Krav om standarderstatning og refusjon ved kansellering. Snøvær i Oslo 24. april 2017.

Dato
31.01.2018

Saksnummer
2017-01046

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1172 fra Bergen (BGO) til Keflavik (KEF)
24. april 2017 kl. 10.15. Flyvningen ble kansellert. 

Klager kjøpte nye billetter, og har fremsatt krav om refusjon av kroner 3 479.

Tjenesteyterne har i det vesentlige anført
Norwegians flyvning DY1172 fra Bergen til Keflavik 24. april 2017 ble kansellert som følge
av værforholdene i Oslo denne dagen. Det var kraftig snøfall ved Oslo lufthavn denne
dagen, og samtlige avganger ble forsinket og mer enn femti avganger ble kansellert.
I dette tilfellet medførte værforholdene at ventetiden ble for lang, og den planlagte
besetningen måtte ha sin lovpålagte hvile. Da værforholdene påvirket samtlige avganger
var alt reservemannskap allerede kalt inn, og klagers avgang ble følgelig kansellert. 

Passasjerene ble tilbudt omruting til en senere avgang eller full refusjon av billettene.
Klager valgte sistnevnte alternativ, og har mottatt slik refusjon. Norwegian har også
imøtekommet klagers krav om refusjon av taxiutgifter til kroner 273. 

Norwegian anfører at de ovennevnte omstendigheter er av en slik ekstraordinær
karakter som fritar flyselskapene for sitt erstatningsansvar etter EU-forordning 261/2004.
Selskapet anfører også at kanselleringen ikke kunne vært unngått selv om alle rimelige
tiltak ble truffet. 

Norwegian avviser på ovennevnte bakgrunn klagers krav om standardkompensasjon.

Nemnda bemerker

DY1172 fra Bergen til Keflavik 24. april 2017 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda legger på bakgrunn av fremlagt dokumentasjon til grunn at det denne
dagen kom store snømengder i Oslo. Samtlige avganger ble forsinket, og rundt femti
avganger ble kansellert. Nemnda mener at værforholdene i dette tilfellet må anses som
ekstraordinære omstendigheter. 

Spørsmålet er videre om Norwegian har godtgjort at alle rimelige tiltak er truffet. Klager
har påpekt at flyet befant seg i Bergen kl. 07.30, og hadde opprinnelig avgang til Oslo
på dette tidspunkt. På grunn av snømengdene i Oslo, ble avgangen til Oslo forsinket
til kl. 11.25. Klager har påpekt at Norwegian i dette tilfellet kunne ha valgt å kansellere
avgangen til Oslo, og heller fløyet Bergen - Keflavik kl. 10.15. 

Flertallet, forbrukerrepresentantene og nemndsleder, mener at Norwegian i dette tilfellet
ikke i tilstrekkelig grad har godtgjort at alle rimelige tiltak er truffet. Flertallet mener at
Norwegian i større grad burde ha dokumentert og forklart hvorfor denne flyvningen
måtte kanselleres. 

Mindretallet, flyselskapets representanter, mener at de ekstraordinære omstendighetene
kunne ikke vært unngått eller overvunnet, og at alle rimelige tiltak var truffet.

Flertallet mener på denne bakgrunn at klager har krav på standarderstatning etter
forordningen. 

Nemnda mener videre at mellomlegget for utgifter til nye flybilletter skal utbetales
dersom dette ikke allerede er gjort.

Vedtak

Transportklagenemnda - fly anbefaler at Norwegian utbetaler standarderstatning på 250
euro til klager.