Vedtak i Transportklagenemnda - Fly

Sammendrag

Krav om refusjon av avbestilte billetter. Covid-19.

Dato
11.05.2021

Saksnummer
2020-02684

Tjenesteytere
Widerøe

Klager har i det vesentlige anført

Klager med reisefølge (til sammen fem personer fordelt på to bookinger) skulle fly fra
Bergen til Bodø med Widerøe sin flyvning WF614 den 15. august 2020.  Frem til 24. juli
var den norske grensen åpen for spanske statsborgere for fritidsreiser. Den 24. juli
oppdaterte FHI sine hjemmesider, og i henhold til dette hadde ikke spanske statsborgere
fri innreise til Norge. Dette ble bekreftet av den norske ambassaden i Spania.

Klager ble nødt til å avbestille billettene grunnet myndighetenes retningslinjer og
restriksjoner i forbindelse med covid-19. Klager forklarte til Widerøe at avbestillingen var
en følge av force majeure. Klager har fremsatt krav om full refusjon av billettene.

Tjenesteyterne har i det vesentlige anført
Widerøe forholder seg til svaret gitt fra WIAS i papirene fra kunden. Dersom flyvningen
ikke er kansellert eller forsinket mer enn fem timer kan ikke Widerøe refundere billettene
- med mindre klager har en billettklasse som tillater refusjon.

Nemnda bemerker

Slik nemnda ser det er det ikke uenighet om at det var klager som avbestilte bookingen
på eget initiativ, og at det ikke var skjedd noen formell kansellering fra flyselskapet sin
side. Spørsmålet for nemnda er om klager har rett på full refusjon av billettene.

Nemnda har forståelse for at klager finner det urettferdig å ikke motta refusjon for
en reise som ikke lar seg gjennomføre pga. innreiserestriksjoner. Men heller ikke
flyselskapet har ansvar eller kontroll over det som har inntruffet. I Kommisjonens
veiledning pkt. 2.2 om covid-19 fremgår at flyforordningen ikke regulerer situasjonen der
den reisende selv avlyser reisen, og at det i disse tilfellene er de alminnelige billettvilkår
og avtalelovens regler som gjelder. En ikke-refunderbar billett gir derfor ikke grunnlag for
refusjon i disse tilfellene uansett om passasjeren har god grunn til å avlyse reisen.

Klagers billetter var ifølge Widerøe ikke-refunderbare. Klager har med dette ikke rett på
refusjon i henhold til billettreglene. 

Nemnda mener videre at klager heller ikke har rett på refusjon etter avtalerettslige
regler. Klager har påberopt seg force-majeure. Til dette bemerker nemnda at Widerøes
flyvning fikk som normalt slik at Widerøe oppfylte sin del av transportavtalen. 

Klager oppfordres til å kontakte sin reiseforsikring for en vurdering av om refusjon av
billettutgiftene er dekket av denne.

Nemnda anbefaler at Widerøe utbetaler refunderbare skatter og avgifter dersom dette
ikke allerede er gjort, men at klager for øvrig ikke gis medhold.

Vedtak

Transportklagenemnda anbefaler at Widerøe utbetaler refunderbare skatter og avgifter
dersom dette ikke allerede er gjort. Utover dette kan ikke nemnda anbefale at klager gis
medhold.