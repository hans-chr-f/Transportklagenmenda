Vedtak i Transportklagenemnda - Fly

Sammendrag

Krav om standarderstatning og refusjon av ekstra utgifter
som følge av forsinkelse ved utreise og kansellering av retur.

Dato
22.02.2023

Saksnummer
2022-01959

Tjenesteytere
SAS

Klager har i det vesentlige anført

To personer skulle reise den 25. juni 2022 fra Bergen via København til Alanya. Avgang kl.
13:35, med ankomst kl. 19:40.

Avgang med SK2875 fra Bergen ble forsinket med ca. 90 minutter, grunnet sen ankomst
fra annen destinasjon. En SAS ansatt ved gate oppfordret klager til å reise til København,
til tross for at de åpenbart ikke ville kunne rekke sin videre forbindelse. Den ansatte
informerte om at de ville bli booket om til første ledige fly, uavhengig av flyselskap,
ettersom reisen da var påbegynt. Det ble presisert at SAS ville akseptere bytte til annet
flyselskap når reisen var igangsatt. Klager ankom Kastrup, løp til gaten, som da var
stengt. Ved SAS kundesenter var det flere hundre mennesker i kø, og antatt ventetid var
fem timer. 

Klager ringte SAS for å få hjelp. Klager ønsket å reise med Pegasus fra Kastrup kl. 21:10,
men ble da orientert om at SAS ikke hadde rettigheter til å kunne booke dette, og at
informasjonen som ble gitt av en SAS ansatt på Flesland var feil. Ingen løsning ble gitt
per telefon, men SAS sendte klager forslag til en alternativ reiserute. Denne innebar
avgang fra København til Stockholm den 27. juni, og videre til Antalya den 28. juni.
Klager ønsket ikke å måtte betale for hotellopphold, for så å måtte søke om refusjon i
etterkant. For klager innebar det en usikkerhet, i tillegg til at de ville miste 3 feriedager.
For å minimalisere konsekvensene grunnet feil fra SAS sin side, valgte klager derfor å selv
booke ny reise med Pegasus.

Klager reiste med PC5858 den 25. juni fra København til Antalya.
Klager meldte to av tre kofferter savnet ved bagasjeutlevering på Kastrup. Disse ble
funnet og levert klager 27. juni. Klager gjorde ingen innkjøp i påvente av at koffertene
skulle komme. Klager fikk merkostnader til ekstra transport fra Antalya til Alanya.

Klager skulle reise den 12. juli 2022 med SAS fra Alanya via Stockholm til Bergen. 

Klager mottok melding den 11. juli om at SK2844 fra Alanya til Stockholm den 12. juli var
kansellert. Det ble ikke foreslått alternativ rute. Klager ringte SAS, og fikk beskjed om at
det ikke fantes ledige flybilletter før etter 17. juli. Klager ventet noen timer i tilfelle SAS
allikevel hadde funnet en bedre alternativ reiserute. Klager antok dermed at SAS ikke
kunne hjelpe, og valgte da å søke refusjon av billettene. Klager bestilte selv billetter med
Norwegian fra Antalya den 16. juli.

Klager mottok melding fra SAS den 12. juli kl. 04.05 med tilbud om alternativ retur den
14. juli. Denne meldingen svarte klager ikke på, da han allerede hadde kansellert returen,
ettersom SAS hadde informert om at de ikke kunne tilby ny reiserute.

Klager krever følgende dekket av SAS:

Flybillett med Pegasus, 7707 kroner
Flybilletter med Norwegian, 11.342 kroner.
Ekstra transportkostnader i Tyrkia ved både ankomst og avgang, 660 kroner.
Udokumenterte merkostnader på ca. 4000 kroner for forlenget privat opphold i Tyrkia
Standarderstatning på 600 euro per person hver vei. 
I tillegg mener klager SAS bør betale 2000 kroner i en minnelig kompensasjon for dårlig
service, tapt ferietid, stress, og usikkerhet. 

Klager har mottatt melding om at SAS vil utstede voucher som er gyldig i 1 år, og har  en
verdi av 400 euro per person. SAS har ikke tatt stilling til de faktiske krav fra klager.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har ikke
avgitt uttalelse til nemnda.

Nemnda vil først vurdere klagers utreise:

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). 

Basert på klagers forklaring og dokumentasjon legger nemnda til grunn at klagers
flyvning med SAS (SK2875) fra Bergen til København den 25. juni 2022 ble forsinket,
med den følge at klager med reisefølge mistet sin videreforbindelse fra København til
Alanya (SK2821). Med ombooking bekostet på egenhånd med Pegasus Airlines, pluss
transport mellom Antalya (AYT lufthavn) og Alanya (GZP lufthavn), kom klager frem
til sin planlagte endelig destinasjon (GZP) med en forsinkelse som oversteg tre timer.
SAS har ikke fremmet tilsvar i saken, og har etter nemndas oppfatning ikke godtgjort
at forsinkelsen skyldtes ekstraordinær omstendigheter som ikke kunne vært unngått
selv om alle rimelige tiltak var truffet. Basert på avstanden mellom Bergen og Alanya
målt etter metoden for storsirkelrute, har klager med reisefølge rett på 400 EUR i
standarderstatning hver (totalt 800 EUR), jf. EU-forordning 261/2004 artikkel 7 punkt 1
bokstav b). Klager kan velge å få refusjonen i form av elektronisk bankoverføring, og er
ikke pliktig til å godkjenne kompensasjon i form av voucher, jf. artikkel 7 punkt 3. 

Forsinkelsen på flyvningen fra Bergen til København medførte at klager mistet sin
gjennomgående videreforbindelse til Alanya, og klager har rett på valget mellom refusjon
og omruting i henhold til EU-forordning 261/2004 artikkel 8. Slik nemnda oppfatter
saken, ønsket klager omruting. SAS sin assistanse på dette punktet var imidlertid ikke
tilfredsstillende, og de reisende ordnet alternativ transport på egenhånd.

Det følger av fast nemndspraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager har oppgitt at SAS sitt omrutingstilbud bestod i å vente i
København, fly videre til Stockholm for å overnatte, og deretter fly til Tyrkia den 28. juni.
Nemnda mener at SAS sitt omrutingstilbud ikke var tilstrekkelig, da klager fant flybilletter
med Pegasus Airlines som gikk samme kveld. Nemnda minner om at retten til omruting
inkluderer omruting med andre selskaper. Nemnda anbefaler at SAS refunderer klagers
merkostnad til omruting 7707 NOK (flybilletter fra København til Antalya (AYT)) og ekstra
transport frem til endelig destinasjon (GZP lufthavn Alanya) (cirka 330 NOK)). Klager
skal imidlertid ikke reise gratis. Dersom SAS eventuelt har refundert noe for opprinnelig
ubenyttet billett frem til Tyrkia, kan det gjøres fratrekk for dette. 

Klager har videre oppgitt at to av tre kofferter ble meldt savnet til SAS i København. Disse
kom ikke frem før den 27. juni kl. 12:00. Et flyselskap er ansvarlig for tap som følge av
forsinkelse, inkludert kansellering, etter luftfartsloven § 10-20 / Montrealkonvensjonen
artikkel 19, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem. Med tap
regnes så vel økonomisk som ikke-økonomisk tap, jf. EU-domstolens dom av 6. mai 2010,
Walz-Clickair (C-63/09). Tapet må være en direkte eller indirekte følge av forsinkelsen, og
det må være påregnelig.

Utlegg til for eksempel klær og toalettartikler som skyldes et nødvendig behov kan
klager kreve erstattet, men klager har et ansvar for å begrense utgiftene. Nemnda kan
ikke se at klager har fremmet noe konkret krav eller dokumentasjon på økonomisk tap
knyttet til de forsinkede koffertene. Klager har blitt oppfordret til å laste opp eventuelle
kvitteringer på utgifter som kreves refundert. Nemnda mener SAS plikter å erstatte
eventuelle rimelige utlegg til klær og toalettartikler i ventetiden dersom klager sender inn
kvitteringer til SAS. 

Klager har krevd at SAS også kompenserer for tapt ferietid, merarbeid, stress, usikkerhet,
forsinket bagasje og dårlig kundeoppfølging. Klagers forslag til minnelig kompensasjon
er 2000 NOK per person. Nemndas flertall - lederen og bransjerepresentantene -
mener dette må anses dekket gjennom standarderstatningen på 400 EUR per person,
som er ment til å dekke både ikke-økonomisk (ulempe) og økonomisk tap grunnet
uregelmessigheten. 

Mindretallet – forbrukerrepresentantene – forstår klagerne slik at det fremsatte
ulempeerstatningskravet er bredt fremsatt og gjelder alle ulemper klagerne opplevde,
både som følge av at de selv kom forsinket fram og at bagasjen ble forsinket.
Mindretallet er ikke enig i at ulempene som følge av at bagasjen kom forsinket fram
anses dekket av standardkompensasjonen. Standardkompensasjonen er ment å
dekke følgene av at de som passasjerer kom forsinket fram til reisemålet. Det rettslige
grunnlaget for erstatning som følge av forsinket bagasje er som nevnt luftfartsloven §
10-20. Med tap etter denne bestemmelsen regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair (C-63/09). Dette er etter
mindretallets syn en selvstendig hjemmel for ulempeerstatning. I denne saken ble
to av tre kofferter forsinket og levert til klagerne etter to dager. Klagerne foretok ikke
dekningskjøp i perioden koffertene var på avveie. Mindretallet er av den oppfatning at
klagerne bør kompenseres med ytterligere kr 1 000 som følge av ulempene de ble påført
ved at koffertene var på avveie i 2 dager.

Nemnda konkluderte deretter i tråd med flertallets oppfatning, slik at klager ikke får
noen kompensasjon for ulempene ved forsinkelsen utover standarderstatningen. 

Nemnda vil så vurdere klagers returreise:

Nemnda legger til grunn at klagers returreise den 12. juli 2022 ble kansellert av SAS.
Klager fikk beskjed om at SK2844 fra Alanya til Stockholm var kansellert.

SAS har ikke fremmet tilsvar og derav ikke godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Nemnda finner det sannsynlig at det var pilotstreiken som var årsaken.
Nemnda har i tidligere praksis kommet frem til at slik streik ikke skyldes ekstraordinære
omstendigheter, og gir ikke fritak for å utbetale standarderstatning. Nemnda anbefaler
at SAS utbetaler 400 EUR per person (totalt 800) i standarderstatning for kanselleringen
av returreisen. 

Klager har oppgitt at SAS gav beskjed om at det ikke var mulig å få ny flyreise hjem før
etter søndag den 17. juli 2022.  SAS ville ikke ombooke klager til Norwegian, til tross for at
dette var ledig på det aktuelle tidspunktet. Klager valgte med dette å kansellere reisen og
kjøpe nye billetter med Norwegian.

Ved flykansellering har passasjeren rett på full refusjon eller omruting, jf. EU-forordning
261/2004 artikkel 8. I likhet med utreisen har nemnda kommet frem til at SAS sin
assistanse i forbindelse med omruting til klager ikke var tilstrekkelig. Klager sitt forslag
ble først avvist, og klager har oppgitt at de fikk beskjed om at det ikke ville bli noe ledig
før etter den 17. juli. Dette medførte at klager kansellerte billetten og omrutet seg selv
på egenhånd. Nemnda anbefaler at SAS dekker klagers omrutingsutgifter med nye
flybilletter (i henhold til fremlagt kvittering pålydende totalt 11696 NOK- delvis betalt
med CashPoints) + transport mellom Alanya og Antalya (330 NOK).  SAS kan eventuelt
gjøre fradrag for allerede refundert sum på opprinnelig returreise dersom dette har blitt
utført. 

Klager har anført at de som en følge av kanselleringen av returen fikk fire dager forlenget
ferie i Tyrkia. De bodde hos klagers foreldre i eid leilighet, men fikk minst 4000 NOK i
ekstrakostnader. Klager har ikke  dokumentert at han har hatt ekstra utgifter knyttet til
den forlengede ferien, og det er da ikke noe økonomisk tap å erstatte. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 400 EUR per person (totalt 800
EUR) for forsinkelsen på utreisen, i tillegg til alternative transportkostnader frem til
endelig bestemmelsessted pålydende 7707 NOK + 330 NOK. Rimelige kostnader til klær/
toalettartikler kan kreves dekket av SAS mot fremleggelse av kvitteringer.  For returreisen
anbefales det at SAS utbetaler 400 EUR per person (totalt 800 EUR) for kanselleringen,
samt 11696 NOK + 330 NOK for alternative transportkostnader hjem.