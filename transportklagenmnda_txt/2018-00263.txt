Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.12.2018

Saksnummer
2018-00263

Tjenesteytere
SAS

Klager har i det vesentlige anført

Klager skulle reise fra Tromsø til Bodø den 15. januar 2018 kl 09.30 med SK4571. Kvelden
før avreise ble klager informert om at flyet var kansellert. Han stiller seg undrende til
hvorfor SAS ikke klarte å sette inn et erstatningsfly da flyet ble kansellert så lang tid i
forveien. 

Årsaken som ble oppgitt var både teknisk og vær.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4571 ble kansellert som følge av dårlig vær ved Trondheim lufthavn dagen i forveien,
sterk vind. Flymaskinen som skulle operere klagers flyvning måtte omdirigeres tilbake
til Oslo da det var umulig å lande i Trondheim. Det var ikke mulig å operere ruten
Tromsø - Bodø den 15. januar da flymaskinen befant seg i Oslo. SAS viser til fremlagt
dokumentasjon.

Å sette inn en reservemaskin er både tid- og ressurskrevende. Klager ble booket om til
neste avgang med SK4577, og dette ble ansett som en bedre løsning.

Kanselleringen er ikke kompensasjonsberettiget da årsaken var ekstraordinære
omstendigheter utenfor SAS kontroll.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

SK4571 ble kansellert kvelden før avreise. Årsaken som ble oppgitt var både teknisk og
vær.  I SAS' fremlagte dokumentasjon står også begge deler (TECH og WEAT) oppgitt som
årsak til kanselleringen. METAR er ikke fremlagt.

Teknisk feil er ikke en ekstraordinær omstendighet i forordningens forstand. Teknisk feil
fritar således ikke fra plikten til å betale erstatning.

Etter en samlet vurdering av det som har fremkommet i saken kan nemnda ikke legge til
grunn at SAS har godtgjort at kanselleringen skyldtes vanskelige værforhold.

Nemnda anbefaler etter dette at klager gis medhold.

Vedtak

Transportklagenemnda - fly anbefaler at klager gis medhold.