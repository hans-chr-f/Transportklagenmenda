Vedtak i Pakkereisenemnda

Sammendrag

Klagen gjelder standard på rundreise i Tyrkia.

Dato
06.02.2013

Saksnummer
96/12

Tjenesteyter
Oska AS

Sakens dokumenter ble lagt frem.

Klager: X

Turarrangør: Oska AS

Antall reisende: 2

Reisens pris: kr 5.000,-

Saken gjelder:

Klagen gjelder standard på rundreise i Tyrkia.

Klager er bosatt i Sverige og bestilte reise på grunnlag av annonsebilag i et svensk tidsskrift for
pensjonister. Annonsør var en svensk Internettadresse -

HREF="HTTP://WWW.OSKA-TRAVEL.SE/"&gt;www.oska-travel.se. Utreise var fra Stockholm.

Oska Travel opplyste at de hadde kontor i Norge og hadde stilt reisegaranti gjennom
medlemskap i det norske reisegarantifondet RGF.

I henhold til pkt.1 Avtale mellom Forbrukerrådet, Norsk ReiselivsForum og øvrige medlemmer
av Reisegarantifondet om opprettelse av klagenemnd for pakkereiser skal nemnda behandle
tvister som springer ut av kontraktsforhold mellom forbruker og aktør som er medlem av
reisegarantifondet. Selv om reisen i dette tilfelle er bestilt i Sverige og med avreise fra Sverige,
finner nemnda med henvisning til nevnte pkt.1 i avtalen at den har kompetanse til å behandle
saken.

Klager anfører at reisen ikke var i samsvar med det som er lovet i markedsføringen:

På utreisen hadde flyselskapet ikke nok mat til alle slik at de ikke fikk noe å spise.

De ble «anbefalt» å kjøpe VIP-pakke til SEK 1900,-. Det måtte de gjøre da det ikke var andre
muligheter for å kjøpe lunsj.

I Pamukhale fikk de rom i en sidebygning opp 5 trapper uten heis. Hotellet tilsvarte ikke 4*.

Klager og mange andre ble forkjølet på grunn av air condition i bussen.

I Maritim ble de fraktet med golfbiler til et anneks og fikk rom i 2.etg uten heis.

Dette var ikke som i et 5* hotell. Utflukten til Alanya ble ikke noe av. Det ble endret til «Tyrkisk
aften». Klager og mange flere fikk magesyke antagelig på grunn av maten. Hun var derfor syk
de to siste dagene.

Klager fikk ikke utnyttet VIP-pakken og krever SEK 1.900 refundert.

Nemnda bemerker:

Klager har sendt skriftlig klage til Oska Travel, men har ikke mottatt svar.

Hun har både sendt brev og tre ganger sendt e-post. Hennes klage er derfor av Forbruker
Europa oversendt Reklamasjonsnemnda. Etter de regler som gjelder for saksbehandlingen
kan nemnda, dersom en part unnlater å komme med uttalelse, treffe vedtak på grunnlag av
opplysninger som er fremkommet tidligere.

Når Oska Travel gjør seg utilgjengelig for klager slik som nevnt, legger Reklamasjonsnemnda
derfor klagers fremstilling til grunn slik de er referert ovenfor. Det skal tilføyes at klagers
fremstilling i hovedsak samsvarer med andre saker nemnda har hatt til behandling
vedrørende Oska Travels rundreiser i Tyrkia.

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for forholdsmessig prisavslag med mindre de
avhjelpes innen rimelig tid etter at turarrangør har blitt informert om mangelen.

Oska Travel markedsfører reisen som «Ren lyx ok kultur. Njutning før alla sinnen.

8 dagars lyxkombinationsresa till den turkiska rivieran i 4- ok 5-stjerniga hotell» og «5-stjernig
trygghetsgaranti».

Når disse «opplysninger» og løfter holdes opp mot klagers beskrivelse av hotell og reisen
for øvrig, fremstår det for Reklamasjonsnemnda klart at det foreligger mangler ved avtalen i
pakkereiselovens forstand. Klagers krav om refundering av SEK 1.900,- finner nemnda å være
et passende prisavslag/kompensasjon.

Vedtak:

Reklamasjonsnemnda for pakkereiser anbefaler at klager gis en kompensasjon på kr.1.900,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Hanne Åsell, Star Tour AS