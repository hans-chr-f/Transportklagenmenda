Vedtak i Pakkereisenemnda

Sammendrag

Saken gjelder klage på standard/størrelse på hotellrom, Side, Tyrkia.

Dato
26.09.2012

Saksnummer
305/11

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: 6.522,-

Saken gjelder:

Saken gjelder klage på standard/størrelse på hotellrom, Side, Tyrkia.

Klager anfører at det dobbeltrommet de fikk var altfor lite til at de kunne bo 2 voksne
og 2 barn (3 år og 1 år). De hadde bestilt et dobbeltrom for 2-3 personer, men det var
ikke tilstrekkelig plass til både en vanlig ekstraseng og en babyseng. Som ekstraseng
til 3-åringen måtte de bruke reisesengen til babyen og for babyen en reiseseng de
lånte fra hotellet. Med koffertene stående ved sengeenden for å ha adkomst til bad og
ballkong hadde de bare 40 cm å bevege seg på. Det manglet også minibar som det etter
beskrivelsen skulle være.

Etter møte med Star Tours representant fikk de bare tilbud om et dyrt hotell 7 km utenfor
Side. I stedet valgte de å flytte inn på hotellrommet klagers mor hadde på et annet hotell.

Star Tour anfører at det fremgår av nettsiden at hotellet er klassifisert som SS og at
det er enkle dobbeltrom for 2-3 personer. Det er fullt mulig å ligge 2 personer i den
ordinære dobbeltsenga og en person i ekstraseng, samt en «infant» på et slikt rom,
men da må man belage seg på at det blir trangt. Det var et slikt rom klager bestilte og
fikk. Minibar manglet ved ankomst, men ble plassert der senere.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf. §
6-1 i pakkereiseloven. Mangler kan gi grunnlag for prisavslag med mindre de avhjelpes innen
rimelig tid.

I dette tilfelle bestilte klager et dobbeltrom med ekstraseng for barn og baserte seg på å ha
den minste på 1 år i babyseng. Det fremgikk klart av hotellbeskrivelsen at det var tale om
enkle rom for 2-3 personer. Klager måtte da etter nemndas oppfatning være forberedt på at
det ville kunne bli meget trangt med både ekstraseng og en babyseng. Etter nemndas syn har
klager fått det som ble bestilt, og ønsker man i et slikt tilfelle å bytte rom eller oppgradere, må
man selv betale eventuell prisdifferanse.

Når det gjelder den manglende minibar, forstår nemnda det slik at den antagelig ble plassert
på rommet etter at klager flyttet ut, som så vidt forstås var allerede dag 2.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Anne Edvardsen, Ving Norge AS

Vigdis Fiske Amisol AS.