Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
21.11.2016

Saksnummer
2016-00351

Tjenesteytere
Ruter

Klager har i det vesentlige anført

22. august tok klager buss 34 fra Jakob Kirke til Sagene. Om bord i busen var det kontroll
og klager ble ilagt gebyr for manglende billett. 

Kontrolløren påstod at klager kom på en holdeplass før Jakob Kirke, noe klager stiller seg
uforstående til og fremlegger dokumentasjon på at han var til fysikalsk behandling ved
Anker fysikalske institutt i Hausmanns gt. 8 denne dagen, og at Jakob Kirke dermed var
nærmeste holdeplass for linje 34. 

At ruter henviser til kjøpstidspunkt for billett og kjørelogg for bussen, mener klager er tull
og ber om at saken blir sett på på en ordentlig måte og at boten han uriktig ble ilagt blir
slettet. 

Tjenesteyterne har i det vesentlige anført
Klager ble stoppet i kontroll 22. august 2016 på busslinje 34. Han kunne ikke fremvise
gyldig billett ved denne kontrollen. Han skriver at han gikk på bussen ved Jakobs kirke.

Bussen var ifølge Ruters sanntidssystem (SIS) ved Jakobs kirke kl 11.48.10. Billetten til
klager ble kjøpt kl. 11.49.07

Ved bruk av mobilbillett, så må billetten være bekreftet før man går om bord på buss
eller trikk, samt før man passerer kontrollsonen på T-banen.

I denne saken mener Ruter at billetten er kjøpt for sent, og ser derfor ingen grunn til å
frafalle kravet om gebyr i dette tilfellet.

Nemnda bemerker

Klager ble påtruffet ved billettkontroll den 22.august 2016 på buss 34 kort tid etter Jacobs
kirke uten gyldig billett og ble ilagt gebyr.  

Det fremgår av Ruters transportvedtekt punkt 5 at den reisende plikter å ha gyldig
billett før ombordstigning eller før man passerer kontrollsoner. Av samme bestemmelse
fremgår at passasjerer som ved kontroll ikke kan fremvise gyldig billett, vil bli ilagt et
gebyr. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda legger til grunn at klager gikk på bussen ved Jacobs kirke og at kontrollen ble
foretatt kort tid etter. Ruters sanntidssystem viste at bussen var ved Jacobs kirke kl.
11.48.10. Klagers mobilbillett er registrert kjøpt kl. 11.49.07, dvs. etter påstigning på
bussen. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale å ta klagen til
følge. 

Vedtaket er enstemmig.