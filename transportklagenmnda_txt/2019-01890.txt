Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
14.02.2020

Saksnummer
2019-01890

Tjenesteytere
Widerøe

Klager har i det vesentlige anført

Den 28. mars 2019 skulle klager reise med WF163 fra Bergen til Sogndal. Flyet skulle gå
videre til Oslo etter dette. Planlagt avgang fra Bergen var kl. 20.20, og planlagt ankomst
i Sogndal var kl. 20.55. Flyvningen ble imidlertid kansellert for strekningen Bergen-
Sogndal, og klager ble dermed omrutet til SK252 fra Bergen til Oslo og WF135 fra Oslo til
Sogndal dagen etter. Klager ankom Sognal kl. 13.06, mer enn 16 timer forsinket.

Klager anfører at det er vanskelig å forstå at flyet fra Bergen ble kansellert på grunn
av værforhold når flyet gjennomførte deler av den oppsatte ruten. Widerøe har
informert om at værforhold kan medføre logistikkproblemer innad i flyselskapet med
besetning o.l., og klager kan ikke se at interne problemer kan anses som ekstraordinære
omstendigheter. Klager anfører at slike problemer vil være innenfor Widerøes kontroll.

Klager krever standarderstatning på 250 euro i henhold til EU-forordning 261/2004 som
følge av kanselleringen.

Tjenesteyterne har i det vesentlige anført
Widerøe kansellerte WF163 på grunn av for mye vind. Passasjeren fikk dekket
hotellovernatting og ble omrutet til ny flyvning neste morgen ettersom det ikke var flere
flyvninger den aktuelle kvelden.

Det vises til fremlagt dokumentasjon.

På bakgrunn av dette kan ikke klagers krav imøtekommes i det aktuelle tilfellet.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Widerøe har anført at WF163 ble kansellert på grunn av værforhold. Flyselskapet har
fremlagt kopi av METAR-rapport som viser at det var sterk vind på Sandane lufthavn,
i tillegg til kopi av operativ logg. Den operative loggen viser at WF155 ikke kunne fly til
Sandane, og at WF163 kun gikk fra Sogndal til Oslo. Nemnda kan imidlertid ikke se at
Widerøe har dokumentert årsaken til at flyet ikke kunne gå fra Bergen og dermed heller
ikke årsakssammenhengen mellom værforholdene og kanselleringen.

Nemnda mener på bakgrunn av dette at Widerøe ikke har godtgjort at WF163 fra Bergen
til Sogndal ble kansellert som følge av ekstraordinære omstendigheter i forordningens
forstand.

Vedtak

Transportklagenemnda - fly anbefaler at Widerøe utbetaler erstatning på 250 euro til
klager.