Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.06.2020

Saksnummer
2019-03227

Tjenesteytere
TAP Air Portugal

Klager har i det vesentlige anført

Klager skulle reise med fly fra Oslo til Porto via Lisboa den 17. april 2019 med TAP Air
Portugal. Flight TP763 med planlagt avgangstid fra Oslo kl. 19.15 ble forsinket. Som en
følge av dette mistet klager sin videreforbindelse med TP1928 fra Lisboa til Porto. Klager
ble ombooket til å fly tidlig neste morgen med TP1926. Klager ankom med dette sin
endelige destinasjon med en forsinkelse på ca. syv og en halv time.

Det er fremsatt krav om standarderstatning i henhold til EU-forordning 261/2004.

Tjenesteyterne har i det vesentlige anført
TP763 ble forsinket grunnet Air Traffic Control restriksjoner. Det vises til vedlagt NOTAM. 

Klager har ikke rett på standarderstatning i tilfelle av ekstraordinære omstendigheter,
noe som var tilfellet i denne saken.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Air Traffic Control-restriksjoner er ikke noe flyselskapet kan overprøve eller styre.
Flyselskapet har i dette tilfellet fremlagt en NOTAM, uten ytterligere forklaring. Nemnda
peker på at bevisbyrden for at forsinkelsen skyldtes ekstraordinære omstendigheter
som ikke kunne vært unngått selv om alle rimelige tiltak var truffet, påhviler selskapet.

Bevisbyrden omfatter både de ekstraordinære omstendigheters innhold, og etter
omstendighetene også hvilke alternative tiltak som kunne vært aktuelle. En ren NOTAM-
utskrift er ikke uten videre selvforklarende. Nemnda har likevel kommet til at selskapet
her tilstrekkelig har sannsynliggjort at TP763 ble forsinket grunnet Air Traffic Control
restriksjoner utenfor selskapets kontroll.

Nemnda kan ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.