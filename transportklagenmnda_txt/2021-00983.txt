Vedtak i Transportklagenemnda
- Kollektivreiser

Sammendrag

Krav om frafall av gebyr - forfalsket billett

Dato
11.11.2021

Saksnummer
2021-00983

Tjenesteytere
AtB AS

Klager har i det vesentlige anført

Klager ble ilagt gebyr 14. april 2021. Klager anfører at AtB bekrefter at han hadde en
gyldig billett på tidspunktet han var på reise og at han viste denne billetten under
billettkontrollen, men at han allikevel ble ilagt gebyr for forfalskning av billett. 

Det fremgår blant annet følgende av klagen som klager sendte til AtB: Klager forsøkte
å åpne appen sin under billettkontrollen, men fant ut at dette ikke var mulig å gjøre
uten internett. Klager forklarer at han kun bruker internett hjemme, men aldri utendørs
siden han ikke trenger det og det er dyrt. Dette er grunnen til at klager tok skjermbilde
av billetten sin. Klager forklarer at kontrolløren ikke kunne finne billetten på hans
telefonnummer og mener det er noe galt med systemet. Klager spurte kontrolløren om
han kunne bli med han 50 meter slik at han kunne få Wi-Fi, men dette ikke var mulig. 

Klager anfører at hans handlinger ikke faller inn under bestemmelsen om forfalskede
billetter. Klager har ikke delt billetten sin med tredjeparter, han har ikke forsøkt å bruke
en falsk billett og få den til å se ut som en ekte. Klager reiste med en gyldig billett og
mener at AtB sier seg enig i dette. Klager legger til at billetten hans ikke ble blokkert etter
hendelsen, slik det fremgår av AtB sine bestemmelser, hvilket støtter opp under at klager
ikke brøt reglene. 

Klager anfører at han gjorde alt han kunne under billettkontrollen for å bevise at
billetten var hans. Klager anfører at han senere fikk til å laste inn billetten, men at
billettkontrollørene nektet å akseptere den. Klager opplevde å bli behandlet dårlig og
diskriminert av kontrollørene. 

Etter at klager har mottatt AtB sitt tilsvar i saken legger han til at da han kjøpte billetten
gjorde han sitt beste for å få billetten over på et t:kort, men at AtB nektet han å gjøre
dette. Klager mener at han ikke kan bli anklaget for å forfalske dokumentene før
ytterligere dokumentasjon er fremskaffet. Klager mener at basert på AtB sine utsagn
i saken så innrømmer de at dokumentene klager viste under kontrollen var gyldige og
tilhørte han, dette ble også påvist etter kontrollen under en tilleggsrevisjon utført av
AtB. Selskapets manglende evne til å bevise at dokumentene som klager fremla under
kontrollen er ekte, kan ikke brukes som bevis på at klager har forfalsket dokumentene. 

Klager viser til innsendt dokumentasjon i saken. 

Klager krever frafall av gebyret, samt at AtB stopper med diskriminering basert på
statsborgerskap og språket man snakker.

Tjenesteyterne har i det vesentlige anført
Klager ble ilagt gebyr 14. april 2021 på grunn av forfalskning av billett. Det er den
reisendes ansvar å kunne fremvise gyldig billett under billettkontrollen. Klager har
innrømmet at han ikke kunne fremvise gyldig billett under billettkontrollen, fordi han
ikke vil bruke internett på telefonen når han ikke er hjemme. AtB tilbyr forskjellige
typer billetter hvor en ikke trenger å bruke internett, som t:kort og SMS-billetter. Når en
passasjer har valgt å bruke Mobillett er det passasjerens ansvar å vite vilkårene for bruk
av Mobillett. Dette betyr at han ville blitt ilagt gebyr, selv om han ikke hadde vist bilde av
billetten. 

Grunnen til at AtB ilegger et høyere gebyr for forfalskning og at hovedregelen er at slike
tilfeller anmeldes til politiet, er fordi dette er ansett som et grovere brudd på reglene
enn å reise uten gyldig billett. Hvis AtB skulle akseptert bilder av gyldige billett som en
gyldig billett, kunne flere personer reist med den samme billetten samtidig. Det er ikke
relevant at bilde var av hans billett, jfr. KOLLKN-2021-758 og KOLLKN-2021-507. Det
avgjørende er om passasjeren kan fremvise en gyldig billett under billettkontrollen, ikke
om passasjeren har en gyldig billett på det tidspunktet.

I AtB sitt svar til klager fremgår det at AtB forstår at klager ikke hadde noen intensjon om
å forfalske billetten. Selv om hovedregelen er at AtB rapporterer slike saker til politiet, vil
AtB i dette tilfellet ikke rapportere denne saken til politiet. 

AtB opprettholder sitt tidligere standpunkt i saken.

Nemnda bemerker

Klager ble ilagt gebyr 14. april 2021 på grunn av forfalskning av billett. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig. 

Det fremgår av transportvilkårene pkt. 7 at billett som er forfalsket eller blir misbrukt,
eller som den reisende prøver å misbruke, vil bli sperret og kan bli inndratt av personalet
og at misbruk eller forfalsking av billett medfører tilleggsavgift på kr 2. 000. Videre
fremgår det at det å reise med falsk eller å forfalske en billett er straffbart og at forholdet
som hovedregel vil bli anmeldt til politiet. 

Det følger av transportvedtektene at det er den reisendes ansvar å kunne fremvise gyldig
billett ved reise, herunder ansvar for at mobilen har nettilgang ved bruk av elektronisk
billett. Dersom billetten ikke kan vises fram, anses vedkommende å reise uten billett.

AtB legger til grunn at klager ikke hadde intensjon om å forfalske billetten. Etter
nemndas syn bør da gebyret reduseres til gebyr for å ha reist uten gyldig billett.

Vedtak

Transportklagenemnda finner å kunne anbefale at klager gis medhold slik at gebyret
reduseres til alminnelig gebyr for å reise uten gyldig billett.