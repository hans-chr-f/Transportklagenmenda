Vedtak i Transportklagenemnda - Fly

Sammendrag

Krav om dekning av innkjøp grunnet forsinket bagasje.

Dato
23.02.2023

Saksnummer
2022-02144

Tjenesteytere
KLM

Klager har i det vesentlige anført

Klager reiste med KLM fra Brussel til Sandefjord via Amsterdam den 22. juni 2022
(KL1724 og KL1217).  Han hadde vært på et 14-dagersopphold i Belgia i forbindelse med
jobb. Klager hadde sjekket inn bagasje. Denne ble forsinket.

Kvelden den 22. juni 2022 skulle klager på et jobbmøte. Han måtte kjøpe inn klær til
møtet. Dagen etter skulle han på et midtsommerfeirings-arrangement med annen
kleskode enn dagen før. Han ventet i det lengste for å se om bagasjen ville komme, men
da det var mindre enn 1 time igjen til arrangementet handlet han nye klær.  Klagers
bagasje kom på døren kl. 21:40 den 23. juni 2022. 

Klager har poengtert at han ikke har mye klær, slik at han ved reiser opp mot 14 dager
har det mest brukbare med seg i bagasjen. Det er fremsatt krav om dekning av 7539
NOK for innkjøpene grunnet den forsinkede bagasjen. Vedlagte kvitteringer er Eurosko
(1201 NOK), Boys of Europe (2101 NOK), Intersport (249 NOK), Normal (541 NOK) og
MATCH (3447,30 NOK).

Tjenesteyterne har i det vesentlige anført
KLM har ikke levert tilsvar til Transportklagenemnda.

Til klager direkte har KLM avslått med anførsel om at reklamasjon måtte skjedd senest
21 dager etter mottatt bagasje. Dette i henhold til Montrealkonvensjonen.

Nemnda bemerker

KLM har ikke avgitt uttalelse til nemnda. Nemnda treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd. 

Klager har fremsatt krav om refusjon av innkjøp grunnet forsinket bagasje, totalt 7539
NOK. Nemnda er av den oppfatning at klager har overholdt klagefristen i henhold til
luftfartsloven § 10-26 andre ledd. Det vises til fremlagt dokumentasjon fra klager. 

I henhold til luftfartsloven § 10-20/Montrealkonvensjonen art 19 er fraktfører ansvarlig
for tap som følge av forsinket bagasje, med mindre flyselskapet kan godtgjøre at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem. KLM har ikke redegjort noe for årsaken til den
forsinkede bagasjen eller hva som ble gjort for å unngå tapet. Nemnda mener derfor at
flyselskapet i utgangspunktet kan bli ansvarlig for klagers tap. Klager kan imidlertid kun
kreve erstattet utgifter som er rimelige og nødvendige. Klager har i et slikt tilfelle også en
tapsbegrensningsplikt.

Vedrørende kostnadene til toalettsaker (kvittering fra Normal pålydende 541 NOK,
innkjøpsdato 22. juni) er dette noe nemnda mener er forbruksvarer som en uansett har
utgifter til i dagliglivet, og har tilgjengelig på sin faste adresse. Toalettsakene som er i den
forsinkede bagasjen kan klager også uansett bruke opp senere. Nemnda finner ikke at
denne utgiftsposten kan kreves dekket i dette tilfellet. 

Når det gjelder resten av innkjøpene (sko og klær til totalt 6989,3 NOK) har klager
forklart at mesteparten av hans klær lå i bagasjen, da han hadde vært på en 14
dagers-jobbreise. Klager hadde to arrangementer han skulle på (jobbmøte den
22. og midtsommerarrangement den 23.). Dette krevde innkjøp av passende klær
(et antrekk til jobbmøtet, og et antrekk til arrangementet). Nemnda mener at kjøp
av disse to antrekkene var nødvendige for klager. Nemndas flertall - lederen og
bransjerepresentantene - mener at innkjøpene vil medføre en berikelse for klager, og
at erstatningen derfor i tråd med alminnelig praksis skal reduseres med 50%. Flertallet
anbefaler at KLM refunderer 3494,65 NOK til klager.

Mindretallet, forbrukerrepresentantene, er enig i at passasjeren kan ha en berikelse
der han blir gitt full erstatning og blir sittende igjen med gjenstandene. Imidlertid burde
problemstillingen vært fremmet av selskapet, eller på annen måte blitt presentert
klageren i saksforberedelsen, slik at han fikk en reell mulighet til å belyse den. Ved
vurderingen av om en passasjer vil få en berikelse ved at han blir sittende igjen med
erstatningsgjenstander, vil graden av tidsnød, vareutvalg på kjøpstidspunktet, personlige
preferanser, privat økonomi og utøvelse av tapsbegrensningsplikt ved kjøpet spille
inn. Dette er en meget konkret vurdering, som ikke bør gis en standardløsning uten
at partene er kjent med problemstillingen. Hovedformålet bak erstatningsretten er
at skadelidte skal stilles som om skaden ikke hadde inntruffet. Mindretallet mener at
klageren i fraværet av oppfordring til å belyse spørsmålet om berikelse bør gis et valg;
enten sitte igjen med gjenstandene mot et berikelsesfradrag på 50%, eller tilby seg å
levere de til flyselskapet for deres regning mot full erstatning.

Nemnda konkluderte deretter i tråd med flertallets oppfatning.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
erstatning.

Vedtak

Transportklagenemnda anbefaler at KLM refunderer 3494,65 NOK til klager.