Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.09.2013

Saksnummer
588/12F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Sandnessjøen til Oslo den 15. juli 2012 med WF795 kl. 18:10.

Flyet ble kansellert, og klager ble booket om til fly dagen etter. Klager mistet en arbeidsdag
som følge av kanselleringen. Klager ble ikke informert om sine rettigheter eller tilbudt hotell.

Klager krever standarderstatning i henhold til EU-forordning 261/2004, 250 euro.

Widerøe har i det vesentlige anført:

Da kanselleringen av WF795 skyldtes en uforutsett hendelse, teknisk feil, er Widerøe fratatt
erstatningsplikten på standarderstatning.

Ved kansellering har passasjerene krav på ombooking og forpleining, eller å avbryte reisen
mot full refusjon. Klager valgte førstnevnte.

Tapt arbeidsfortjeneste ligger ikke under flyselskapenes erstatningsansvar.

Widerøe kan dessverre ikke imøtekomme klagers krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

WF795 fra Sandnessjøen til Oslo ble kansellert pga. at besetningen etter å ha kjent sterk fuel-
lukt i kabin/cockpit under oppstart kjente seg påvirket av dette og ikke anså seg flyvedyktig.
Widerøe har ikke reservebesetning i Oslo.

Det ble foretatt teknisk kontroll av flyet. Det ble ikke funnet feil, og Widerøe har konkludert
med at flyet trolig startet opp med vind i ryggen slik at eksos kom inn i kabinen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter forordningen.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Widerøe plikter å informere passasjerene om deres rettigheter ved kanselleringer. Selskapet
skal sikre at det ved innsjekkingsskranken, godt synlig for passasjerene, finnes en tydelig
melding med følgende ordlyd: «Dersom du nektes ombordstigning eller din flyging er innstilt
eller forsinket i minst to timer, kan du få et eksemplar av bestemmelsene om dine rettigheter,
særlig med hensyn til erstatning og assistanse, ved innsjekkingsskranken eller utgangen til
flyet», jf. artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU- forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Widerøe synes ikke å ha oppfylt sin informasjonsplikt i dette tilfellet.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.