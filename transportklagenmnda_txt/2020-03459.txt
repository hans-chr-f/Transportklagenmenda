Vedtak i Transportklagenemnda
- Kollektivreiser

Sammendrag

Krav om frafall av kontrollgebyr

Dato
08.02.2021

Saksnummer
2020-03459

Tjenesteytere
Ruter

Klager har i det vesentlige anført

Klager reiste med T-banen den 05. november 2020 fra Borgen til Oslo S. Klager har anført
at han ble ilagt gebyr selv om han hadde billett. Klager har vist til at han er student og at
han til vanlig pleier å månedskort.

Klager krever at gebyret frafalles.

Tjenesteyterne har i det vesentlige anført
Ruter har vist til at klager ble stoppet i billettkontroll på T-banelinje 2 mot sentrum den
05. november 2020.

Kontrollørene gikk på og startet kontrollen på Borgen stasjon. Det er notert på gebyret at
klager allerede var om bord.
Ruter viser til at T-banen var fremme på Borgen stasjon klokken 09:05:00, og at billetten
skulle vært gyldig i god tid før dette. Ruter har videre dokumentert at klagers billett ikke
bestilt før klokken 09:05:22.

Ruter ser ingen grunn til frafall av gebyret.

Nemnda bemerker

Klager ble ilagt gebyr på T-banen på Borgen stasjon den 05. november 2020 som følge av
at han hadde kjøpt billett for sent.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Ruter har dokumentert at T-banen ankom gikk fra Smestad stasjon kl. 09:04:27 og ankom
Borgen stasjon kl. 09:05:00, og at klagers billett ble bestilt kl. 09:05:22, altså etter at
T-banen ankom stasjonen. Ettersom klager allerede satt om bord på T-banen, finner
nemnda at billetten må ha blitt kjøpt etter ombordstigning.

Nemnda har forståelse for at reaksjonen med gebyr kan oppleves som streng, men av
hensyn til reiseforetakenes virksomhet er det nødvendig med en konsekvent praksis.
Nemnda kan ikke se at det er grunnlag for å kunne anbefale at klager gis medhold.

Vedtak

Transportklagenemnda – Kollektiv finner ikke grunnlag for å kunne anbefale at klager gis
medhold.