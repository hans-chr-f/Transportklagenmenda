Vedtak i Transportklagenemnda - Fly

Sammendrag

Krav om refusjon av nye flybilletter ved forsinkelse.

Dato
21.08.2018

Saksnummer
2017-02787

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY822 fra Oslo lufthavn (OSL) til Stockholm
(ARN) 30. august 2017 kl. 18.00. Flyvningen ble forsinket, og klager har fremsatt krav om
nye flybilletter til kroner 659.

Tjenesteyterne har i det vesentlige anført
Norwegians flyvning DY822 fra Oslo til Stockholm 30. august 2017 ble forsinket med to
timer og 53 minutter. 

Forsinkelsen var under tre timer, og Norwegian anfører at klager derfor ikke er berettiget
til standardkompensasjon i henhold til EU-forordning 261/2004. 

Ombooking tilbys ikke ved forsinkelser under tre timer. Norwegian har likevel
imøtekommet klagers ønske om å bli ombooket, og han reiste med DY4122 fra Oslo
til Stockholm med avgangstid kl. 19.30. Denne avgangen ble ikke forsinket, og klager
ankom sin destinasjon kl. 20.30, en time og 38 minutter etter original plan med ønsket
ombooking. 

Norwegian avviser på ovennevnte grunnlag klagers krav om refusjon av nye flybilletter.

Nemnda bemerker

Klagers flyvning ble forsinket med to timer og 53 minutter.

Forsinkelse under tre timer gir ikke rett til standarderstatning etter EU-forordning
261/2004. Standarderstatning tilkjennes derfor ikke.

Nemnda kan heller ikke se at forsinkelsen gir rett til erstatning på annet grunnlag. Klager
ble ombooket til en annen flyvning selv om Norwegian ikke hadde plikt til dette, slik at
han ankom Stockholm én time og 38 minutter senere enn opprinnelig planlagt ankomst.

Vedtak

Transportklagenemnda - fly anbefaler ikke at klager gis medhold.