Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.02.2013

Saksnummer
534/12F

Tjenesteyter
SAS

Klager har i det vesentlige anført:

Klager skulle reise fra Oslo til Los Angeles den 1. august 2012 via New York. SK907 fra Oslo til
New York ble kansellert, og klager ble booket om via Amsterdam og Dallas.

Klager ankom bestemmelsesstedet 5 timer senere enn opprinnelig reiseplan, og krever 600
euro per person i henhold til EU forordning 261/2004.

SAS har i det vesentlige anført:

SK907 ble dessverre kansellert som følge av teknisk feil, det vises til teknisk rapport.

SAS følger flyprodusentens og myndighetenes vedlikeholdsprogram, likevel kan uforutsette
tekniske feil oppstå slik som i dette tilfellet.

I henhold til EU forordning 261/2004 er flyselskapene fritatt for å utbetale kompensasjon
dersom årsaken til kanselleringen er utenfor flyselskapets kontroll. Ved kanselleringer
plikter flyselskapet å booke passasjerene om til neste ledige fly, og til å tilby mat og drikke i
ventetiden.

SAS ønsker å gi klagerne 3000 bonuspoeng hver, samt refusjon av eventuelle utgifter
i ventetiden mot originale kvitteringer, men kan dessverre ikke imøtekomme krav om
standarderstatning.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil på flyets EED (electric engine controll).

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Klager kom frem til bestemmelsesstedet om lag fem timer forsinket. Forsinkelsen gir ikke
rett til erstatning. Nemnda viser til at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Det foreligger heller ikke
opplysninger som tilsier at forsinkelsen kunne blitt redusert.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines