Vedtak i Transportklagenemnda - Fly

Sammendrag

Krav om refusjon av nye flybilletter og telefonkostnader
grunnet kansellering av klagers bestilling.

Dato
14.01.2020

Saksnummer
2019-01358

Tjenesteytere
Supersaver
Lufthansa German Airlines

Klager har i det vesentlige anført

Klager hadde bestilt en flyreise fra Oslo til Cancun via Frankfurt med utreise den 9.
mars 2019, og hjemreise den 19. mars 2019. Bestillingen ble foretatt på Supersavers
hjemmesider.

Klager ble av personlige årsaker sent ute til sin utreiseflyvning. Hun forsøkte å ringe
Lufthansa kundeservice på vei til flyplassen i håp om å få tillatelse til å fly likevel,
ettersom hun hadde sjekket inn på forhånd. Klager fikk avslag og ble henvist til å
kontakte Supersaver for hjelp. Supersaver kunne ikke hjelpe klager. Hun endte opp med
å kjøpe nye flybilletter til 4326 kroner på egenhånd.

Om morgenen på hjemreisedatoen den 19. mars logget klager inn på sin e-post for å
sjekke om hun hadde fått en mail om innsjekk fra Lufthansa. Det hadde hun ikke. Etter
en telefonsamtale med Lufthansa fikk klager vite at hennes hjemreisebillett automatisk
hadde blitt avbestilt da hun ikke møtte opp på utreisen.

Klagers siste feriedag ble ødelagt. Hun måtte kjøpe nye dyre returbilletter og dra til
flyplassen umiddelbart (planlagt hjemreise var opprinnelig på kvelden).  

Klager stiller seg undrende til hvordan det er mulig å kansellere noens billett uten noe
som helst beskjed. Klager ble ikke advart over telefonen da hun var i kontakt med dem
første gang, og hun mottok aldri noen email eller SMS om dette. 

I ettertid har klager opplevd at Lufthansa og Supersaver skylder på hverandre, og at
ingen vil ta ansvar for hendelsen.

Klager krever kompensasjon både for de nye returbillettene på 10 004 kroner og
kostnadene for å ringe kundeservice fra Mexico (Estimert til noen hundrelapper). Hun
krever også kompensasjon for en tapt feriedag.

Tjenesteyterne har i det vesentlige anført
Supersaver har anført følgende:

Klager booket en flybillett på Supersavers hjemmesider den 5. mars. Ved bookingen
bekreftet hun at hun hadde lest og godkjent Supersaver sine reisevilkår.

Følgende tekst fremgår av Supersavers reisevilkår: "Din tur-retur billett eller enveisbillett
kan bestå av flere segmenter. I henhold til vilkårene de fleste flyselskapene anvender,
må slike segmenter brukes i riktig rekkefølge. Hvis ikke vil mange flyselskaper nekte deg
transport på påfølgende segmenter (Hvis du f.eks. unnlater å benytte deg av et segment
på reisen, kan resten av billetten bli ugyldig). Hvis du har en tur-retur-billett og ikke møter
opp til utreisen, kan returreisen din bli kansellert av flyselskapet". 

Klager mistet sin utreise og ble såkalt "no show" på denne flyvningen. Dette medførte
at flyselskapet kansellerte hjemreisebilletten. Dette er noe som skjer automatisk og helt
utenfor Supersaver sin kontroll og påvirkningskraft. Dette er i henhold til regler fastsatt
av IATA (International Air Transport Association). 

Supersaver har refundert den del av billetten som var refunderbar til klager, fratrukket
håndteringsavgift. Beløpet overført til klager er 3896 nok. 

Lufthansa har anført følgende: 

Klager var no-show på utreiseflyvningen; LH859. Som en følge av dette ble bookingen
kansellert. Det er informert om dette i flyselskapets vilkår. Billettene ble kjøpt gjennom
Supersaver. Eventuelle refunderbare skatter og avgifter må søkes refundert via
Supersaver.

Nemnda bemerker

Det er ikke uvanlig at flyselskap selger tur-/ returreiser rimeligere enn to enveisbilletter.
Ofte vil en enveisbillett være dyrere enn en tur-/ returbillett. Det vil gi passasjeren en
urimelig fordel om han eller hun bare skulle kunne benytte seg av returen i et slikt tilfelle.

Ved bestilling av flybillettene har klager bekreftet å ha lest reisebyråets regler og vilkår.
Supersaver har dokumentert at de har informasjon om bruksrekkefølgen av flybilletter
med flere segmenter i sine reisevilkår, og at det her informeres om at en kan risikere å få
returreisen kansellert av flyselskapet dersom en ikke møter opp til utreisen.  Det samme
står i Lufthansas vilkår og i selve billetten klager mottok av Supersaver. 

Ved bestilling av en flyreise på internett er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende og
passasjeren har ingen rettigheter utover det avtalen gir anvisning på.

Nemnda har imidlertid tidligere uttalt at det vil være et urimelig vilkår om manglende
oppmøte på utreisen automatisk skal føre til kansellering av returreisen, men at
flyselskapet etter en rimelighetssensur av vilkårene, vil ha anledning til å kreve et
tillegg som svarer til en eventuell differanse mellom prisen for en enveisbillett hjem
på bestillingstidspunket og prisen for returreisen som lå innbakt i den opprinnelige
tur-/ returbilletten, jf. eksempelvis FLYKN-2016-560.  En tilsvarende regel er innbakt i
Lufthansas vilkår pkt 3.3.3.

Dersom klager har hatt en merkostnad i forhold til hva en enveisbillett ville kostet på
bestillingstidspunktet anbefaler nemnda etter dette at mellomlegget refunderes.

Vedtak

Transportklagenemnda–fly anbefaler at klager gis delvis medhold.