Vedtak i Transportklagenemnda - Fly

Sammendrag

Krav om refusjon grunnet dobbelt bestilt reise.

Dato
23.06.2017

Saksnummer
2016-00894

Tjenesteytere
Sembo

Klager har i det vesentlige anført

Den 4. april 2016 bestilte klager 7 billetter hos nettreisebyrået Sembo t/r Oslo - Quito
for reise 7. - 29. juli. Klager mottok en bekreftelse på epost, men fikk aldri gjennom
betalingen. Klager sendte epost til Sembo samme kveld og forklarte situasjonen.

Den 5. april ringte klager reisebyrået. Konsulenten klager snakket med la inn hele
bestillingen på nytt og sa at hun ville motta en bekreftelse på epost. Da eposten ikke
kom ringte klager Sembo på nytt. Mens hun ventet i kø på telefonlinjen mottok klager
en epost fra reisebyrået hvor det står at betalingen på reisen ikke er ok og at bestillingen
derfor er kansellert. I ettertid mener Sembo at klager burde forstått at denne eposten
var angående den første bestillingen fra 4. april.  Da klager kom gjennom på telefon fikk
hun ingen hjelp, men ble henvist til flyavdelingen og fikk oppgitt deres epostadresse. 

Om kvelden den 5. april kontaktet klager sitt reisefølge, og de bestemte seg for å bestille
reisen på nytt hos nettreisebyrået Travelgenio. Det ble lagt inn 3 reservasjoner for 4 + 2 +
1 personer, av tre ulike personer. Bestillingen klager la inn kom på kroner 60 000.

Den 6. april mottok klager en epost fra Travelgenio om at hennes kredittkort ikke
gikk gjennom. Klager sjekket nettbanken sin, der stod det fortsatt kroner 100 000
tilgjengelig. Klager lånte derfor sin sjefs kort slik at hun fikk betalt reisen på kroner 60
000. Bestillingen gikk da igjennom. 

Den 8. april skulle klager betale tilbake kroner 60 000 til sin sjef, men det gikk ikke.
Klager ringte derfor sin bank som kunne fortelle at klagers kort var belastet med kroner
100 000 for den første reisen bestilt hos Sembo. Klager kontaktet så Sembo som raskt
fant ut at årsaken til at klager ikke hadde mottatt bekreftelse på den andre bestillingen
klager gjorde per telefon, var en feil i epostadressen. Feilen ble rettet og klager mottok
bekreftelse på reisen hun bestilte den 5. april. 

Klager satt nå med to identiske reiser bestilt hos to ulike nettreisebyrå, den ene summen
var på kroner 100 000, den andre på kroner 60 000. Klager har vært i kontakt med
reisebyråene og flyselskapet men får ingen hjelp. Klager er villig til å betale et gebyr, bare
hun får refundert 100 000 kroner. 

Klager mener hun har dokumentert godt nok at hun ikke kunne vite at hun hadde en
bestilling hos Sembo, og krever refusjon av bestillingen, kroner 100 000.

Tjenesteyterne har i det vesentlige anført
Den 4. april kl 19.13 bestilte klager en reise hos Sembo med referanse 1756185.
Betalingsfrist var kl 21.13 samme kveld. Da reisen ikke ble betalt innen fristen ble
bestillingen kansellert, og det ble sendt en epost til klager den 5. april kl 08.58
vedrørende kanselleringen. Det vises til fremlagt dokumentasjon. 

Den 5. april kl 11.41 tok klager kontakt med Sembo per telefon og ba reisebyrået gjøre en
booking. Klager bekreftet bestillingen, betalte reisen og fikk oppgitt reservasjonsnummer
1756686 per telefon. Betaling av reisen mottok Sembo samme dag kl. 12.01.

Senere samme dag kontaktet klager Sembo på nytt, denne gang vedrørende reservasjon
1756185. Hun fikk beskjed om at denne var avbestilt, og ble henvist til flyavdelingen
vedrørende forespørsel om refusjon. 

Den 8. april kontaktet klager Sembo vedrørende bestilling 1756686 hvor hun savnet en
bekreftelse per epost. Det ble oppdaget en feilstaving i epostadressen. Feilen ble rettet
og klager mottok reisebekreftelse på bestillingen. 

Bestilling 1756686 er gyldig, og Sembo kan av den grunn ikke imøtekomme klagers krav.

Nemnda bemerker

Klageren har bestilt samme reise to ganger hos Sembo: 

Den første bestillingen som klageren gjorde selv 04.04.2016 og som fikk nummer
1756185, ble kansellert fordi betalingen ikke gikk gjennom. Klageren fikk to e-poster
05.04.2016 med beskjed om at bestillingen med dette nummeret var avbestilt. Den
andre bestillingen som hun gjorde per telefon 05.04.2016 og som fikk nummer 1756686,
ble betalt. Klageren mottok derimot ikke e-postbekreftelse på denne bestillingen før
08.04.2016. Hun og reisefølget (til sammen 7 personer) hadde da i mellomtiden bestilt
billetter hos en annen formidler.     

Partene ser ut til å være enige om at den forsinkede bekreftelsen på den andre
bestillingen skyldtes feilstaving av klagerens e-postadresse. 

For nemnda fremstår det som uklart om klageren hadde stavet e-postadressen feil eller
om Sembo hadde notert den feil under telefonbestillingen 05.04.2016.     

Nemnda mener at klageren uansett ikke kan kreve flybillettprisen for den andre
bestillingen refundert:

De begivenhetsnære e-postene mellom partene viser at klageren var klar over at hun
hadde gjort to bestillinger hos Sembo og hadde fått to forskjellige bestillingsnumre. Da
hun bestilte nye billetter hos den andre formidleren, hadde hun bare fått beskjed om at
den ene bestillingen var kansellert. Etter nemndas syn kunne hun ikke gå ut fra at hun
sto uten bestilling hos Sembo bare fordi bekreftelsen på den andre bestillingen uteble.
Hun burde i stedet ha sjekket om hun var blitt belastet denne gangen for den andre
bestillingen og kontaktet flyavdelingen hos Sembo slik hun fikk råd om per telefon.  Hun
ville da sett at hun hadde en bestilling hos Sembo.

Nemnda bemerker til slutt at denne saken skiller seg fra FLYKN-2013-705 som klageren
har vist til, blant annet ved at klageren og følget har bestilt dobbelt sett med billetter fra
to forskjellige formidlere, og ikke fra en formidler som i saken fra 2013.

Vedtak

Transportklagenemnda - fly anbefaler ikke at klageren gis medhold.