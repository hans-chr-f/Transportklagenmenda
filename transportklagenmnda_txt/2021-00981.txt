Vedtak i Transportklagenemnda - Fly

Sammendrag

Krav om refusjon av ny billett grunnet kansellering.

Dato
15.12.2021

Saksnummer
2021-00981

Tjenesteytere
Widerøe

Klager har i det vesentlige anført

Klager skulle reise fra Hammerfest til Honningsvåg den 1. juni 2021, og valgte å fly (30
minutter) istedet for å ta buss (tre timer). Han bestilte plass med Widerøes flight WF978
med avg 21.05 og ank 21.35, pris kroner 955.  

Før avgang Hammerfest siger havtåka nedover fjellene, og flyet blir stående en stund på
bakken før avgang. Etter at flydørene er stengt og motoren er startet opp, sier de over
høyttaleranlegget at pga tåke kan det hende at flyet ikke kan lande i Honningsvåg. Klager
får altså ikke mulighet til å gå av flyet enda Widerøe visste dette før de stengte døren.

Klager er innforstått med at man ikke kan gjøre noe med værforholdene, men mener
at Widerøe burde tilbudt passasjerene å gå av flyet igjen i Hammerfest før de stengte
dørene. 

WF978 kunne ikke lande i Honningsvåg og lander derfor i stedet i Mehamn. Klager ble
tilbudt å bli med flyet videre til Vadsø, overnatte der, og fly videre neste dag fra Vadsø kl
08.30 med ankomst Honningsvåg kl 12.18. Da klager skulle på jobb kl 07.00, valgte han å
gå av i Mehamn og ta hurtigruten derfra.   

Klager krever standarderstatning i henhold til EU-forordning 261/2004, samt refusjon av
utgifter til hurtigrutebillett med kroner 3 046.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har flyselskapet i det vesentlige
anført:

Når kansellering oppstår og årsaken er ekstraordinær, har passasjerene følgende valg. 

1. Passasjeren kan velge ombooking samt forpleining. Forpleiningen består av mat/
drikke, hotell, transport til/fra hotell, dersom dette er aktuelt. 
2. Passasjeren kan velge refusjon og returreise dersom reisen ønskes avbrutt. I tillegg
forpleining.

Når kunden velger alternativ transport framfor ombooking er dette ansett som brutt
kontrakt og kunden bekoster videre kostnader selv. Klagers billett står åpen og han har
derfor krav på refusjon av ubenyttet flybillett.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe har til klager forklart at kanselleringen skyldtes tåke. Widerøe har
imidlertid ikke fremlagt noen dokumentasjon på værforholdene. Nemnda mener at
flyselskapet med dette ikke har godtgjort at kanselleringen ikke kunne vært unngått selv
om alle rimelige tiltak var truffet. 

Klager har etter dette rett til standarderstatning med 250 euro.

Klager krever videre refusjon av utgifter til hurtigrutebillett med kroner 3 046. Ved
kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

Det er ikke bestridt at klager ble tilbudt omruting til Vadsø, overnatting og fly videre
neste morgen. Klager valgte å avslå da han måtte rekke jobb, og kjøpte istedet ny billett
med hurtigruta. Etter nemndas syn har Widerøe oppfylt sin omrutingsplikt og klager
har ikke krav på erstatning for sitt økonomiske tap som er oppgitt å omfatte utgift til
hurtigrutebillett. 

Widerøe har tilbudt klager å refundere den delen av billetten som fortsatt står åpen.
Nemnda anbefaler at dette blir gjort.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Widerøe utbetaler 250 euro til klager.