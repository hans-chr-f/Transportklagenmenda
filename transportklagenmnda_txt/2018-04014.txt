Vedtak i Transportklagenemnda - Fly

Sammendrag

Krav om å betale redusert billettpris som følge
av teknisk feil på flyselskapets hjemmeside.

Dato
28.06.2019

Saksnummer
2018-04014

Tjenesteytere
Norwegian Air Shuttle

Klager har i det vesentlige anført

Den 18. september 2018 bestilte klager billetter for tre personer med reiseruten Oslo -
Beograd - Oslo med utreise 7. og retur 12. november 2018 med henholdsvis DY1976 og
DY1977. Han betalte kroner 10 895 for billettene den 18. september. Dagen før hadde
prisen vært halvparten, noe klager hadde reagert på. De kjøpte imidlertid de dyrere
billetten fordi de trodde de hadde vært uheldige. Neste dag var derimot prisen tilbake til
cirka halvparten av det klager betalte. 

Klager har anført at det må være en teknisk feil i Norwegians systemer som har medført
dette, og har fremsatt krav om refusjon av halve billettprisen, kroner 5 447,50.

Tjenesteyterne har i det vesentlige anført
Ved bestilling av billetter får kunden flere ganger i prosessen beskjed om å se til at
alle opplysninger og data som er lagt inn er korrekt. Billettprisen er ikke refunderbar i
henhold til Norwegians vilkår. Det vises i denne sammenheng til at vilkår må være lest og
akseptert ved bestilling. 

Billettprisene er dynamiske og endrer seg i henhold til tilbud og etterspør, slik at man
ikke kan basere seg på hva dagens pris er dagen før eller etter. 

Norwegian har på dette grunnlag avvist klagers krav.

Nemnda bemerker

Nemnda kan ikke se at det er grunnlag for klagers påstand om at prisforskjellen på
billettene skyldtes en teknisk feil på Norwegians hjemmeside.

Flypriser er dynamiske, og påvirkes av tilbud og etterspørsel. Det var klagers eget valg å
kjøpe de aktuelle billettene. Det er ikke grunnlag for ansvar for Norwegian.

Vedtak

Transportklagenemnda - fly anbefaler ikke at klager gis medhold.