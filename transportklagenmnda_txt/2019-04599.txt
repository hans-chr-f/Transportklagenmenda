Vedtak i Transportklagenemnda - Fly

Sammendrag

Krav om refusjon av ilagt håndbagasjegebyr.

Dato
24.08.2020

Saksnummer
2019-04599

Tjenesteytere
Norwegian Air Shuttle

Klager har i det vesentlige anført

Klager reiste med DY7051 fra Oslo til Orlando den 12. september 2019. Klager har anført
at han reiste med sin mor og at han tok hånd om både hennes og sin egen håndbagasje
ved ombordstigningen. Moren gikk om bord først, mens han selv måtte gjennom en
kontroll av håndbagasjen. Den viste seg å veie totalt 13 kilo. Klager ble ilagt et gebyr på
750 kroner for overvektig håndbagasje. Klager anfører at bagasjene hver for seg var
innenfor begrensningene og at det er urimelig at han ble ilagt et gebyr for å ta hånd om
bagasjen til moren sin.

Klager krever refusjon av det ilagte håndbagasjegebyret på 750 kroner.

Tjenesteyterne har i det vesentlige anført
Håndbagasjen til klager ble kontrollert ved gaten, og det viste seg at den oversteg
Norwegians regler for tillatt håndbagasje som man kan ta med inn i kabinen.

Det vises til informasjon vedrørende håndbagasje på Norwegians hjemmeside.

Målene er satt av hensyn til sikkerheten, i tillegg til at det må være plass til bagasjen
til hver passasjer, uten at det overfyller hattehyllene. Norwegians retningslinjer ble
akseptert av klager da han bestille flybilletten sin, og det er passasjerens eget ansvar å
påse at bagasjen ikke overskrider selskapets betingelser.

Alle passasjerer må ved kjøp av billett bekrefte å ha lest og akseptert Norwegians
generelle vilkår for befordring. I punkt 10.6.1 i disse vilkårene står det følgende: «Bagasje
som medtas som Håndbagasje om bord må være av en slik størrelse og/eller vekt at
den kan plasseres i en lukket bagasjehylle, eller under sete foran deg. Gjenstanden må
ikke overstige størrelse, vekt eller antall som gjelder for Billettreglene og Reiseruten.
Slike Regler kan fås på forespørsel til oss, våre Nettsider eller fra en av våre Autoriserte

Agenter. Gjenstander som overstiger tillatte begrensninger eller gjenstander som vi
mener ikke vil få plass i kabinen må sendes som Innsjekket Bagasje. Før dette blir gjort
skal du ha anledning til å fjerne gjenstander som nevnt i artikkel 10.1, tredje punkt. Du
kan være underlagt gjeldende bagasjegebyr dersom gjenstanden overstiger de tillatte
begrensninger.»

Det er Norwegians agenter på flyplassen som kontrollerer bagasjen, og det er ingen
grunn til å tvile på deres vurdering i denne situasjonen.

Basert på det ovennevnte kan ikke klagers krav imøtekommes i denne saken.

Nemnda bemerker

Norwegian har i sine vilkår fastsatt bestemte mål for hva som kan bringes kostnadsfritt
med som håndbagasje. Bagasjen kan maksimalt være 55 x 40 x 23 cm og veie ti kilo. Det
finnes en «håndbagasjemåler» der den reisende kan kontrollere om bagasjen er innenfor
tillatte mål.

Klager har anført at han tok hånd om både sin egen håndbagasje og håndbagasjen til
moren. Til sammen veide disse 13 kilo.

Nemnda mener at det er Norwegian som må sannsynliggjøre at det aktuelle gebyret er
ilagt på riktig grunnlag, ved rapport, bilder eller på annen måte. Det er ikke gjort i dette
tilfellet. Nemnda mener derfor at det ilagte gebyret må refunderes.

Vedtak

Transportklagenemnda - fly anbefaler at Norwegian refunderer det ilagte gebyret for
håndbagasje.