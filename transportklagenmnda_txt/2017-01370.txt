Vedtak i Transportklagenemnda - Fly

Sammendrag

Krav om refusjon av utgifter til nye flybilletter ved nektet innsjekking av hundebur.

Dato
17.04.2018

Saksnummer
2017-01370

Tjenesteytere
Norwegian

Klager har i det vesentlige anført

Klager hadde vært på reise i Spania, og hadde returbillett for to passasjerer og én hund
22. mai 2017 med Norwegians flyvning D85336 fra Alicante (ALC) til Stavanger (SVG). Hun
hadde også reist med Norwegian på utreisen. 

På flyplassen i Alicante ble klager nektet å sende hundeburet med hunden, da
Norwegians personale mente at buret var for lite. Buret hadde blitt godkjent og hunden
ble sendt på utreisen fra Oslo. Klagers reisefølge reiste med D85336, men klager ble igjen
sammen med hunden. Hun reiste inn til byen, kjøpte det største hundeburet som fantes
innenfor Norwegians størrelsesbegrensninger (102 x 74 x 79) og kjøpte nye billetter. Hun
reiste så med Norwegians flyvning D85322 fra Alicante til Oslo og videre med DY550 fra
Oslo til Stavanger. 

Klager anfører at Norwegian må ha lik praksis på de forskjellige flyplassene de opererer
fra. Hun har derfor fremsatt krav om refusjon av nye returbilletter til kroner 6 092.

Tjenesteyterne har i det vesentlige anført
Klagers hundebur ble vurdert som for lite i henhold til Norwegians regler på reise fra
Alicante til Stavanger med Norwegians flyvning D85336 22. mai 2017. Selskapet anfører
at klagers påstand om at buret var benyttet på tidligere reise er irrelevant, da det er
passasjeren selv som er ansvarlig for å påse at reglene for reise med dyr følges til enhver
tid. 

Buret må være stort nok til at hunden kan stå oppreist og snu seg. Flyselskapet er
ansvarlig for å forsørge at dyret blir fraktet på en forsvarlig måte, og det er derfor opp
til Norwegians agenter på flyplassen å vurdere om buret er forsvarlig i henhold til IATAs
retningslinjer. Disse kravene er til for dyrenes egen sikkerhet, og i dette tilfellet ble buret
ansett som for lite. 

Klager fikk reise med buret etter at hun hadde kjøpt et større hundebur. Norwegian
avviser på ovennevnte bakgrunn klagers refusjonskrav.

Nemnda bemerker

Klager ble nektet å sjekke inn sin hund med medbragt bur, da Norwegians personale
mente at buret var for lite. Klager ønsker refundert utgifter til nye flybilletter fra Alicante
via Oslo til Stavanger. 

Norwegian har opplyst at i henhold til selskapets regler og vilkår skal buret være stort
nok til at hunden kan stå oppreist og snu seg, og at buret ble vurdert som for lite av
flyselskapets representant. 

Nemndas flertall, forbrukerrepresentantene og nemndsleder, viser til klagers
opplysninger om at hunden både kunne stå oppreist og snu seg i buret, slik at det
oppfyller Norwegians krav. Flertallet viser videre til at buret tydeligvis ble vurdert som
stort nok av Norwegians representanter ved klagers utreise. Flertallet kan derfor ikke
se at Norwegian i dette tilfellet har sannsynliggjort at buret var for lite. Norwegian må
derfor dekke klagers utgifter til nye flybilletter til kroner 6 092.

Nemndas mindretall, flyselskapenes representanter, mener at flyselskapet har gjort en
riktig vurdering, og at de ikke kan klandres for dette. Vurderingen om burets størrelse
gjøres på stedet. I dette tilfellet ble det vurdert som for lite for hundens beste. Det finnes
regler for hvor stort buret skal være, og det må antas at flyselskapet har vurdert dette
korrekt.

Vedtak

Transportklagenemnda - fly anbefaler at Norwegian utbetaler til klager kroner 6 092 i
erstatning for nye flybilletter.