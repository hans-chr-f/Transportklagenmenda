Vedtak i Pakkereisenemnda

Sammendrag

Krav om prisavslag på rundreisen grunnet reiseleder
uten kjennskap til reisemålet og endringer i programmet.

Dato
21.04.2017

Saksnummer
2016-01315

Tjenesteytere
Albatros Travel DK

Klager har i det vesentlige anført

Klager bestilte en 9 dagers rundreise for 2 personer "USA - Østkystens Høydepunkter" i
perioden 09.10.2016 - 17.10.2016. Klager har i tillegg betalt for individuell flyforlengelse
slik at de returnerte til Stavanger 24.10.2016. Totalpris kr. 40.868. 

Tre dager før avreise fikk klager beskjed om at tidligere bekreftet reiseleder måtte trekke
seg.

Reiselederen som ble satt inn på rundreisen hadde aldri vært på reisemålet/USAs østkyst
og hun hadde ikke jobbet for Albatros Travel tidligere. Dette medførte at store deler av
reiseledelsen for den aktuelle type reise var fraværende og/eller av svært mangelfull
kvalitet.

Hovedgrunnen for at klager valgte denne typen reise og betalte såpass mye for reisen,
var at de forventet å få en dyktig reiseleder/guide på turen som hadde god kunnskap om
destinasjonene underveis og bidro med generell informasjon og viktige tips om landet de
hadde valgt å reise til.

Klager viser til informasjon mottatt av Albatros Travel i forkant av reisen: "Alle
reiselederne våre er erfarne, godt utdannede og nøye utvalgt av Albatros Travel". Klager
anfører at reiseleders erfaring erfaring fra andre type reiser og reisearrangører var
dessverre til svært liten nytte ved rundreisen.

Klager fikk ingen informasjon om dagens program, verken dagen før eller om morgenen
på bussen. Reiseleder manglet erfaring med å koordinere et reisefølge, noe som
resulterte i mangelfulle beskjeder og endringer av planer underveis, noe ikke alle
deltakerne fikk med seg og som førte til dårlig stemning i gruppen.

I Nigara ble det endringer i programmet da båtturen som var planlagt på returen ble
gjennomført før avreise til Toronto om morgenen. Dette medførte at de gikk glipp av 3/4
dag i Toronto. 

Den forhåndsbestilte frokosten til kr. 200 per person på to av hotellene svarte ikke
til forventningene da klager fikk en mindre innholdsrik og god frokost enn de øvrige
gjestene.

Klager har bekreftet at de ikke meldte fra om sin misnøye i løpet av reisen av flere
grunner: 

Av hensyn til reiseleder da de forsto at hun opplevde turen som krevende da mange i
reisefølget uttrykket misnøye med mye forskjellig. Reiseleder var svært overrasket over
at Albatros Travel ikke hadde informert deltakerne om hvilken type reiselederrolle hun
ville ha på turen, og som hun selv uttrykte det: reiseleder uten guiding. Hun fortalte at
hun hadde gitt klar beskjed til Albatros Travel om dette da hun takket ja til oppdraget.
Klager ønsket ikke å gjøre det vanskeligere enn det allerede var for henne ved å klage
underveis på turen. Valget av reiseleder vitnet om at dette var en åpenbar nødløsning for
Albatros Travel. Klager anser det som helt usannsynlig at Albatros Travel ville vært i stand
til å utbedre "skaden" ved å sette inn en erfaren reiseleder. 

Klager mener Albatros Travel burde ha kansellert rundreisen og ikke gjennomført reisen
"for enhver pris".

Klager krever et prisavslag på 50% av reisens pris, kr. 20.434.

Det vises for øvrig til korrespondanse fra klager.

Tjenesteyterne har i det vesentlige anført
Reiselederen ble satt på turen som erstatning for en av Albatros Travels andre
reiseledere, som av personlige årsaker måtte trekke seg fra turen med få dagers varsel.

Alle Albatros Travels reiseledere har som utgangspunkt et godt grunnlag såvel faglig som
menneskelig, og de ville aldri ha valgt å bemanne reisen med denne reiselederen dersom
de ikke hadde vurdert at hun ville være i stand til å løfte oppgaven. Det er korrekt at
denne reisen var den første rundreisen som denne reiselederen, som ellers er bosatt i
USA, skulle kjøre for Albatros Travel. Hun har mange års erfaring fra oppdrag hos andre
reisearrangører og hun var følgelig ingen uerfaren reiseleder.

Albatros Travel anfører at klager burde ha kontaktet dem mens de var på reisen, slik at
de kunne fått mulighet til å vurdere om de burde erstattet reiselederen. Ved ikke å ha
reklamert på stedet og dermed ha gitt mulighet for avhjelp, har klager ikke overholdt sin
plikt i henhold til Lov om pakkereiser § 8.

Albatros Travel har tilbudt klager en kompensasjon på kr. 1.250 per person eller et
gavekort på kr. 1.500 per person for reiselederens måte å lede turen på og for de
småjusteringene som bl.a. ble gjort i forbindelse med besøket ved Niagara Falls.
Gruppen gikk ikke glipp av noe, tvert imot ble det arrangert slik at gruppen fikk sett
Horseshoe Falls fra den kanadiske siden, og det ble arrangert besøk på en vingård, samt
til et Amish-bosted nær Lancaster. Dessuten har klager fått tilbud om refusjon for den
forhåndsbestilte frokosten som de ikke var fornøyd med, totalt kr. 1.496.

Det vises for øvrig til korrespondanse fra Albatros Travel DK.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man normalt ikke nå frem med krav om prisavslag i ettertid.

Nemnda legger til grunn, som bekreftet av arrangøren, at den opprinnelige reiselederen
trakk seg svært kort tid før avreise.  Vedkommende ble erstattet med en reiseleder som
verken hadde vært på reisemålet, som var USAs østkyst, eller arbeidet med reiseledelse
for arrangøren tidligere. Ifølge klageren resulterte dette i at reiselederen mer ble en
organisator enn guide for de forskjellige sightseeing-elementene turen besto av. Hele
dagsetapper ble gjennomført uten at det ble gitt noen informasjon.

Etter arrangørens syn burde klageren ha fremført sin misnøye overfor arrangøren mens
de var på reisen, slik at reiselederen muligens kunne ha blitt erstattet i løpet av turen.
Det er vist til pakkereiseloven § 8 og til arrangørens vilkår punkt 19. Når dette ikke ble
gjort, mister klageren etter arrangørens syn klageretten.

Nemnda er ikke enig i det.  Nemnda forutsetter at arrangøren benyttet alle kanaler for
å skaffe til veie en så god erstatning som mulig når den opprinnelige reiselederen måtte
melde avbud.  Arrangøren har i sin beskrivelse av turen, som er en del av avtalen mellom
partene, beskrevet guidene som ”erfarne, godt utdannede og nøye utvalgt av Albatros”.
Det kan ikke ha vært situasjonen i denne saken.

At klageren skulle ha brukt av sin tid under en rundreise til å kontakte arrangøren
i Norge for å klage på reiselederen kan etter nemndas syn ikke kreves for at hun
skal ha klageretten i behold. Stemningen i gruppen var etter det som er opplyst lite
hyggelig på bakgrunn av reiselederens manglende kunnskaper om reisemålet og det
som er beskrevet som manglende erfaring med å  koordinere et reisefølge, hvilket
etter klagerens syn førte til mangelfulle beskjeder om endrede planer underveis. Det
kan ikke kreves at klageren skulle ha lagt sten til byrden i en situasjon som med stor
sannsynlighet ikke kunne avhjelpes. 

Det er videre klaget over at det ble gjort justeringer i programmet som førte til at man
ikke fikk den tiden som var oppsatt i programmet til å besøke blant annet Washington
DC.  Forslag om alternative valg fra reiselederens side om besøk som ikke var med i det
opprinnelige programmet førte til en forsuret stemning blant deltakerne.  

Det er klaget på frokostserveringen.  Arrangøren har fremsatt tilbud om å  refundere det
innbetalte beløpet.

Nemnda finner etter en samlet vurdering at klageren bør gis et prisavslag på 40 % av
reisens pris, avrundet til kr. 16.500.

Vedtak

Pakkreisenemnda anbefaler at klageren gis et prisavslag på 40% av reisens pris, avrundet
til kr. 16.500.