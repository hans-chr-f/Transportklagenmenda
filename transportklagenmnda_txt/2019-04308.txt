Vedtak i Transportklagenemnda
- Kollektivreiser

Sammendrag

Billett aktivert for sent / klagerett til selskapet

Dato
10.02.2020

Saksnummer
2019-04308

Tjenesteytere
Ruter

Klager har i det vesentlige anført

Klager reiste med trikken den 17.juli 2019 da hun ble ilagt gebyr. Klager anfører
at hun hadde en billett som var betalt for og klar, men på grunn av problemer
med nedlastningen av billetten var den ikke ferdig nedlastet da hun ble stoppet av
kontrollørene. Klager forklarer at hun ble møtt av kontrolløren idet hun gikk ombord på
trikken. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på trikken den 17.juli 2019 fordi hun aktiverte billetten sin for sent.
Da klager ble stoppet av kontrollørene startet hun opp en billett som hadde blitt sendt
til henne 4 dager tidligere. I tilfeller hvor man kjøper billett til andre får man en SMS om
at billetten må hentes via lenken i SMSen eller i appen med hentekode. Ruter mener det
fremkommer tydelig i SMSen at man ikke har fått tilsendt en gyldig billett. 

I henhold til Ruters reisevilkår punkt 3 skal passasjeren ha gyldig billett ved påstigning
av et transportmiddel. Dette innebærer at elektronisk billett skal være aktivert på dette
tidspunktet, hvilket betyr at det er for sent å aktivere billetten i appen når man allerede
er ombord.

Ruter kan på bakgrunn at dette ikke se noen grunn til frafall av dette gebyret.

Nemnda bemerker

Klager ble ilagt gebyr på trikken den 17.juli 2019 fordi hun aktiverte billetten sin for sent. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til at klager har opplyst at hun ikke hadde fått lastet ned og aktivert
billetten før hun gikk på trikken og at hun hadde litt problemer med å finne billetten.  

Nemnda peker på at klager ikke hadde gyldig billett før påstigning og at vilkårene for å
ilegge gebyr var til stede. 

Nemnda kan ikke se at det er grunnlag for å anbefale at gebyret frafalles.  Det er den
reisendes ansvar å sikre at billetter er aktivert før påstigning. Når billetter er sendt via
SMS fra andre, kommer det melding med beskjed om hvordan man skal forholde seg
videre for å hente billetten. Det forhold at man har hatt liten tid for å nå trikken, kan ikke
føre til noe annet resultat.

Vedtak

Transportklagenemnda Kollektiv finner ikke å kunne anbefale at klager gis medhold.