Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03451

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til Tunis via Frankfurt den 29. juli 2018 kl 06.05 med
ankomst kl 10.40. LH865 fra Oslo til Frankfurt ble forsinket slik at klager mistet sin
videreforbindelse. Klager har ikke informert om hvilket omrutingstilbud han mottok, kun
at han ankom endelig bestemmelsessted mer enn fem timer forsinket.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
LH865 ble forsinket èn time og 19 minutter som følge av en uregjerlig passasjer som
måtte fjernes fra flyet. Lufthansa viser til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Lufthansas kontroll. 

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Lufthansa har fremlagt dokumentasjon med beskrivelse av hendelsen
som opplyser at forsinkelsen skyldtes en uregjerlig passasjer som av sikkerhetsmessige
årsaker måtte fjernes fra flyet. 

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet.

Klager har etter dette ikke rett til erstatning.

Vedtak

Transportklagenemnda - fly anbefaler ikke at klager gis medhold.