Vedtak i Transportklagenemnda - Fly

Sammendrag

Krav om standarderstatning grunnet kansellering. Reklamasjonsfrist til flyselskapet.

Dato
11.05.2021

Saksnummer
2020-02776

Tjenesteytere
Norwegian Air Shuttle

Klager har i det vesentlige anført

Klager og reisefølge skulle reise med DY7064 fra Oakland til Warszawa via Oslo den
1. april 2017. Klagers reise ble forsinket med mer enn tre timer og klager har følgelig
fremsatt krav om standarderstatning 600 euro per passasjer, totalt 1200 euro. 

Når det gjelder Norwegians anførsel om at klagen er fremsatt for sent i henhold til
foreldelsesloven, viser klager til at saken først ble registrert hos klageorganet i Polen i
2019 og at saken deretter ble henvist til Transportklagenemnda i september 2020.

Tjenesteyterne har i det vesentlige anført
Norwegian er blitt gitt muligheten til å inngi nytt tilsvar på bakgrunn at Høyesteretts
avgjørelse i HR-2020-2401-A. Selskapet har på tross av dette ikke inngitt noen nye
kommentarer i saken. Norwegian har i det vesentlig anført følgende i tilsvaret de sendte
inn i forbindelse med første anmodning om tilsvar i saken:

Norwegian viser til Transportklagenemndforskriften § 5-2 som uttaler at en klage må
fremmes senest ett år etter at det er fremsatt skriftlig klage til tjenesteyter. I denne
saken har klager fremsatt krav til Norwegian 11. april 2017 hvorpå flyselskapet svarte
samme dag. I henhold til Norwegians register er det ikke fremmet andre krav fra klager.
Videre viser flyselskapet til bestemmelsene i  foreldelsesloven §§ 2 og 3 som angir at
foreldelsesfristen for pengekrav i Norge er tre år. 

På overnevnte grunnlag kan ikke Norwegian imøtekomme klagers krav.

Nemnda bemerker

Norwegian har ikke avgitt noen ny uttalelse til nemnda. Nemnda treffer
vedtaket på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Nemnda må vurdere om klagers krav er foreldet. 

Den alminnelige foreldelsesfristen i Norge er tre år jf. foreldelsesloven § 2. 

Fristen starter å løpe fra den dag klager tidligst kan kreve oppfyllelse jf. foreldelsesloven
§ 3 nr. 1. I dette tilfellet startet foreldelsesfristen derfor å løpe den 1. april 2017 idet
forsinkelsen oppstod. 

Foreldelsesfristen utløper dermed den 1. april 2020. 

Foreldelsesfristen avbrytes ved at kravet bringes inn for nemnda jf. foreldelsesloven § 16
nr. 2 bokstav a jf. nr. 1. 

I dette tilfellet sendte klager krav til det polske klageorganet. Klagen ble mottatt av det
polske organet den 25. mars 2019, altså før foreldelsesfristens utløp.

Det polske klageorganet oversendte klagen til nemnda i brev datert 19. august 2020. 

Etter nemndas syn ble foreldelsesfristen avbrutt da klager ved mottak av klagen til det
polske klageorganet. Dersom en sak anlegges for feil verneting etter tvisteloven, vil
likevel sivilrettslige virkninger av saksanlegget opprettholdes, for eksempel avbrytelse
av foreldelsesfrist jf. Ot.prp.nr.51 (2004-2005) side 164. Tilsvarende må gjelde i
denne saken. Det vises i tillegg til tidligere nemndspraksis, herunder 2020-00885, der
tilsvarende er lagt til grunn. 

Kravet er dermed ikke foreldet. 

Nemnda vurderer deretter om klager har krav på standarderstatning. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda legger til grunn at klagers flyvning den 1. april 2017 fra Oakland til Warszawa
via Oslo ble forsinket med mer enn tre timer.  Flyselskapet har ikke uttalt seg om årsaken
til forsinkelsen. Flyselskapet har ikke godtgjort at forsinkelsen skyldtes ekstraordinære
omstendigheter som ikke kunne vært inngått selv om alle rimelig tiltak var truffet. 

Nemnda anbefaler at Norwegian utbetaler 600 euro per passasjer, altså totalt 1200 euro.

Vedtak

Transportklagenemnda anbefaler at Norwegian utbetaler 1200 euro til klager.