Vedtak i Transportklagenemnda - Fly

Sammendrag

Standarderstatning grunnet kansellering.

Dato
04.09.2013

Saksnummer
355/12F

Tjenesteyter
Widerøes Flyveselskap AS

Standarderstatning grunnet kansellering.

Klager har i det vesentlige anført:

Klager skulle reise fra Stavanger til Sandefjord den 21. mai 2012 kl. 16:30 med WF447. Flyet ble
kansellert, og klager ble booket om til neste avgang kl. 22:10.

Klager krever standarderstatning i henhold til EU-forordningen.

Widerøe har i det vesentlige anført:

Kanselleringen av WF447 er dessverre ikke kompensasjonsberettiget i henhold til EU-
forordning 261/2004, da uregelmessigheten oppstod på grunn av ekstraordinære
omstendigheter, teknisk svikt. Det vises til teknisk rapport.

Ved kanselleringer kan passasjerene enten kansellere reisen mot full refusjon, eller bli
ombooket til neste ledige avgang. Klager valgte sistnevnte.

Widerøe ønsker å refundere utlegg i ventetiden mot originale kvitteringer, men kan dessverre
ikke imøtekomme klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets hydraulikksystem.

Saken er forelagt Luftfartstilsynets tekniske avdeling, som har avgitt uttalelse den 7. august
2012.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines