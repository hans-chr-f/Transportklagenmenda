Vedtak i Pakkereisenemnda

Sammendrag

Saken gjelder hotellrommets størrelse, Mallorca.

Dato
10.06.2014

Saksnummer
192/13P

Tjenesteyter
Berg-Hansen

Sakens dokumenter ble lagt frem.

Klager: X

Turarrangør: Berg-Hansen

Antall reisende: 3

Reisens pris: 36.884,-

Saken gjelder:

Saken gjelder hotellrommets størrelse, Mallorca.

Klageren anfører at han kontaktet Berg-Hansen for å få råd om feriested.

De ble informert om at han skulle reise sammen med sine to døtre på 14 og 12 år og at de
skulle ha en 14-dagers reise. Det hotellrommet de fikk, var altfor lite for tre personer. Rommet
hadde en trippelseng og var så lite at de ikke kunne ha koffertene åpne. Rommets størrelse i
kombinasjon med form og møblering gjorde det uegnet - han anfører at det bare var på ca. 12
kvm + en liten gang og bad.

Han krever hele reisens pris tilbakebetalt.

Berg-Hansen har anført at de som reisebyrå formidler produkter fra leverandører
basert på leverandørenes beskrivelser. De anser seg ikke ansvarlig for mangler.
Rommet klageren fikk var på 20 kvm og selges til bruk for 3 personer.

Berg-Hansen og Star Tour har hver tilbudt et gavekort på kr.1.500,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Nemnda legger her til grunn at klageren hadde bestilt et dobbeltrom med plass til tre
personer. Det fikk han. Når det bestilles et dobbeltrom for tre personer, må det forventes at
det kan bli relativt trangt uten at det dermed foreligger en mangel i pakkereiselovens forstand.
Hvis rommet derimot er mindre enn oppgitt av turarrangør, vil det kunne foreligge en mangel.

Det er ikke dokumentert at det er situasjonen i saken her.

Den skisse som er fremlagt, viser heller ikke noe annet.

Nemnda finner etter dette at det ikke er grunnlag for prisavslag eller kompensasjon utover
det som er tilbudt og som nemnda legger til grunn at opprettholdes.

I anledning Berg-Hansens anførsel om at de som formidler av reiser ikke har ansvar for
eventuelle mangler, vil nemnda vise til pakkereiseloven § 7-1:

«Formidleren hefter overfor kunden for krav som i medhold av denne lov reises overfor
arrangøren».

Vedtak:

Reklamasjonsnemnda kan ikke anbefale kompensasjon utover det som er tilbudt.

Vedtaket var enstemmig.