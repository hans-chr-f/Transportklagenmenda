Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
02.10.2015

Saksnummer
0118/15F

Tjenesteyter
TAP Portugal

Klager har i det vesentlige anført:

Klager skulle reise fra Oslo til Recife i Brasil via Lisboa den 8. november 2014. Den 4.
november fikk han beskjed om at TP767 fra Oslo til Lisboa var endret til avgang den 7.
november.

Klager har mottatt 400 euro per person, men mener han har krav på 600 euro da hans
endelige bestemmelsessted var Recife, ikke Lisboa.

Klager krever ytterligere 200 euro per person i standarderstatning.

Det vises for øvrig til klagers brev.

TAP Portugal har i det vesentlige anført:

TAP Portugal beklager denne uregelmessigheten. Klager ble booket om, og ankom
bestemmelsesstedet på samme tidspunkt som på opprinnelig reiseplan.

TAP Portugal har utbetalt 400 euro per person i tråd med EU-forordning 261/2004, og kan ikke
imøtekomme hans krav utover dette.

Det vises for øvrig til TAP Portugals brev.

Nemnda bemerker:

Klagerne hadde en sammenhengende reise fra Oslo til Recife (Brasil) via Lisboa. Flygningen
Oslo - Lisboa ble innstilt, og klagerne ble omrutet til en tidligere flygning. De fløy fra Lisboa til
Recife med planlagt flygning og ankom Recife til planlagt tid.

Innstillingen gir rett til standarderstatning etter EU-forordning 261/2004 artikkel 5, jf. artikkel
7. Dette er ikke omtvistet.

Artikkel 7 regulerer erstatningens størrelse. Bestemmelsen punkt 1 har følgende ordlyd:

Avstanden skal beregnes på grunnlag av det siste bestemmelsesstedet der nektet
ombordstigning eller innstilt flygning fører til at passasjerens ankomst forsinkes i forhold til
planlagt ankomsttid.

Dersom ruteendringen hadde ført til at klagerne kom forsinket frem til det endelige
bestemmelsesstedet, Recife, er nemnda av den oppfatning at det følger av ovennevnte
bestemmelse at avstanden skulle regnes fra Oslo til Recife.

Ruteendringen førte imidlertid ikke til endret ankomsttidspunkt. Flygningen Oslo - Lisboa
ble endret, mens flygningen Lisboa Recife forble uendret. Nemnda er av den oppfatning
at det da må være avstanden Oslo - Lisboa som regulerer erstatningens størrelse. Det var
denne flygningen som ikke ble gjennomført som planlagt, som ble innstilt, og som gir rett
til standarderstatning. Nemnda viser i denne forbindelse også til definisjonen av «innstilt
flygning» i forordningen artikkel 2 bokstav l): «en planlagt flygning som ikke gjennomføres».
Flygningen Lisboa - Recife ble gjennomført.

Nemnda er etter dette enig med TAP Portugal i at rett standarderstatningen er 400 euro
(flygning innen EU/EØS-området på mer enn 1 500 kilometer, jf. artikkel 7 bokstav b).

Anvendelsen av EU-forordningen berører ikke en passasjers rett til erstatning på annet
grunnlag. Ruteendringer vil kunne skape problemer og tap for den reisende, og flyselskapet
må etter nemndas vurdering være ansvarlig for påregnelig tap som følge av ruteendring.

Ruteendringen førte til at klagerne måtte overnatte i Lisboa. De ble videre påført utgifter
til mat mv. Nemnda er av den oppfatning at TAP Portugal må erstatte dokumenterte og
påregnelige utgifter klagerne ble påført som følge av ruteendringen.

I henhold til EU-forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Nemnda antar det er tilfelle i denne
saken.

Vedtak:

Transportklagenemnda-fly finner ikke å kunne anbefale at klager gis medhold i kravet om
høyere standarderstatning.

Vedtaket var enstemmig.