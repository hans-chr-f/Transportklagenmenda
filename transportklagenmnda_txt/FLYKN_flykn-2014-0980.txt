Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
17.03.2015

Saksnummer
980/14F

Tjenesteyter
Icelandair

Krav om erstatning for ødelagt barnevogn.

Klager har i det vesentlige anført:

Klager reiste fra Oslo til Orlando via Keflavik den 24. februar 2014. Da klager ankom USA
oppdaget hun at barnevognen, pakket i Prampack, var ødelagt. Det ble ikke utfylt noen
skaderapport på flyplassen, da vognen ble pakket ut først etter fire dager, ved ankomst
feriehuset ca. 2 timer fra flyplassen.

Klager har hatt vognen til en forhandler og fått bekreftet at den ikke lar seg reparere.

Barnevognen ble kjøpt brukt på Finn.no til kroner 5 350, klager har derfor ikke kvittering. Ny
vogn koster kroner 7 999.

Klager krever erstatning for ødelagt barnevogn, kroner 7 999.

Det vises for øvrig til klagers brev.

Icelandair har i det vesentlige anført:

Selv om det ikke foreligger en skaderapport fra flyplassen, eller annet bevis på at vognen ble
skadet i Icelandair varetekt, ønsker Icelandair å erstatte klagers barnevogn, minus 10 % av
vognens verdi per år, mot original kvittering på vogn eller fra reparatør. Icelandair kan ikke
imøtekomme klagers krav på kroner 7 999 som er ny verdi på en tilsvarende vogn. En vogn
som har vært i bruk i fem år har ikke samme verdi som en ny.

En helt ny tilsvarende barnevogn kostet USD 599,99 i USA hvor familien var på ferie når
uhellet var ute. Icelandair kunne uten tvil akseptert å betale 50 % av dette.

Det vises for øvrig til Icelandairs brev.

Nemnda bemerker:

Icelandair er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok barnevognen uten å fremvise skaden. Icelandair har likevel erkjent ansvar.

Nemnda legger på bakgrunn av de foreliggende opplysninger til grunn at vognen er
totalskadet.

For så vidt angår erstatningens størrelse, bemerker nemnda at erstatningen ved totalskade i
utgangspunktet må baseres på gjenanskaffelsesverdien - det beløp skadelidte må betale for
å skaffe seg en ny ting av samme art. Skadelidte skal på den annen side ikke tjene på skaden,
og det må derfor gjøres fradrag for den slitasje og verdiforringelse ellers som bruken av den
skadede gjenstand har medført.

Nemnda legger til grunn at klagerne kjøpte vognen brukt, og at den da var om lag frem år
gammel. Samlet pris inklusive omkostninger var kr  5.350,60. Ny pris i dag i Norge er oppgitt til
kr 7.999.

Nemnda anbefaler etter en samlet skjønnsmessig vurdering at Icelandair utbetaler er
erstatning på NOK 4 000.

Vedtak:

Transportklagenemnda-fly anbefaler at Icelandair utbetaler en erstatning på NOK 4 000.

Vedtaket var enstemmig.