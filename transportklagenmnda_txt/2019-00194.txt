Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
05.11.2019

Saksnummer
2019-00194

Tjenesteytere
Widerøe

Klager har i det vesentlige anført

Klager reiste fra Bodø til Stavanger via Bergen den 15. november 2018 med Widerøe. Ved
ankomst oppdaget klager at hans koffert var ødelagt, det ene hjulet var revet helt av. 

Klager var på reise med NATO i forbindelse med en øvelse og måtte forlate flyplassen
umiddelbart etter ankomst, han fikk derfor ikke anledning til å rapportere skaden på
flyplassen. Han tok imidlertid bilde av den skadde kofferten samme dag, hvor dato og
tidspunkt kommer frem på bildet. Klager kan også fremlegge signert bekreftelse fra to
medreisende, blant annet en NATO general. 

Klager forsøkte å sende inn skriftlig klage samme dag, men fikk ikke lastet opp bildet.
Grunnet NATO øvelsen klager deltok i fikk han ikke sendt inn klage før etter tre dager den
18. november. 

Bagasjen var 18 måneder da den ble skadet, og en lignende koffert koster i dag 80 euro. 

Klager krever erstatning for den ødelagte kofferten.

Tjenesteyterne har i det vesentlige anført
Skadet bagasje må alltid rapporteres på flyplassen ved ankomst (PIR). I henhold til
luftfartsloven § 10-26 anses bagasjen å være i samme stand som da den ble innsjekket
dersom PIR ikke kan fremlegges. 

I de tilfeller PIR ikke kan fremlegges må skaden rapporteres innen syv dager, men det er
da reisende som har bevisbyrden.

I denne saken hevder klager at han oppdaget skaden på flyplassen ved ankomst, men
han rapporterte den først tre dager senere. Widerøe kan ikke se at klager har bevist at
skaden skjedde ombord på en av Widerøes flyvninger.

Widerøe kan ikke imøtekomme klagers krav.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2.

Mottas innskrevet reisegods eller gods uten klage fra mottakerens side, formodes godset
å være utlevert i god stand.
Er godset skadet eller delvis tapt, må mottageren klage om det til fraktføreren
umiddelbart etter at skaden eller tapet oppdages, og senest innen 7 dager fra den dag
da godset ble stilt til rådighet for mottakeren, jf. luftfartsloven § 10-26.

I dette tilfellet ble skaden oppdaget på flyplassen, men den ble ikke meldt der slik
regelen er. Klager har anført en rimelig begrunnelse for dette. Imidlertid er det slik at
dersom kofferten mottas uten klage fra passasjerens side, formodes kofferten å være
utlevert i god stand om ikke annet godtgjøres. Det vil si at klager har bevisbyrden for at
kofferten ble skadet mens den var i selskapets varetekt. Klager meldte skaden innen
sjudagersfristen. 

Det eneste beviset klager har fremlagt for at kofferten ble skadet på turen slik
han hevder, er et foto. Bildefilen er datert samme dag som reisen fant sted. På
denne bakgrunn har nemnda under tvil kommet til at klager i tilstrekkelig grad har
sannsynliggjort at skaden på kofferten skjedde mens den var i selskapets varetekt.

Erstatning ved totalskade av bagasje baseres på gjenanskaffelsesverdien — det beløp
skadelidte må betale for å skaffe seg ny ting av samme art. Skadelidte skal på den
annen side ikke tjene på skaden, og det må derfor gjøres fradrag for den slitasje og
verdiforringelse ellers som bruken av den skadede gjenstanden har medført. Kofferten
var halvannet år gammel og nemnda anbefaler at selskapet betaler til klager 80 euro
fratrukket 15% for slitasje, tilsammen 68 euro.

Vedtak

Transportklagenemnda-fly anbefaler at Widerøe betaler til klager 68 euro.