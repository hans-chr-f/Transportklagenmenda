Vedtak i Transportklagenemnda - Sjø

Sammendrag

Krav om frafall av gebyr ved reise med båt - Feil billettkategori

Dato
10.10.2019

Saksnummer
2019-03391

Tjenesteytere
Ruter

Klager har i det vesentlige anført

Klager ble ilagt gebyr da hun reiste med båt fra Langøyene til Aker Brygge. Klager reiste
med tre andre familiemedlemmer, en på tre år, en på syv år og to voksne, da hun ble
stoppet i billettkontroll. Ifølge klager reiste hun med ledsagerbevis mens den andre
voksne i reisefølget hadde en 30-dagersbillett, og barnet på syv hadde en 30-dagersbillett
med studentrabatt. Før klager fikk tid til å forklare situasjonen ble hun ilagt gebyr og fikk
beskjed om å forlate båten. 

Klager har på overnevnte grunnlag fremsatt krav om at Ruter frafaller gebyret, og at
selskapet kommer med en beklagelse for den uansvarlige saksbehandlingen.

Tjenesteyterne har i det vesentlige anført
Klager ble ilagt gebyr fordi hun reiste med studentbillett, uten å oppfylle kravene til
rabatten. For å kunne reise på studentrabatt må man være fulltidsstudent og mellom
20 og 30 år, reisende som studerer på deltid eller er over 30 år kan ikke benytte seg av
studentbillett.  Det er kundens ansvar å sette seg inn i hvilke regler som gjelder. 

Til Ruter har klager opplyst at det var en familie på fire personer som reiste sammen,
hvor de hadde en voksenbillett og en studentbillett. I ettertid har det blitt fremlagt et
ledsagerbevis for en person som Ruter ikke har kjennskap til om han var med på denne
reisen. Det er personer med nedsatt funksjonsevne, og som har rett til ledsager, som
skal disponere ledsagerbeviset. Ruter kan ikke se at det ble fremvist noe ledsagerbevis i
denne kontrollen. Ut fra bildet som er lagt ved i henvendelsen til nemnda, kan ikke Ruter
se at personen som er avbildet på ledsagerbeviset er noen av personene på bildene som
ble tatt på den aktuelle turen. 

Klager ble ilagt gebyr fordi hun reiste med studentbillett. I ettertid hevder hun at det
var hennes sønn på syv år som brukte studentbilletten. En syvåring kan ikke reise på
studentbillett. 

På overnevnte bakgrunn avviser Ruter klagers krav og opprettholder gebyret i saken.

Nemnda bemerker

Klager ble ilagt gebyr da hun reiste med båt fra Langøyene til Aker Brygge da hun ikke
kunne vise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda legger til grunn at Klager reiste sammen med tre andre familiemedlemmer; to
barn på tre og syv år, og en voksen. da hun ble stoppet i billettkontroll. 

Ifølge klager reiste hun med ledsagerbevis mens den andre voksne i reisefølget hadde
en 30-dagersbillett, og barnet på syv hadde en 30-dagersbillett med studentrabatt. Før
klager fikk tid til å forklare situasjonen ble hun ilagt gebyr og fikk beskjed om å forlate
båten. 

Nemnda bemerker at ved kontrollen viste klager et studentkort som hun ikke var
berettiget til å benytte på grunn av alder. Det er også uklart om det var noen gyldig billett
i kortet. På denne bakgrunn var vilkårene for å ilegge gebyr til stede. 

I følge gebyrrapporten ble det ikke vist noe ledsagerbevis. Opplysningen om et slikt kort
synes å være gitt i ettertid. Ledsagerbeviset er forøvrig utstedt av Bodø kommune og det
er heller ikke opplyst noe om vedkommende var med på reisen. 

Nemnda kan uansett ikke se at det er grunnlag for å gi medhold ettersom klager ikke har
sannsynliggjort at ledsagerbevis ble fremlagt under kontrollen. 

Nemnda kan på denne bakgrunn ikke se at det er grunnlag for å anbefale at gebyret
frafalles.

Vedtak

Transportklagenemnda Sjø finner ikke grunnlag for å anbefale at klager gis medhold.