Vedtak i Transportklagenemnda - Fly

Sammendrag

Krav om kompensasjon etter EU forordning 261/2004 som følge av kansellering.

Dato
24.03.2010

Saksnummer
230/09F

Tjenesteyter
Widerøe's Flyveselskap AS

Krav om kompensasjon etter EU forordning 261/2004 som følge av kansellering.

Klager har i det vesentlige anført:

Klagerne skulle 7. august 2009 reise med WF355 fra Frankfurt til Trondheim via København.
Flyet ble kansellert på grunn av for mange arbeidstimer for piloten på flyet. Klagerne ble
ombooket til SK1474 den 7. august og SK350 den 8. august. Dette førte til at klagerne kom 22
½ time forsinket fram til bestemmelsesstedet.

Klagerne krever kompensasjon etter EU forordningen. Klagerne bestrider at Widerøe tok alle
mulige forholdsregler for å unngå kanselleringen. Flyet kunne vært omdirigert, man kunne
skaffet annet mannskap m.v.

Widerøe har i det vesentlige anført:

Flyselskapet viser til at kanselleringen av flyavgangen fra København til Trondheim skyltes
ekstraordinære omstendighet som følge av at Luftfartstilsynet ikke lot det aktuelle flyet
ta av før to timer senere en planlagt avgang, på grunn av problemer med flytrafikktårnet i
Göteborg. Dette var en omstendighet utenfor Widerøe's kontroll og av den grunn gir den
ingen kompensasjon til klager.

Widerøe viser videre til:

Når kansellering oppstår og årsaken er ekstraordinær, har passasjeren følgende valg:

Widerøe anbefaler klager å kontakte sin reiseforsikring med sin kompensasjonsforespørsel,
da de eventuelt har andre prosedyrer for kompensasjon ved slike omstendigheter.

Widerøe har lagt ved loggen som viser grunnen til hendelsen.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Saken ble behandlet på møte i flyklagenemnda den 16. november 2009. Nemnda besluttet
å utsette saken da det var ønskelig med flere opplysninger i det en ønsket en nærmere
redegjørelse for betydningen av problemene i Göteborg samt hva som ble gjort for å unngå
kanselleringen.

Widerøe har ikke besvart nemnda henvendelse av 17. november 2009.

Ved den videre vurdering av saken har nemnda delt seg i et flertall og et mindretall.

Nemndas flertall, lederen og forbrukernes representanter er av den oppfatning at
Widerøe ikke har godtgjort at kanselleringen skyldtes ekstraordinære omstendigheter
som ikke kunne vært unngått selv om alle rimelige tiltak var truffet. Flertallet viser i
denne forbindelsen bl.a. til at Widerøe har valgt ikke å besvare nemndas henvendelse.
Klagerne har etter dette rett til erstatning etter EU forordningen på 250 eruo per
person.

Nemndas mindretall, flyselskapenes representanter, finner på bakgrunn av de
foreliggende opplysninger godtgjort at kanselleringen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Det
foreligger følgelig ikke grunnlag for kompensasjon.

På bakgrunn av flertallets vurdering, traff nemnda slikt

Vedtak:

Flyklagenemnda anbefaler at klagerne gis en erstatning på 250 euro per person.

Nemnda hadde slik sammensetning ved behandling av saken: &gt;

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Edith Lundem Jakobsen, Lufthansa German Airlines

Line Olafsen, Norwegian Air Shuttle ASA