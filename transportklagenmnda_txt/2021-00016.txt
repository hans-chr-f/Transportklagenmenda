Vedtak i Transportklagenemnda - Fly

Sammendrag

Krav om standarderstatning og merutgifter grunnet avgang flyttet en dag frem.

Dato
16.09.2021

Saksnummer
2021-00016

Tjenesteytere
Icelandair

Klager har i det vesentlige anført

Klager (to personer) hadde reise fra Oslo til Keflavik den 3. juli 2020 med FI319 og retur
Keflavik til Oslo den 6. juli 2020 med FI318. Det ble mottatt e-post den 25. juni 2020 hvor
klager fikk endret utreisen til den 2. juli da Icelandair kansellerte flyvningen den 3. juli.

Klager krever standarderstatning på EUR 400 per person i henhold til EU-forordning
261/2004, samt merutgifter på hotell og leiebil til sammen NOK 1714.

Tjenesteyterne har i det vesentlige anført
Icelandair har ikke avgitt tilsvar til nemnda etter gjentatte forsøk.

Icelandair har imidlertid svart klager:
FI319 fra Oslo til Island den 3. juli 2020 ble kansellert grunnet covid-19 pandemien. Det
vises til EU-forordningen 261/2004 artikkel 5 (3) «Et transporterende luftfartsselskap
skal ikke være pålagt å betale erstatning i samsvar med artikkel 7 dersom det kan
godtgjøre at innstillingen skyldes ekstraordinære omstendigheter som ikke kunne vært
unngått selv om alle rimelige tiltak var truffet.» På bakgrunn av dette så vil ikke Icelandair
imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid.

Klager fikk informasjon om kansellering 25. juni 2020, åtte dager før planlagt avreise 3.
juli. I og med at flyselskapet ikke har inngitt tilsvar til nemnda, mener nemnda imidlertid
at det ikke er godtgjort at kanselleringen skyldtes ekstraordinære omstendigheter som
ikke
kunne vært unngått selv om alle rimelige tiltak var truffet. Klager har derfor krav på
standarderstatning på 400 euro, totalt 800 euro. 

Klager ble omrutet til avreise 2. juli og har fremsatt krav om refusjon av utgiften til èn
ekstra dag for hotell (987 NOK) og leiebil (727 NOK), til totalt 1714 kroner. I og med at
merutgiftene ikke overstiger standarderstatningen må disse utgiftene allerede anses
dekket av denne. Nemnda kan ikke se at det er noe grunnlag for ytterligere erstatning til
klagerne.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Icelandair utbetaler 400 euro per passasjer, totalt
800 euro.