Vedtak i Transportklagenemnda - Fly

Sammendrag

Krav om refusjon av bagasjeavgift.

Dato
15.12.2021

Saksnummer
2021-01192

Tjenesteytere
Widerøe

Klager har i det vesentlige anført

Klager med reisefølge (totalt fem personer) reiste med Widerøe (WF468) fra Sandefjord
til Bodø den 5. juli 2021 (retur den 9. juli 2021 med WF469). På flyplassen måtte klager
betale 500 NOK for å sjekke inn bagasje. Klager fikk beskjed om at hans billettype ikke
tillot bruk av sølvbonus for å sjekke inn ekstra bagasje. Klager har skrevet til Widerøe
at det er helt greit at bagasje ikke var inkludert i billetten. Dette kan klager også se. Det
står imidlertid ingenting om at den ikke kan bruke sølvkort på dette. På flyplassen i Bodø
forstod de ansatte feilen, og de fikk sjekket inn all bagasje med sølv- og diamantkort.
Klager har fremmet krav om refusjon av summen han måtte betale på flyplassen i
Sandefjord.

Tjenesteyterne har i det vesentlige anført
Som det fremkommer på kvittering til klager er dette en reise uten bagasje. Dette
fremgår også tydelig i bestillingsprosessen. Det vises til fremlagt kvittering og utklipp fra
bestillingsprosessen.

Nemnda bemerker

Nemnda legger til grunn at klager hadde Economy Light-billetter som ikke inkluderte
innsjekket bagasje. Spørsmålet er om Widerøe kunne belaste klager for å sjekke inn
bagasjen, i all den tid han var sølvmedlem (Eurobonus). Klager mener selskapet ikke
opplyste om at sølvstatusen ikke kunne benyttes til å sjekke inn bagasje på denne
billettypen. Klager med reisefølge fikk dessuten brukt sølv- og diamantkort til å sjekke inn
bagasje på returen.

Widerøe har fremlagt dokumentasjon på at Economy Light-billetter ikke inkluderer
innsjekket bagasje. Spørsmålet er om klager hadde rett til å sjekke inn bagasje
kostnadsfritt grunnet sølvmedlemskapet sitt, og dersom ikke, om Widerøe burde ha
informert om dette. 

På Widerøe sine hjemmesider under "Medlemsfordeler i Eurobonus" står det følgende
under "Sølv": Sjekk inn 1 ekstra bagasje gratis (gjelder ikke i EcoLight/UngdomLight/
StudentLight).* ("*NB! Alle reiser i billettypen EcoLight/UngdomLight/StudentLight som er
bestilt fra og med 1. april 2021, med avreisedato fra og med 1. mai 2021, har ikke lenger
denne bagasjefordelen. Trenger du bagasje ved reise i EcoLight kan du legge dette til
under Mine Reiser. Priser finner du her. For reiser i Economy, Flex eller Full Flex får du
som EuroBonus Sølv-medlem fortsatt med deg 1 ekstra innsjekket bagasje gratis".) 

Basert på klagers forklaring legger nemnda til grunn at klagers billetter ble kjøpt etter
1. april 2021. Det henvises til mailen han sendte til Widerøe hvor det ble skrevet at
billettene ble kjøpt to måneder før avreise. Klagers avreise var den 5. juli 2021. Klager
hadde i henhold til vilkårene ikke rett til å sjekke inn bagasje med bakgrunn i sin
sølvstatus. 

Klager hadde tilgang til vilkårene og fordelene knyttet til sitt Eurobonusmedlemskap
under bestillingen. Nemnda kan ikke se at Widerøe kan holdes erstatningsrettslig
ansvarlig for å ikke ha informert klager eksplisitt om at sølvmedlemskap ikke
kunne benyttes til å sjekke inn bagasje på den aktuelle billettypen. Det kommer
frem under selve bestillingsprosessen at Economy Light ikke inkluderer innsjekket
bagasje. Nemnda mener klager her selv er ansvarlig for å undersøke vilkårene i
sitt Eurobonusmedlemskap, da dette er en egen selvstendig avtale utenfor selve
billettkjøpet. 

Nemnda kan på bakgrunn av ovennevnte ikke anbefale at klager gis medhold.

Vedtak

Transportklagenemnda anbefaler ikke at klager gis medhold.