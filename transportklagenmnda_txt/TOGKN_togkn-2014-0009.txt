Vedtak i Transportklagenemnda
- Kollektivreiser

Sammendrag

Krav om dekning av utgifter til nye flybilletter på grunn av kansellert togavgang.

Dato
17.06.2014

Saksnummer
9/14 J

Tjenesteyter
NSB

Klager har i det vesentlige anført:

Klager og hans medreisende bor i Amsterdam og har en hytte i Sør-Trøndelag. Å reise dit
krever god planlegging og tillit til de forskjellige transportleverandørene innenfor fly, tog,
buss og taxi. De har imidlertid alltid hatt god erfaring i de mange årene de har reist til hytta.
Denne gangen skulle de først tilbringe noen dager syd for Asker. De ønsket derfor å reise
med NSB fra Asker til Os med retur til Oslo Lufthavn Gardermoen. Dette lot seg dessverre ikke
bestille på nettsiden til NSB. For enkelhets skyld kjøpte de derfor billetter t/r Asker-Os i den
viten at flyplassen ligger på strekningen. I følge billetten var forventet ankomst flyplassen den
10.02.13 kl. 11.01.

Ved bestilling på nettsiden fikk ikke klager oppgitt sitt utenlandske telefonnummer. Da togets
avgang ble innstilt fikk klagerne først vite dette via høyttaleranlegget på Os stasjon rett før
togets avgang kl. 06.27. De tok umiddelbart kontakt med NSB pr. telefon, men de åpnet ikke
før kl. 07.00. Da de ringte opp igjen kl. 07.00 med spørsmål om hvorfor de ikke var kontaktet
fortalte konsulenten de snakket med at NSB ikke kunne kontakte dem på et utenlands
telefonnummer.

Kl. 07.15 kom det en minibuss som fraktet dem til Hamar. De nådde Oslo lufthavn
Gardermoen kl. 13.01, hele to timer etter ordinær ankomsttid.

Klager holder NSB 100 % ansvarlig for at de mistet flyet til Amsterdam og krever full erstatning
av togbillettene (returstrekningen) og nye flybilletter til Amsterdam, totalt 400,24 euro.

NSB har i det vesentlige anført:

Det fremgår av NSBs Transportvilkår § 7 A at med en forsinkelse menes for sen ankomst
til bestemmelsesstasjon i forhold til NSBs ruteplan. Med vesentlig forsinkelse menes alle
NSBs tog mellom Oslo og Trondheim, Oslo og Bergen, Oslo og Kristiansand / Stavanger, samt
Trondheim og Bodø er mer enn 60 minutter, og for andre tog mer enn 30 minutter forsinket.

Klagerne hadde kjøpt togbillettene for en reiserute fra Os til Hamar og videre fra Hamar til
Asker på www.nsb.no og godtatt transportvilkårene.

Toget klagerne skulle ta fra Os til Hamar ble innstilt på grunn av manglende materiell. NSB
hadde derfor satt opp alternativ transport på den berørte strekningen. Den alternative
transporten medførte en forsinkelse på mer enn 30 minutter.

På grunn av forsinkelsen har klagerne i henhold til NSBs Transportvilkår § 7 J fått refundert 50
% av billettutgiftene.

Klagerne mener at de på grunn av forsinkelsen ikke rakk sin planlagte flyavgang fra Oslo
Lufthavn Gardermoen til Amsterdam i Nederland og krever utgiftene til nye flybilletter
refundert.

I følge NSBs Transportvilkår § 2 B går det frem at passasjeren ved en vesentlig forsinkelse kan
fremme krav om dekning av dokumenterte påregnelige direkte utgifter, begrenset oppad til
2/10 av Folketrygdens grunnbeløp.

At klagerne hadde planer om å reise med fly videre fra Oslo Lufthavn Gardermoen
kan imidlertid ikke anses som påregnelig for NSB. Klagerne hadde togbilletter med
bestemmelsesstasjon Asker. Asker er ingen stasjon som har korrespondanse med fly. Har
man gyldig togbillett fram til en stasjon som har tilknytning til flyplasser som for eksempel
Gardermoen, Rygge, Torp eller Værnes kan NSB gå ut i fra at passasjeren har tenkt å reise
videre med fly.

Asker derimot ligger mange togstasjoner unna flyplassen Oslo lufthavn Gardermoen, og NSB
kan derfor ikke gå ut i fra at klagerne ønsket å reise videre fra Gardermoen.

NSB finner med denne bakgrunnen ikke grunnlag for å etterkomme klagernes ønske om
refusjon av utlegg til endring av flybillettene.

Nemnda bemerker:

Ved vesentlig forsinkelse kan passasjeren fremme krav om dekning av dokumenterte
påregnelige direkte utgifter, begrenset oppad til 2/10 av Folketrygdens grunnbeløp, jf. NSBs
transportvilkår § 7B. I tillegg kan man få refusjon av 50 av billettprisen, jf. § 7 J. Det er et vilkår
at forsinkelsen er vesentlig før rettighetene trer i kraft. I henhold til NSBs transportvilkår § 7 A
må det være en forsinkelse på mer enn 60 minutter til bestemmelsesstasjonen for regiontog
før forsinkelsen anses vesentlig.

NSB har refundert 50 % av billettprisen og nemnda finner ikke grunnlag for ytterligere
refusjon av togbilletten fra Os til Asker.

Klagernes tog var 2 timer forsinket til Oslo Lufthavn Gardermoen. Forsinkelsen medførte
at klagerne ikke rakk flyet til Amsterdam og de ble dermed påført en utgift til kjøp av nye
flybilletter.

Nemnda har ved den videre vurderingen av saken delt seg i et flertall og et mindretall.

Flertallet, lederen og forbrukernes representanter, mener det må anses som påregnelig
for NSB at noen passasjerer som reiser med tog fra Os via Hamar og forbi Oslo Lufthavn
Gardermoen til Asker skal videre med et annet transportmiddel og at en forsinkelse
således kan påføre passasjerene utgifter til kjøp av nye billetter, alternativ transport
mv. Det at klagerne hadde kjøpt billetter til Asker kan ikke få betydning i forhold til
spørsmålet om påregnelighet. Klagerne har opplyst at det ikke var mulig å kjøpe en
billett fra Asker til Os og med retur til Oslo lufthavn Gardermoen. De måtte derfor,
ved billettbestilling på NSBs nettsider, kjøpe en retur til samme stasjon (Asker - Os-
Asker) selv om de kun ønsket billett frem til Oslo lufthavn Gardermoen på returen. NSB
har ikke kommentert dette. Forsinkelsen gir etter dette rett til erstatning. Flertallet
anbefaler at NSB erstatter klagernes utgifter til nye flybilletter til Amsterdam, totalt kr
2.774.

Mindretallet, Jernbaneverkets representant og Flytogets representant, legger til grunn
at det er fullt mulig å kjøpe en billett Os - Oslo lufthavn Gardermoen. Mindretallet
er ikke enig i at det er påregnelig for NSB at klager skal rekke et fly fra Oslo lufthavn
Gardermoen når det bestilles en billett med Asker som endestasjon. Mindretallet
understreker at flyplassen ligger på strekningen med et langt tidligere stoppested enn
Asker. På bakgrunn av dette finner mindretallet ikke grunnlag for å gi klager medhold.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at NSB erstatter klagernes utgifter til nye
flybilletter til Amsterdam, totalt kr 2.774.