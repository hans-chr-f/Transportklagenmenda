Vedtak i Transportklagenemnda
- Kollektivreiser

Sammendrag

Krav om frafall av gebyr - billett kjøpt etter påstigning

Dato
21.06.2021

Saksnummer
2021-00571

Tjenesteytere
Skyss

Klager har i det vesentlige anført

Klager ble ilagt gebyr 3. mars 2021. Klager forklarer at han bor like ved Fana buss depot,
avstand på 3 minutters gange og 1 minutt løping. Videre forklarer klager at han var
forsinket til bussen og måtte derfor løpe. Han rakk akkurat bussen, når han gikk inn
lukket sjåføren døren og begynte å kjøre. Klager anfører at han måtte finne seg en
plass å sitte og med en gang han satt seg ned kjøpte han bussbillett. Klager forklarer at
kjøreturen fra hans busstopp til neste busstopp er under 30 sekunder. Klager mener
at alle som noen gang har løpt så fort de kan skjønner at det er vanskelig eller umulig å
løpe og kjøpe billett samtidig. 

Klager forklarer at den tiden han har vært bosatt på stedet er bussen ofte forsinket eller
at den ikke kommer i det hele tatt. Videre forklarer han at bussen kommer også ofte for
tidlig. Siden bussen kommer så sporadisk, så dersom klager kjøper billett før han går
hjemmefra kan det hende at han må kjøpe 2 billetter. Klager har kommet for sent til jobb
opptil 2 timer flere ganger fordi bussen ikke har kommet. Dette er grunnen til at klager
aldri kjøper billett før han faktisk ser bussen. 

Klager anfører at da vekterne kom så hadde han billett. Videre forklarer han at han fikk
lønn noen dager senere og kjøpte som normalt nytt periodekort. 

Klager mener det er urettferdig at han har blitt ilagt gebyret og legger til at han ikke har
råd til å betale. 

Etter at klager har mottatt Skyss sitt tilsvar i saken legger han til at han i 2020 og flere år
før kjøpte periodekort hver måned. Klager legger videre til at når busstreiken begynte i
2020 så sluttet han å bruke buss regelmessig og har syklet til jobb eller kjørt med kollega.
Han forklarer at han tar buss sporadisk og da kjøper han billett. Klager forklarer at
sykkelen hans har blitt ødelagt og at kollegaen han pleide å sitte på med har flyttet, slik at
han har begynt å ta buss oftere og kjøpte derfor periodekort. Klager har sluttet å ta buss,
siden han er sterkt uenig i dette gebyret og vil heller gå enn å ta buss. Klager forklarer at
han forteller sannheten. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 3. mars 2021. Det fremgår av saken at klager gikk på bussen uten
å løse billett. Videre fremgår det av dokumentasjon fra kontrollen at mobilbilletten
ble kjøpt på samme tidspunkt som vekterne kom om bord og kontrollen startet.
Kontrollørene kom ikke om bord på samme holdeplass som klager. Klager var om bord
fra en tidligere holdeplass. 

I betingelsene for bruk av Mobilbillett fremgår det blant annet at billett skal være kjøpt
og aktivert (nedtelling startet) før ombordstigning av transportmiddelet. Dette er det
informert om i applikasjonen under "Bruk av Skyss billett-appen". Den reisende må selv
kontrollere at nedtellingen er startet før ombordstigning av transportmiddelet. 

Det fremgår videre av § 3 i Skyss sine transportvilkår at den reisende må løse billett før
eller ved påstigning, og av § 4 at reisende som ved kontroll ikke kan vise gyldig billett,
plikter å betale tilleggstakst. 

Skyss mener på bakgrunn av dette at tilleggsgebyr ikke er gitt urettmessig. 

Skyss legger til at klager viser til "...og kjøpte som normalt nytt periode kort." og vil som
tilleggsopplysning her tilføye at på kundekontoen det vises til ikke kjøpes annet enn
enkeltbilletter sporadisk.

Nemnda bemerker

Klager ble ilagt gebyr 3. mars 2021 fordi han ikke kunne fremvise gyldig billett, da
billetten var kjøpt for sent. 

Det fremgår av Skyss sine transportvilkår § 3 at den reisende skal løse billett før eller
ved påstigning, og er selv ansvarlig for å inneha gyldig billett under hele reisen. Videre
fremgår det av transportvilkårene § 4 at reisende som ved kontroll ikke kan vise gyldig
billett plikter å betale tilleggstakst. Det fremgår av betingelsene for bruk av Skyss Billett
app at billett skal være kjøpt før ombordstigning. 

Klager opplyser at han ikke rakk å kjøpe billett før ombordstigning fordi han måtte løpe
for å rekke bussen. Vilkårene for å ilegge gebyr var dermed til stede. 

Det fremgår av billetten at denne var gyldig fra kl. 08:02 den 3. mars 2021. Videre
fremgår det av gebyrslippen at gebyret ble ilagt kl. 08:02. 

Nemnda bemerket at den reisende selv har ansvar for å sette seg inn i vilkårene for bruk
av appen. 

Nemnda har i sin praksis lagt til grunn at den reisende selv har ansvaret for å ha
tilstrekkelig tid til å kjøpe billett før påstigning og at dette ikke kan gi grunnlag for å
anbefale at gebyret frafalles.

Nemnda bemerker at det fra reiseforetakenes side er behov for en konsekvent praksis
da det er vanskelig å skille mellom årsakene til at passasjerer ikke har kjøpt billett før
påstigning.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.