Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
11.06.2020

Saksnummer
2020-01361

Tjenesteytere
Vy

Klager har i det vesentlige anført

Klager har vist til at han den 2. mars 2020 skulle reise fra Asker til Oslo Lufthavn. Klager
kjøpte en billett via billettautomaten for flytogbillett da denne automaten stod på vei
inn til sporet. Under reisen ble han kontrollert og ilagt gebyr da han hadde gått om
bord på et lokaltog driftet av VY. Klager anfører at han ikke visste at vanlige tog og flytog
så forskjellige ut da han bor på Vestlandet. Klager informerer om at han ville ha reist
med Flytoget dersom han var klar over dette. Videre anfører klager at det er VY sin
skyld at han har kjøpt feil billett da det er uklart hvordan togene og sporene blir vist på
togstasjonen.

Klager krever at gebyret frafalles.

Tjenesteyterne har i det vesentlige anført
VY har vist til at klager ble kontrollert om bord tog 508 den 2. mars 2020 etter avgang fra
Lillestrøm. Klager ble påtruffet i en ubetjent vogn og kunne ikke fremvise gyldig billett for
reisen. Klager ble derfor korrekt ilagt et kontrollgebyr.

VY viser til at de ubetjente vognene tydelig er merket utvendig og innvendig med «kun
gyldig billett». Videre viser de til at reisetiden fra Asker til Lillestrøm – hvor klager ble
påtruffet i kontroll – er på omtrent 30 minutter, noe som gir god til å forsikre seg om at
man har gyldig billett på riktig tog og med riktig selskap.

VY anfører at den reisende selv må forsikre seg om at man har gyldig billett for
transporten man benytter seg av, og at billett for Flytoget ikke er gyldig for transport med
VY.

VY krever at gebyret opprettholdes.

Nemnda bemerker

Klager ble ilagt gebyr i ubetjent vogn på toget den 2. mars 2020 etter avgang fra
Lillestrøm da han ikke kunne fremvise gyldig billett ved kontroll.

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett ved kontroll og vilkårene for å ilegge gebyr var
dermed til stede.

Ved kontroll fremviste klager en billett som gjelder for reiser med Flytoget. Nemnda
bemerker at den reisende selv har ansvaret for å sette seg inn i billettsystemene og at
den reisende selv har ansvaret for å kjøpe riktig billett.

Nemnda har forståelse for at reaksjonen med gebyr kan oppleves strengt i et tilfelle som
dette, men av hensyn til reiseforetakene er det behov for en konsekvent praksis. 

Nemnda finner ikke å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold