Vedtak i Transportklagenemnda - Fly

Sammendrag

Erstatning for ødelagt barnevogn.

Dato
21.03.2019

Saksnummer
2018-03286

Tjenesteytere
Norwegian

Klager har i det vesentlige anført

Klager reiste med Norwegians flyvning DY1516 fra Bergen (BGO) til Praha (PRG) 29.
august 2018. Klager sjekket inn sin barnevogn som spesialbagasje som han ble bedt om
på flyplassen i Bergen. Da barnevognen ankom Praha var den imidlertid totalskadd, og
klager har vist til fremlagte bildebevis. På bakgrunn av skade har klager fremsatt krav
om kompensasjon for den ødelagte barnevognen. Han har i denne forbindelse vist til at
barnevognen ble kjøpt for 17 000 tsjekkiske koruna i 2016.

Tjenesteyterne har i det vesentlige anført
Klager reiste med Norwegians flyvning DY1516 fra Bergen til Praha 29. august 2018. Ved
ankomst til Praha ble det skrevet en skaderapport. 

Den 29. august sendte klager et krav til Norwegian som følge av at barnevognen var
skadet. Den 30. august mottok han svar fra selskapet som avslo hans krav som følge av
at vognen ikke var forsvarlig pakket. Det følger av Norwegians vilkår at visse gjenstander
ikke er laget for lufttransport. På selskapets hjemmesider er det publisert en liste over
gjenstander som er særlig utsatt for skade. For å unngå skade på barnevogner under
lufttransport, må disse pakkes i hard eller foret emballasje. Det er passasjerens eget
ansvar å beskytte sine gjenstander, og plastbeskyttelsen som deles ut på flyplassen er
kun ment til å beskytte annen bagasje mot søl fra barnevognen. 

Selskapet har i denne forbindelse vist til Montrealkonvensjonen artikkel 20. Da
passasjeren valgte å ikke beskytte barnevognen tilstrekkelig i henhold til selskapets
vilkår, har Norwegian på denne bakgrunn avvist klagers krav om kompensasjon.

Nemnda bemerker

Nemnda leger på bakgrunn av sakens opplysninger til grunn at klagers barnevogn ble
skadet under lufttransporten. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun
en anbefaling. Barnevogner er svært vanlig å medbringe som bagasje, og vanligvis
skjer transporten uten at skade inntreffer. Nemndas flertall, nemndsleder og
forbrukerrepresentantene, mener at flyselskapene bør ha et opplegg for skånsom
håndtering av disse

Det er opplyst at vognen kostet 17 000 koruna i 2016. Dette utgjør cirka 6 500 kroner, en
pris nemnda anser som rimelig for innkjøp av ny barnevogn. Nemndas flertall anbefaler
at Norwegian utbetaler til klager erstatning på kroner 6 500 for skaden. 

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig

Vedtak

Transportklagenemnda - fly anbefaler at Norwegian utbetaler til klager erstatning på
kroner 6 500.