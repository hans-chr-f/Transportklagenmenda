Vedtak i Transportklagenemnda - Fly

Sammendrag

Krav om erstatning for skadet og savnet bagasje.

Dato
13.06.2019

Saksnummer
2018-01414

Tjenesteytere
SAS

Klager har i det vesentlige anført

Klager og hans medreisende (tilsammen to personer) reiste fra San Jose i California
til Bergen via Frankfurt og København den 4. januar 2017 med Lufthansa og SAS på
gjennomgående billett. Da klager ankom Bergen oppdaget han at hans koffert var skadet
og at deler av innholdet var borte, blant annet diverse verktøy. 

De tapte eiendelene har klager hatt i flere år, han har ingen kvittering. Klager skriver:
"Verktøyet var omtrent nytt da det ble meldt savnet. Regulatoren var eldst og kanskje
3 år gammel. Dette utstyret er av beste kvalitet, og vil vare ut livet mitt, og holder seg
fullt i verdi. Brukt utstyr i samme stand går ofte for nesten samme verdi som nytt. I alle
fall 90% av dagens nypris. Vår familie har hus i syden, og reiser mye frem og tilbake.
Vi har noen prosjekter og hobbyer, og vi har ofte noe utstyr som vi tar med oss frem
og tilbake avhengig av hva vi planlegger å jobbe med. ( Jeg har prøvd å finne de beste
prisene. Prisen på regulatoren er steget til kr 12854 hos vanlig forhandler nå, men jeg
fant et firma som kan levere den for kr 7189. Begge priser vedlagt)." 

Klager stiller seg kritisk til SAS' behandling i denne saken. Han har forsøkt å komme
i dialog med flyselskapet i flere måneder uten at flyselskapet har imøtekommet
henvendelsene. 

Klager har etter oppfordring fra SAS anmeldt forholdet til politiet. 

Klager krever kroner 14 300 + mva, tilsammen kroner 18 534.

Det vises for øvrig til klagers brev.

Tjenesteyterne har i det vesentlige anført

Klager har i PIR(skade)-rapporten skrevet opp at det manglet flere typer verktøy fra
hans innsjekkede bagasje. Det er likevel ikke fremlagt kvitteringer eller annet bevis som
indikerer verdien på verktøyet eller når det ble kjøpt. 

Da klager anfører at bagasjen ble skåret opp og at innholdet ble stjålet, SAS har derfor
bedt klager anmelde forholdet til politiet.  

I henhold til artikkel 8 i de generelle vilkår for befordring skal ikke passasjerer pakke
gjenstander av spesiell art i innsjekket bagasje, men sende disse som spesialbagasje.

Videre har SAS sjekket at gjenstandene klager krever erstatning for, er å finne til salgs for
en langt lavere verdi. SAS må derfor be om at han fremlegge kvitteringer eller annet bevis
for at gjenstandene har den verdien klager hevder. Videre skal det gjøres et fratrekk for
gjenstandenes alder. 

Dersom nemnda kommer til at klager skal ha medhold vil SAS minne om at flyselskapet
ikke har erstatningsansvar mer enn SDR 1 131.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/Montrealkonvensjonen artikkel 17 nr. 2.
Ansvaret er imidlertid begrenset til SDR 1131, jf luftfartsloven § 10-22.

Det er akseptert av SAS at reisegodset ble skadet mens det var i deres varetekt.
Spørsmålet i saken er om gjenstandene i bagasjen som klager hevder ble stjålet, er
omfattet av selskapets ansvar.  Flyselskapet hevder at gjenstander med en spesiell verdi
ikke bør fraktes i innsjekket bagasje, men som spesialbagasje. SAS viser til generelle
vilkår for befordring artikkel 8. Videre er det ikke fremlagt kvitteringer eller annet som
dokumenterer gjenstandenes alder og verdi.

Nemnda er av den oppfatning at klager i tilstrekkelig grad har sannsynliggjort verktøyets
omtrentlige alder og verdi. Kvitteringer kan ofte ikke fremlegges når det gjelder
gjenstander kjøpt flere år tidligere. Klager krever kroner 14 300 + mva, tilsammen kroner
18 534. 
Han hevder videre at prisen på saksbehandlingstidspunktet har steget ytterligere.

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg tilsvarende verktøy.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden.
I dette tilfellet overstiger erstatningskravet SDR 1131 - som er det maksimale ansvar SAS
har.

Under tvil har nemnda kommet til at verktøyet er omfattet av flyselskapets ansvar. Klager
bør imidlertid i fremtiden sende verktøy som spesialbagasje og sørge for egen forsikring.

Nemnda anbefaler at SAS betaler SDR 1131 til klager.

Vedtak

Transportklagenemnda - fly anbefaler at SAS betaler til klager SDR 1131.