Vedtak i Transportklagenemnda - Fly

Sammendrag

Krav om refusjon av flybilletter grunnet kansellering.

Dato
15.09.2023

Saksnummer
2023-00326

Tjenesteytere
Iberia Airlines
British Airways

Klager har i det vesentlige anført

Klager (seks passasjerer) kjøpte flybilletter t/r Oslo-Madrid gjennom Iberia Airlines med
utgående reise den 25. mai 2022 og returreise den 29. mai 2022:

Oslo-Madrid - IB3497 - kl. 14:45-kl. 18:35

Madrid-London - IB3166 - kl. 15:45-kl. 17:15
London-Oslo - IB4798 (operert av British Airways) - kl. 19:35-kl. 22:45

Klager fikk den 27. april 2022 beskjed om at IB7498 London-Oslo (operert av British
Airways) hadde blitt kansellert. Klager prøvde å kontakte Iberia Airlines, men fikk beskjed
om at de ikke kunne omrute klager fra London.

Klager kjøpte derfor egne flybilletter gjennom SAS fra London-Oslo.

Klager krever dekket ekstra utlegg til flybilletter London-Oslo. Klager hevder de skulle
blitt ombooket, noe som hadde vært enkelt med SAS da klager endte opp med å kjøpe
nye flybilletter med SAS selv.

Klager betalte 22 206 NOK for de nye flybillettene med SAS og har mottatt 13 650,57 NOK
fra Iberia. Klager har ikke fått noen forklaring på hvordan beløpet er utregnet.

Klager krever ikke standarderstatning. Klager krever differansen mellom nye flybilletter
med SAS og allerede mottatt sum fra Iberia Airlines, det vil si 8 555,43 NOK, i tillegg til
forsinkelsesrenter.

Tjenesteyterne har i det vesentlige anført

Iberia Airlines skriver at British Airways var opererende flyselskap. Klager ble informert
om endringen av IB7498 via e-post den 27. april 2022, som var mer enn 14 dager før
avreise. På grunn av dette kan ikke Iberia Airlines utbetale standarderstatning.

Iberia Airlines ber klager kontakte British Airways for mer informasjon da de var
opererende flyselskap. 

Iberia Airlines har refundert klager de ubrukte flybillettene.

British Airways har, tross oppfordring, ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. British Airways
har, tross oppfordring, ikke avgitt uttalelse til nemnda. 

Nemnda legger etter dette klagers anførsler til grunn.

Klager har ikke krav på standarderstatning, da de ble informert om endringen mer enn
14 dager i forveien, jf. EU-forordning 261/2004 artikkel 5 punkt 1 bokstav c i).

Klager har fremsatt krav om erstatning for utgifter til nye flybilletter.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8.

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

Nemnda legger til grunn, basert på opplysningene i saken, at klager ikke ble tilbudt
omruting. Klager har etter nemndas syn derfor krav på erstatning for utgifter til nye
flybilletter.

Klagers billetter var utstedt på et Iberia Airlines-dokument med Iberia Airlines-
rutenummer på alle flyvningene. Flyvningen som ble kansellert skulle opereres av
British Airways. Det er det «transporterende luftfartsselskap» som er ansvarlig etter
EU-forordning 261/2004. I henhold til artikkel 2 bokstav b, er et «transporterende
luftfartsselskap» et «lufttransportforetak som utfører eller har til hensikt å utføre en
flygning i henhold til en avtale med en passasjer eller på vegne av en annen person,
juridisk eller fysisk, som har avtale med denne passasjeren». Det fremkommer av klagers
billett at flyvningene er operert av Iberia Airlines og British Airways i et såkalt «code
share»-samarbeid, det vil si at flyselskapene samarbeider om reiseruten og selger denne
som en gjennomgående reise merket med rutenummerene til det flyselskapet som har
utstedt billetten, selv om en eller flere av strekningene faktisk flys av et annet selskap.

Ettersom billetten er utstedt på et Iberia Airlines-dokument og er en code share hvor
Iberia Airlines utførte første flyvning, mener nemnda at Iberia Airlines er ansvarlig
overfor klager, jf. EU-dom C-502/18.

Nemnda anbefaler etter dette at Iberia Airlines erstatter 22 206 NOK for utgifter til nye
flybilletter. Allerede refundert beløp for de ubenyttede billettene med 13 650,57 NOK
kommer til fradrag, ettersom klager ikke skal reise gratis. Nemnda anbefaler derfor at
Iberia Airlines utbetaler 8 555,43 NOK til klager.

Klager har krevet forsinkelsesrente og nemnda mener at klager skal tilkjennes
forsinkelsesrenter fra 30 dager etter at klager krevde erstatning.

Vedtak

Transportklagenemnda anbefaler at Iberia Airlines refunderer 8 555,43 NOK til klager,
samt betaler forsinkelsesrenter.