Vedtak i Transportklagenemnda - Fly

Sammendrag

Krav om refusjon av flybilletter etter kansellert reise som følge av covid-19 pandemien.

Dato
16.09.2021

Saksnummer
2020-03080

Tjenesteytere
Oliven Reiser AS
KLM
Alitalia

Klager har i det vesentlige anført

Klager hadde kjøpt en pakkereise for to personer  fra Olivenreiser og skulle på sykkelferie
i Italia. Flybillettene ble også bestilt av Oliven Reiser, men var ikke en del av pakkereisen.
De skulle reise den 1. august 2020 fra Bergen via Amsterdam og Roma til Bari og hadde
retur 8. august. Billettene kostet kr. 13800 og var ikke-refunderbare billetter med KLM og
Alitalia.

Da koronakrisen slo til i mars 2020 valgte klager og hans medreisende å avbestille selve
sykkelturen. Flybillettene ble ikke avbestilt. Da begge er helsearbeidere og  ble frarådet
utenlandsreise i juli/august, valgte de å holde seg hjemme. Først den 4. august fikk de en
melding fra Oliven Reiser som bekreftet avbestilling av sykkelturen og ikke før 31. august
fikk de, etter å ha purret, melding om at KLM hadde kansellert flyvningen fra Bergen
til Amsterdam og at dette ble gjort den 4. juni. Oliven Reiser har sendt krav til KLM  og
Alitalia, men ikke fått svar eller refusjon fra flyselskapene.

Klager krever billettprisen refundert med kr 13 800.

Tjenesteyterne har i det vesentlige anført
Oliven Reiser har anført følgende: 

Klager og hans reisefølge hadde bestilt en pakkereise, men i dette programmet inngikk
ikke flyreisen fra Norge til Italia. Flyreisen ble bestilt som en tilleggstjeneste via Grenland
reisebyrå og fakturert av Oliven Reiser. I henhold til kontrakten var billettene av typen
ikke-refunderbare. Situasjonen som har oppstått som følge av covid-19 har medført et
refusjonsansvar fra flyselskapet da det var de som kansellerte flyreisen, Oliven Reiser har
gjort sitt ytterste for å få billettene refundert fra flyselskapet. Dersom de mottar refusjon
vil denne selvsagt utbetales klager uten avkortning.

Situasjonen som har oppstått som følge av covid-19 er dessverre slik at refusjoner tar
lang tid, og det finnes ingen garanti for at utenlandske flyselskaper gir refusjon. I og med
at billettene er bestilt og betalt under de forutsetninger som fremgår av fakturaen, kan
ikke Oliven Reiser refundere disse uten først å ha mottatt refusjon fra flyselskapet.

KLM har anført følgende:

Billettene er kjøpt via et reisebyrå og er booket som Alitalia flyvninger og med Alitalias
billettnummer. KLM kan derfor ikke se status på billettene eller refundere disse gjennom
sine systemer. Et krav om refusjon må rettes til Alitalia som er det flyselskapet som har
mottatt betaling for billettene. 

KLM var såkalt "operating carrier" på strekningen fra Bergen til Amsterdam. Denne
flyvningen ble kansellert som følge av covid-19. Mange grenser ble stengt og passasjerer
ble anbefalt å ikke reise. Kanselleringer som følge av covid-19 er en ekstraordinær
omstendighet og gir derfor ikke grunnlag for standarderstatning i henhold til EU-
forordning 261/2004.

Flyselskapet Alitalia har tross oppfordring ikke avgitt uttalelse til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd.

Alitalia har tross oppfordring unnlatt å svare nemnda.

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Flyvningen
Bergen-Amsterdam med KLM ble kansellert den 4. juni, altså mer enn to uker før avreise.
Klager fikk imidlertid ikke beskjed om kanselleringen den 31. august. KLM har forklart at
kanselleringen skyldes covid-19 pandemien, men dette er ikke redegjort nærmere for. 

Nemnda har delt seg i et flertall og et mindretall. 

Flertallet, lederen og forbrukerrepresentantene, mener at KLM ikke har godtgjort at
akkurat denne flyvningen ble kansellert på grunn av  ekstraordinære omstendigheter
som ikke kunne vært unngått selv om alle rimelig tiltak var truffet. Flertallet mener derfor
at KLM må utbetale 400 euro i standarderstatning til klager. 

Mindretallet - bransjerepresentantene - mener det i tilstrekkelig grad er sannsynliggjort
at kanselleringen skyldtes den pågående Covid-19 pandemien. En slik kansellering må
anses for å være en ekstraordinær omstendighet, og klager har således ikke rett til
erstatning, jf. EU-forordning 261/2004 artikkel 5.3.

Ved kansellering har passasjeren uansett rett til å få valget mellom refusjon av den
fulle billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8 nummer 1. I denne saken har klager
bedt om refusjon. I henhold til EU-forordningen er det det opererende flyselskapet som
er ansvarssubjekt. 

KLM er det utførende flyselskapet på strekningen mellom Bergen og Amsterdam. For
strekningen Amsterdam- Roma - Bari er det Alitalia som er det utførende flyselskapet. 

Nemnda derfor at KLM refunderer klagers billetter for strekningen Bergen-Amsterdam,
og at Alitalia refunderer strekningen Amsterdam - Roma - Bari.

Vedtaket er fattet med den dissens som fremgår over. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at KLM refunderer klagers billetter for strekningen
Bergen-Amsterdam, og at Alitalia refunderer strekningen Amsterdam-Roma-Bari. Videre
anbefaler Transportklagenemnda at KLM betaler 400 euro i standarderstatning til klager.