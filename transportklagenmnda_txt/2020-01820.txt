Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01820

Tjenesteytere
Fram

Klager har i det vesentlige anført

Klager har vist til at hun ble ilagt gebyr på bussen den 05. juni 2020. Klager har forklart at
hun tok bussen fra Moa til sentrum. Klager hadde ikke penger på konto, og ringte derfor
til mannen sin for at han skulle kjøpe billett og sende henne kvittering. Klagers ektemann
kjøpte billetten og sendte deretter kvitteringen til klager. Under kontroll fremviste klager
kvitteringen, men ble likevel ilagt gebyr.

Klager krever at gebyret frafalles.

Tjenesteyterne har i det vesentlige anført
Fram har i sitt tilsvar vist til at de opprettholder det opprinnelige avslaget. I det
opprinnelige avslaget har Fram vist til bruksvilkårene for Fram-appen, hvor det står at
det ikke er mulig å kjøpe billett på vegne av andre med appen. De har også vist til at det
fremgår av kvitteringen at den ikke gjelder som reisebevis.

Fram krever at gebyret opprettholdes.

Nemnda bemerker

Klager ble ilagt gebyr på bussen den 05. juni 2020 fordi hun ikke kunne fremvise gyldig
billett ved kontroll. 

Det fremgår av bruksvilkårene for Fram-appen under punkt «Ansvar og leveranse» at
det blir regnet som å reise uten gyldig billett om man ikke kan fremvise gyldig billett
ved kontroll. Reisende som ikke kan vise gyldig billett ved kontroll, vil bli ilagt gebyr, se
samme sted. Under punkt «Produktinformasjon» fremgår det at det ikke er mulig å kjøpe
billett på vegne av andre med appen.

Klager har forklart at hun fremviste en kvittering på kjøpt billett. En kvittering på kjøpt
billett er ikke tilstrekkelig etter bruksvilkårene til appen.

Nemnda kan ikke anbefale at klager gis medhold.

Vedtak

Transportklagenemnda Kollektivtransport finner ikke å kunne anbefale at klager gis
medhold.