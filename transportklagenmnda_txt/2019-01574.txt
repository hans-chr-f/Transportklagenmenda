Vedtak i Transportklagenemnda - Fly

Sammendrag

Krav om refusjon av utgifter til taxi ved forsinkelse. Sen ankomst til Oslo lufthavn.

Dato
18.10.2019

Saksnummer
2019-01574

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1499 fra Paris - Charles de Gaulle (CDG) til Oslo
lufthavn (OSL) 24. mars 2019 kl. 20.30, med planlagt ankomsttid kl. 22.50. Flyvningen ble
cirka to timer forsinket, og klager rakk ikke siste mulige avgang med kollektivtransport
kl. 00.50. Han måtte ta taxi for å komme seg til sitt hjemsted i Oslo, og pådro seg i denne
forbindelse en kostnad på kroner 2 045. Klager har som følge av forsinkelsen fremsatt
krav om refusjon av sine utgifter til transport.

Tjenesteyterne har i det vesentlige anført
Norwegians flyvning DY1499 fra Paris til Oslo 24. mars 2019 ble forsinket med én time
og 34 minutter. Da forsinkelsen ikke overstiger tre timer, har Norwegian anført at klager
ikke har krav på standardkompensasjon etter EU-forordning 261/2004. 

Refusjon av utgifter til taxi dekkes ikke av EU-forordning 261/2004. Flyselskapet
kan i visse tilfeller bli ansvarlig for å dekke slike utgifter etter luftfartsloven § 10-20/
Montrealkonvensjonen artikkel 19. Norwegian har anført at klager imidlertid ikke har
krav på slik erstatning, har avvist klagers krav.

Nemnda bemerker

Norwegians flyvning DY1499 fra Paris til Oslo 24. mars 2019 ble forsinket med én time og
34 minutter. Klager har fremsatt krav om refusjon av utgifter til taxi ved sen ankomst til
Oslo. 

Selv om forordningen ikke kommer til anvendelse, begrenser den ikke klagerens rett
til erstatning på annet grunnlag, jf. forordningen artikkel 12 nummer 1. Den sentrale
internrettslige bestemmelse om erstatning ved forsinkelse er luftfartsloven § 10-20.
Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem". 

Norwegian har ikke forklart nærmere hva som var årsaken til at flyet ble forsinket.
Norwegian har derfor ikke godtgjort at alle forholdsregler som med rimelighet kan
kreves, er tatt.

Når passasjerene ankommer på dette tidspunktet av døgnet, kan det ikke forventes at
de skal vente på tilgjengelig offentlig transport. Informasjonen om at det skal gå buss
fra Gardermoen en gang i timen hele natten er ikke lett tilgjengelig. Klager har fremlagt
en chat der det fremgår at Norwegian vanligvis dekker utgifter til taxi når det ikke er
tilgjengelig offentlig transport. Nemnda mener at Norwegian må dekke klagers utgifter til
taxi på kroner 2 045, med fratrekk av utgifter til flytog på kroner 190 som klager uansett
ville hatt.

Vedtak

Transportklagenemnda - fly anbefaler at Norwegian betaler klagers taxiutgifter fratrukket
utgifter til flytog.