Vedtak i Transportklagenemnda - Fly

Sammendrag

Krav om erstatning av ødelagt bagasje.

Dato
15.09.2011

Saksnummer
53/11F

Tjenesteyter
Air Baltic

Krav om erstatning av ødelagt bagasje.

Klager har i det vesentlige anført:

Klager reiste fra Kiev til Bergen via Riga 2. desember 2010.

Låsen på klagers koffert ble ødelagt på reisen og han krever denne erstattet, NOK 990.

Air Baltic har tilbudt klager erstatning på EUR 30.

Klager må kjøpe ny koffert da han ikke kan finne noen som kan reparere kofferten. EUR 30 vil
derfor ikke være tilstrekkelig erstatning.

Air Baltic har i det vesentlige anført:

Klager rapporterte sin koffert ødelagt ved ankomst Bergen. Air Baltic vurderte skaden dit hen
at kofferten kunne repareres og tilbød å dekke utgifter til reparasjon med EUR 30.

Dersom klager mener at kofferten ikke kan repareres og han fremlegger dokumentasjon på
dette, vil Air Baltic revurdere erstatningens størrelse.

Nemnda bemerker:

Flyselskapet er ansvarlig for tap som følge av at bagasje blir skadet eller ødelagt, jf.
luftfartsloven § 10-20.

Det er enighet mellom partene at klagers koffert ble skadet. Klager har anført at kofferten
ikke lar seg reparere. Air Baltic har vurdert det slik at kofferten kan repareres, men er villig til å
revurdere dette dersom klager fremlegger bekreftelse fra et verksted på at kofferten ikke kan
repareres, jf. Air Baltics brev av 24. mars 2011. Kopi av brevet er sendt klager:

Det er for nemnda ikke fremlagt noe fotografi eller nærmere beskrivelse av skaden. Klager
har ikke fremlagt noen dokumentasjon på at kofferten ikke kan repareres. Nemnda finner
på bakgrunn av de foreliggende opplysninger ikke sannsynliggjort at klager har lidt tap ut
over 30 euro som er tilbudt av Air Baltic, og finner således ikke å kunne anbefale at klager gis
medhold. Nemnda anbefaler at beløpet utbetales.

Vedtak:

Flyklagenemnda finner ikke å kunne anbefale at klager gis erstatning ut over det som er
tilbudt av Air Baltic. Nemnda anbefaler at Air Baltic utbetaler 30 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines