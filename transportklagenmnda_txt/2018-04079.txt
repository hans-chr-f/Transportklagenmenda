Vedtak i Transportklagenemnda - Fly

Sammendrag

Krav om erstatning for forsinkelse og refusjon av utgifter til mat.

Dato
14.02.2020

Saksnummer
2018-04079

Tjenesteytere
Ryanair

Klager har i det vesentlige anført

10. november 2018 skulle klager og en medpassasjer reise med FR1046 fra Oslo Torp
til Gran Canaria. Planlagt ankomsttid på Gran Canaria var kl. 22.40. På grunn av en
mellomlanding i Madrid oppsto det imidlertid en forsinkelse. Klager anfører at de ankom
Gran Canaria mer enn fire timer forsinket.

Klager anfører at de etter én time i luften fikk beskjed om at flyet måtte mellomlande i
Madrid. I Madrid kom det ny besetning om bord på flyet, og de som hadde vært med fra
Torp, satt seg ned i flyet. Klager anfører at hun henvendte seg til purseren, som forklarte
at flyet ville bli ca. fire timer forsinket og at passasjerene hadde krav på erstatning etter
EU-forordningen siden årsaken var menneskelig svikt. Klager fikk opplyst at årsaken
til mellomlandingen var at nødvendige papirer ikke var blitt fylt ut korrekt før avgang
fra Torp. Klager stiller seg uforstående til at Ryanair opprinnelig oppga at forsinkelsen
skyldtes sikkerhetsmessige årsaker.

Klager anfører at forsinkelsen kunne ha vært unngått ved at passasjerlistene med
bagasjeinformasjon ble utfylt riktig av personalet i Ryanair før flyavgang. Videre at flyet
ikke hadde nok drivstoff til å fly til Gran Canaria, og at hun ble fortalt om bord på flyet at
Ryanair også nødlandet i Madrid én uke tidligere. Klager anfører at også da var årsaken
at flyet måtte fylle drivstoff, og klager fikk opplyst at Ryanair påberoper seg uforutsette
forhold for å kunne fylle billigere drivstoff i et annet land enn Norge.

Klager opplyser om at de fikk beskjed om at de hadde krav på mat mens de var om bord
på flyet, slik at klager og medpassasjeren bestilte mat og drikke for totalt 24 euro. De fikk
imidlertid ingen fysisk kvittering på dette. De fikk beskjed om at de ville finne kvitteringen
på nettstedet til Ryanair. Klager opplyser at kvitteringen imidlertid ikke er å finne der.

Hun krever 300 euro i forsinkelseserstatning per person, totalt 600 euro, i tillegg til
refusjon av 24 euro i utgifter til mat.

Tjenesteyterne har i det vesentlige anført
Ryanair beklager at flyvningen FR1046 fra Oslo Torp til Gran Canaria 10. november 2018
ble forsinket. Da flyvningen ble mindre enn tre timer forsinket, har ikke klager krav på
standarderstatning etter artikkel 7 i EU-forordning 261/2004.

Det vises til fremlagt dokumentasjon, som viser at den planlagte ankomsttiden var
kl. 22.40, mens faktisk ankomsttid var kl. 01.09. Dette medfører at flyet som fløy den
aktuelle flyvningen, ankom Gran Canaria to timer og 29 minutter forsinket.

Klager kan sende inn kopier av kvitteringer for utgifter som oppsto som følge av
forsinkelsen, for å dokumentere disse utgiftene.

På bakgrunn av det ovennevnte kan ikke klagers krav imøtekommes i det aktuelle tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet fremgår det av fremlagt dokumentasjon at flyet landet kl. 01.09. Ryanair
har anført at dette var den faktiske ankomsttiden. Det er imidlertid tidspunktet
for når dørene åpnes som er relevant når tidspunktet for faktisk ankomsttid skal
beregnes. Selvom det legges til fem minutter slik praksis er i norsk og dansk nemnd når
flyselskapet ikke kan dokumentere på hvilket tidspunkt dørene ble åpnet, er forsinkelsen
bare på totalt to timer og 34 minutter. Som følge av dette har ikke klager krav på
standarderstatning etter EU-forordningen. Nemnda kan heller ikke se at klager har krav
på erstatning på annet grunnlag.

Klager krever i tillegg refusjon av 24 euro i utgifter til mat. Som følge av at forsinkelsen
var på mindre enn tre timer, har klager heller ikke krav på forpleining etter EU-
forordningen artikkel 9, jf. artikkel 6 nummer 1. Nemnda kan heller ikke se at klager har
krav på refusjon av disse utgiftene på annet grunnlag.

Selskapet har imidlertid anført at klager kan sende inn kopier av kvitteringer for utgifter
som oppsto som følge av forsinkelsen, for å dokumentere disse utgiftene. Det er opp til
selskapet om det velger å refundere utgiftene.

Vedtak

Transportklagenemnda - fly anbefaler ikke at klager gis medhold.