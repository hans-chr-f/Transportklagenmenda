Vedtak i Pakkereisenemnda

Sammendrag

Krav om prisavslag grunnet matforgiftning.

Dato
16.01.2018

Saksnummer
2017-02760

Tjenesteytere
TUI Norge AS

Klager har i det vesentlige anført

Klager bestilte reise for to voksne og en baby på 1 1/2 år med innkvartering i et
dobbeltrom på Family Life Baia Di Conte med all inclusive, Porto Conte, Sardinia i
perioden 21.06.2017 - 28.06.2017. Totalpris kr. 19.096.

Etter klagerens syn ble familien matforgiftet på Bahia de Conte. Klageren hadde all
inclusive og spiste ingen andre steder. Klagerens datter ble først syk den 25.06.2017,
oppkast, feber og diaré. En etter en ble de syke. Hotelledelsen var klar over situasjonen
og klager fikk utvidet utsjekkstid mot betaling. De ble ikke ble tilbudt lege under
oppholdet. 

Halve ferien, tre av syv dager, ble ødelagt av dårlig hygiene på Baia Di Conte. 

Klager krever et prisavslag på kr. 9.600.

Det vises for øvrig til korrespondanse fra klager.

Tjenesteyterne har i det vesentlige anført
Klageren tok  først kontakt med guidene den 27.06.2017, dagen før hjemreisen fordi de
ønsket hjelp med sen utsjekking da flyet til Oslo først hadde avgang 22.00 og de hadde
et sykt barn på halvannet år. Dette var den eneste kontakten klager tok med TUIs guider
til tross for at guidene var til stede på hotellet hver dag fra ca. 09:00 - 21:00.  Guidene
kunne også kontaktes både via sms og telefon.

Ifølge hotellets ledelse tilbød de klager å ringe etter lege. Hotellet ble ikke informert om
at de var matforgiftet, kun at de var syke.

Hverken hotellet eller TUI har registrert noen tilfeller av sykdom med symptomer som
kan settes i forbindelse med matforgiftning denne perioden.

TUI har ikke kunnet fremskaffe testresultater av maten som ble servert på hotellet den
uken klager var på ferie da hotellet nå er lukket for sesongen. TUIs ansvarlig Health
& Safety manager for reisemålet har videresendt testresultater av bakteriefloraen fra
buffeen den 6. og 20. september. Resultatene var tilfredsstillende.

TUI kan ikke se at det foreligger grunnlag for prisavslag da klager ikke tok kontakt med
noen av guidene i løpet av ferien og informerte om forholdene. De har heller ikke lagt
ved legeerklæring. TUI har henvist klager til sitt forsikringsselskap.

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man normalt ikke nå frem med krav om prisavslag i ettertid.

Klageren og hennes familie ble syke etter å ha bodd fire dager på hotell på Sardinia.
Datteren på halvannet år ble først syk, og deretter ble begge foreldrene syke.  Klageren
tok kontakt om sykdommen først dagen før hjemreise, den 27. juni.  Det er motstridende
opplysninger om hvorvidt det ble tilbudt fra hotellets side å ringe etter lege. TUIs guider
ble ikke informert om sykdommen, til tross for at de var til stede på hotellet daglig fra ca.
kl. 09.00 til kl. 21.00.

I kontakten med guidene ble det opplyst at klagerne ønsket sen utsjekking fordi flyet gikk
sent og de var syke.  Dette ble det ordnet med.  På dette stadium ble det, slik nemnda
forstår dokumentene, ikke nevnt noe om matforgiftning.  Dette var noe som først kom
opp i klagen, som er datert 19. juli. 

Det er opplyst fra hotellet og TUI at det ikke har vært andre sykdomshendelser som kan
tilbakeføres til maten i den perioden klagerne ferierte på hotellet. Klageren var ikke hos
lege på Sardinia og har ikke vedlagt noen legeerklæring fra et eventuelt legebesøk etter
hjemkomst. Det er den som har vært syk som er den nærmeste til å sikre opplysninger
om sykdommen.  Sykdom på ferie er en forsikringssak.  Hvis legeattest kan fremskaffes
vil man etter omstendighetene kunne ha krav på erstatning fra forsikringsselskapet for
utgifter i forbindelse med sykdommen.

Nemnda kan etter dette ikke se at det er ført bevis for at sykdom oppsto som en følge av
matforgiftning på hotellet.  Nemnda kan, slik saken bevismessig ligger an,  ikke anbefale
at det blir gitt prisavslag.

Vedtak

Pakkereisenemnda kan ikke anbefale at det blir gitt prisavslag.