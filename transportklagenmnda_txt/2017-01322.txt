Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
19.09.2017

Saksnummer
2017-01322

Tjenesteytere
Ruter

Klager har i det vesentlige anført

29. mai tok klager trikken fra Torshov til Storo. Klager er under behandling på UIO og går
på sterke medisiner hvor bla glemsomhet er en bivirkning. Denne dagen glemte klager
å aktivere billetten da han gikk på trikken, men aktiverte likevel billetten ett minutt før
kontrollen startet. Til tross for at klager forklarte sin situasjon til kontrollørene ble han
ilagt gebyr. Klager påpeker at han hadde gyldig billett under kontrollen, og at han det kun
er snakket om minutter fra han steg på trikken til han aktiverte billetten. 

Klager krever gebyret frafalt.

Tjenesteyterne har i det vesentlige anført
Viser til henvendelse fra klager angående gebyr han ble ilagt på trikken den 29.mai.
Klager befinner seg om bord på trikken når kontrollørene kommer på ved Birkelunden.
Kontrolløren observerer at klager aktiverer sin billett på sitt reisekort når han ser
kontrollen. Tidspunktene for  når billetten er aktivert og sanntid, stemmer også med at
trikken var på Birkelunden da billetten ble aktivert. 

I følge Ruters Reisevilkår så må billetten aktiveres umiddelbart ved påstigning. Gebyret
er således korrekt ilagt. At man er glemsk er dessverre ikke grunn for å slippe å betale
gebyr. 

Ruter kan ikke se noen grunn til å endre vårt standpunkt i denne saken.

Nemnda bemerker

Klag ble den 29. mai 2017 ilagt gebyr på trikken da han hadde kjøpt billett for sent. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsone. 
Dette innebærer at elektronisk billett må være kjøpt og aktivert før ombordstigning. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda legger ved sin vurdering til grunn at klager ikke hadde kjøpt billett før han
gikk på trikken. I følge merknadene fra kontrolløren observerte han at klager aktiverte
en billett etter at han ble oppmerksom på at det var kontroll. Klager satt rett framfor
kontrolløren.    

Det er noe uklart om billettkjøp ble gjennomført; kopi av billetten er ikke fremlagt. Det
avgjørende er imidlertid at billett ikke var kjøpt før ombordstigning. 

Vilkårene for ileggelse av gebyr var således til stede. 

Klager hevder at han på grunn av sykdom glemmer lett og at han hadde glemt å kjøpe
billett. Han har fremlagt bekreftelse på at han daglig bruker medisiner for psykiske
plager. Det er ikke redegjort nærmere for hvor alvorlige plager han har med hensyn til
glemsomhet.

Nemnda kan ikke se at det er tilstrekkelig sannsynliggjort at klager har plager med
glemsomhet i slik grad at det er grunnlag for å anbefale at gebyret frafalles. 

Nemnda finner etter en samlet vurdering ikke grunnlag for å anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klagen tas til
følge.