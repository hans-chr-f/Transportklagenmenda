Vedtak i Transportklagenemnda - Fly

Sammendrag

Krav om refusjon av billetten grunnet kansellering.

Dato
21.06.2021

Saksnummer
2020-02932

Tjenesteytere
Norwegian Air Shuttle

Klager har i det vesentlige anført

Klager skulle reise tur-retur med Norwegian fra Oslo (DY1792) til Alicante med avreise 22.
august 2020 og retur (DY1791) 10. september. 

Den 4. august fikk klager en mail med beskjed om ruteendring, hvor det ble gitt instruks
om at endringen måtte bekreftes innen fem dager. Da klager logget inn på sin bestilling
for å sjekke muligheten for bytte av reise, klikket han ved et uhell på "cancel" og hele
reisen forsvant. Han tok umiddelbart kontakt med kundeservice som ga beskjed om
at kanselleringen ikke kunne endres, men at han kunne sende forespørsel til customer
relations.  

Den 20. august fikk klager svar fra customer relations at kanselleringen ikke kan
omgjøres, men dersom klager fortsatt ønsker å reise kan han kjøpe ny billett og søke
refusjon for den kansellerte reisen. 

Klager krever at Norwegian refunderer reisen som han kansellerte ved en feil.

Tjenesteyterne har i det vesentlige anført
Norwegian viser til krav vedrørende DY1792 fra Oslo til Alicante den 22. august og
DY1791 fra Alicante til Oslo den 10. september. 

Ifølge fremsatt klage kansellerte klager sin online booking ved en feil. 

Norwegian viser til at det ble gitt beskjed om ruteendring da DY1794 med avreise
22. august kl.15.30 endret flight nummer til DY1792. Denne endringen hadde ingen
konsekvenser for passasjeren. Det ble også varslet om endring på returreisen.
Norwegian viser her til vedlagt logg som dokumenterer at informasjon ble sendt til klager
henholdsvis 19. juni og 28. juli 2020.

Norwegian bemerker at DY1791 fløy i henhold til oppsatt rutetid. Ettersom klager mottok
beskjed om ruteendring flere uker før avreise, kan Norwegian ikke imøtekomme klagers
krav om standardkompensasjon. 

Når det gjelder klagers krav om refusjon av billetten for flyvningen med DY1792 den
22. august, vises det til flyselskapets generelle befordringsvilkår som klager måtte
akseptere ved bestilling. Klager hadde bestilt en LowFare billett som kun kan endres eller
avbestilles innen 24 timer etter bestilling. Norwegian vil derfor ikke refundere denne
billetten.

Når det gjelder billetten for DY1791 med avgang 10. september vil denne bli refundert til
klagers konto.

Nemnda bemerker

En ruteendring innebærer kansellering av en avtalt flyvning. Kansellering gir rett til
ombooking eller refusjon av hele billettprisen, jf. EU-forordning 261/2004 artikkel 5,
jf. artikkel 8. Norwegian har dokumentert at de informerte klager om ruteendringene
den 19. juni og 28. juli 2020. Dette var mer enn to uker før planlagt avreise, og
kanselleringene gir derfor ikke rett til standardkompensasjon etter forordningen artikkel
5 jf. artikkel 7.

Norwegian har refundert billetten for returreisen fra Alicante til Oslo med DY1791,
som var den flyvningen som var gjenstand for ruteendring (kansellering). For denne
flyvningen har Norwegian således oppfylt sine forpliktelser etter EU-forordningen.

Klager krever refusjon av reisen med DY1792 fra Oslo til Alicante, en reise som han etter
det opplyste kansellerte ved en feil da han sjekket alternativ i forbindelse med varslet
ruteendring. En forutsetning for at EU-forordningen skal komme til anvendelse er at
det foreligger en bekreftet reservasjon, jfr. artikkel 3 Nr. 2 (a). I og med at klager selv
avbestilte reisen, hadde klager ingen gyldig billett, og forordningen kommer dermed ikke
til anvendelse for denne flyvningen. 

Nemnda kan heller ikke se at klager har krav på refusjon på annet grunnlag. Billetten var
i kategorien LowFare, og således ikke refunderbar.

Vedtak

Transportklagenemnda finner ikke å kunne anbefale at klager gis medhold.