Vedtak i Pakkereisenemnda

Sammendrag

Krav om prisavslag grunnet manglende vann i basseng og dårlig rengjøring.

Dato
11.09.2019

Saksnummer
2019-02167

Tjenesteytere
Reisegiganten AS

Klager har i det vesentlige anført

Klager bestilte en pakkereise på ni netter for fire personer med innkvartering på Side
Orient Hotel, Manavgat, Antalya, Tyrkia i perioden 17.04.2019 - 26.04.2019. Totalpris kr.
12.850.

Klager var ikke fornøyd med:
- Hotellstandarden generelt
- Manglende aircondition
- Manglende rengjøring
- Støy
- Hotell
- Beliggenhet

Hotellet var skittent, maten var dårlig, det var ikke basseng/ barnebasseng. TV-apparatet
på rommet var ødelagt. Klager har lagt ved bilder av et basseng uten vann. 

Klager fikk ikke fikk den hjelpen hun hadde forventet. Klager overnattet på hotellet i tre
dager og måtte selv finne et annet hotell som de flyttet til, noe de fant belastende. 

Klager aksepterer ikke prisavslaget på kr. 976 og krever refundert tillegget som de selv
betalte for å flytte. Klager har ikke lagt ved kvittering for det hotellet de flyttet til eller
oppgitt beløpet som de betalte for flyttingen.

Det vises for øvrig til korrespondanse fra klager.

Tjenesteyterne har i det vesentlige anført
Klager tok kontakt med reisearrangøren etter ankomst den 18. april og klaget på dårlig
rengjøring og manglende basseng. Klager flyttet på egen hånd 20. april 2019. 

Side Orient Hotel er et 3-stjerners hotell i en eldre bygning hvilket betyr at man må regne
med en del slitasje. I og med at hotellet er klassifisert med 3-stjerner, kan man ikke
forvente luksus og standard som på et 5-stjerners hotell. Reisegiganten anser at hotellet
tilsvarer 3-stjerner slik de har markedsført hotellet.

Klager tok opp problemet med dårlig rengjøring og manglende basseng med
Reisegiganten. 

Klager ankom den 17. april. Reisegiganten anser ikke 17. april for å være sommersesong.
I hotellbeskrivelsen fremgår følgende: **Vær oppmerksom på at noen av fasilitetene
ovenfor kan være stengt på grunn av vær, sesongmessige forhold**. Ettersom
sommersesongen ikke var i gang, var bassenget stengt, og dette kan det derfor ikke
kompenseres for. 

Hele dagen den 19. april jobbet Reisegiganten med å komme i kontakt med hotellet for
å avklare situasjonen, dog uten hell. Neste dag, 20. april, fikk klager tilbud om å flytte til
flere andre hoteller, men klager ønsket ikke å flytte til noen av de hotellene de fikk tilbud
om. På ettermiddagen samme dag mottok Reisegiganten beskjed fra klager om at de
hadde ordnet med nytt hotell på egen hånd; et 5-stjerners hotell. 

Følgende klagepunkter er først kommet frem etter at klager sendte saken til
Pakkereisenemnda: 

- manglende aircondition
- dårlig beliggenhet
- støy

Reisegiganten har derfor ikke tidligere undersøkt disse forholdene. 

Hotellets beliggenhet var tydelig presentert i hotellbeskrivelsen og vist på kartet. På
kartet fremgår det at hotellet ligger nær en vei, følgelig må man være forberedt på noe
støy.

Når det gjelder aircondition har ikke Reisegiganten fått noen tilbakemelding på fra
hotellet etter å ha kontaktet det på nytt. 

Reisegiganten har ikke tidligere mottatt noen reklamasjoner på dette hotellet.

Reisegiganten skriver at klager betalte kr. 2.125 for det nye hotellet, kvittering vedlagt
saken. Da dette innebar en oppgradering fra 3 til 5-stjerners hotell, kan Reisegiganten
ikke påta seg å dekke hele denne kostnaden. 

Reisegiganten har utbetalt 100 euro som tilsvarte kr. 976 for dårlig renhold og anser
dette som en passende kompensasjon da de kun bodde tre netter Side Orient Hotel,
samt at de avslo tilbudet om hjelp og flyttet på egen hånd.  

Det vises for øvrig til korrespondanse fra Reisegiganten AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. Det følger av Prop. nr. 54 (2017
– 2018) s. 119 at retten til å reklamere likevel ikke faller bort selv om man reklamerer
senere.  

Arrangøren har rett og plikt til å avhjelpe en mangel, jfr. pakkereiseloven § 27, med
mindre dette er umulig eller medfører uforholdsmessige kostnader, idet det tas hensyn
til omfanget av mangelen og verdien av de berørte reisetjenestene.

På stedet ble det klaget til arrangøren over hotellet, hotellstandarden generelt og
manglende rengjøring.  Etter hjemkomst ble det i tillegg fremsatt klage over manglende
aircondition, dårlig beliggenhet og støy.  Klageren fikk etter tre dager tilbud om å flytte til
forskjellige hoteller, mot et tillegg i prisen.  Hun fant imidlertid selv et femstjerners hotell
som hun flyttet til.  Nemnda legger til grunn at hun betalt kr. 2.125 til det nye hotellet.

Slik nemnda ser saken, kan man ikke forvente spesielt høy standard på et eldre,
trestjerners hotell.  Det gjelder både rom og matservering. Klageren reiste før
sommersesongen.  Det er derfor etter nemndas syn ingen mangel at bassenget ikke
hadde vann. Det fremgår at sommersesongen starter i mai. 

Rommene skal imidlertid være rene, og nemnda forutsetter at arrangøren reagerer raskt
på en klage.  Det er ikke tilfelle i denne saken, hvor arrangøren ikke kom i kontakt med
hotellet før etter to dager. Svikt eller forsømmelser hos arrangørens underleverandører
omfattes av arrangørens mangelsansvar.

Klageren flyttet til et femstjerners hotell og krever refundert kr. 2.125.  Hun er tilbudt
100 euro - kr. 976 - som utgjør omtrent det arrangøren fikk refundert fra det hotellet
klageren opprinnelig skulle ha bodd på. Arrangøren har selv oppgitt dette beløpet til kr.
975. Differansen utgjør kr. 1.149.  

Nemnda anbefaler etter en samlet vurdering at klageren får refundert det hun betalte
for nytt hotell, kr. 2.125. Nemnda har lagt vekt på at familien bodde under utrivelige
forhold i tre dager og at de fant et rimeligere alternativ selv enn det arrangøren kunne
tilby. Det eneste av arrangørens tilbudte hoteller som var rimeligere enn det klageren
selv fant, hadde ikke matservering.  Klageren måtte også bruke av feriedagene til å flytte.

Vedtak

Pakkereisenemnda anbefaler at klageren får refundert kr. 2.125.  Hvis kr. 976 er utbetalt,
kommer dette til fradrag.