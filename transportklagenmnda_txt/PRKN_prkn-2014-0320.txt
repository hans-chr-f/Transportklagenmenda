Vedtak i Pakkereisenemnda

Sammendrag

Krav om refusjon av reisens pris, utlegg for nye flybilletter og
hotellkostnad pga. mangelfull service fra reisearrangøren.

Dato
09.10.2015

Saksnummer
320/14P JFR. 316/14P og 31/15P

Tjenesteyter
Universal Tours Scandinavia

Saken gjelder:

Krav om refusjon av reisens pris, utlegg for nye flybilletter og hotellkostnad pga. mangelfull
service fra reisearrangøren.

Klager har i det vesentlige anført:

Klagers mor vant rundreisen i Tyrkia og gav denne til sin datter som også tok med sin mann
på reisen.

Avreisedatoen fra Stockholm ble endret to ganger, og den endelige bekreftelsen fikk klager
kort tid før avreisen, noe som gjorde det vanskelig å planlegge reisen fra Kalmar til Stockholm.

Klager stiller seg uforstående til reisens pris i forhold til det som ble annonsert. Det var
oppgitt at oppgraderinger som tillegg og måltider var frivillig, men ifølge guiden så var det
ikke det. Dersom klager ikke betalte for måltidene, så fikk de ikke delta i aktivitetene eller bli
guidet. De fikk heller ikke sitte i den samme bussen som resten av gruppen.

I bussen ved ankomst informerte den tyrkiske guiden på dårlig engelsk at de kunne velge
mellom en lunsjpakke for 129 euro der lunsj og inngangspenger inngikk for alle 6 dagene
eller en tilsvarende pakke der også middag inngikk til 229 euro. Ifølge guiden var det ingen
annen mat å få kjøpt i Kappadokia. Dersom de ikke kjøpte ett av alternativene ville de bare få
frokost i Kappadokia og de ville ikke få delta på noen av utfluktene. Klager følte guiden som
truende da han tok opp mikrofonen og begynte å snakke om terrorgruppen ISIS og gruppens
tilhengere som er muslimer. Klager er muslim, noe som fremgår av hennes utseende. Dersom
klager ikke betalte for en av «matpakkene», skulle de ble satt i en liten minibuss som skulle
kjøre direkte til hotellet i Kappadokia, uten guide. Guiden informerte om at de måtte betale
200 euro dersom de valgte å vente på representanten til Universal Tours Scandinavia som
skal komme til hotellet neste morgen. Hvorfor visste han ikke, men etter hvert fikk klager
beskjed om at de 200 euroene er for flybillettene hjem, selv om klager allerede hadde betalt
for flybillettene tur/retur Tyrkia.

Klager og de 6 andre som valgte å vente på representanten til Universal Tours Scandinavia
fikk beskjed om at de måtte betale 200 euro før de fikk lov til å forlate hotellet. Etter mye frem
og tilbake og telefonsamtaler med en representant fra TIT Travel gikk de med på at gruppen
skulle få utsatt denne betalingen til på flyplassen ved hjemreisen. Gruppen protesterte, men
fikk beskjed om at de måtte ta dette opp med Universal Tours Scandinavia etter hjemkomst.

Klager reiste inn til Alanya hvor de fant et hotell der de kunne bo resten av ferien. Oppholdet
ble preget av at de kjente seg rundlurte, krenkte og var redde etter guidens trusler.

Ved hjemreisen var de tidlig ute på flyplassen, men de fikk ikke sjekke inn før de hadde betalt
for nye flybilletter.

Klager krever å få refundert SEK 4.340 som de måtte betale for de nye flybillettene hjem, SEK
2.300 for hotellet de selv måtte legge ut for og SEK 4.680 som de betalte for reisen.

Det vises for øvrig til klagers brev.

Universal Tours Scandinavia har i det vesentlige anført:

Klager bestilte en reise til Tyrkia med avreise 23.10.94. Av administrative årsaker ble avreisen
endret til den 26.10.14. Klager fikk en bekreftelse på endringen 27 dager før avreisen. Den
endelige bekreftelsen på reisen ble sendt klager 16 dager før avreisen.

Alle priser for reisen stod oppgitt i skjemaet som ble fylt i og godkjent med klagers signatur:
Flyskatt sek 990 per person, sesongtillegg SEK 740 per person, hotell oppgradering SEK 320
per person og bestillingsavgift SEK 290 per person, totalt SEK 2.340 per person.

Til klager informerer Universal Tours Scandinavia at det totalt var 100 personer på reisen den
26.10.14 og at det var 8 personer som ikke fulgte med gruppen. Til Pakkereisenemnda oppgir
Universal Tours Scandinavia at gruppereisen bestod av 17 personer, hvorav 6 ikke fulgte med
gruppen.

Klager bestilte en reise via nettsiden til Universal Tours Scandinavia og godkjente deres
«Allmänna villkor».

Universal Tours Scandinavias viser til sine vilkår pkt. 9: «Frånsägelse. Om kunden själv väljer
att lämna resan eller under resans gång arrangera egen bostad eller andra tjänster, så
bortfaller kundens rätt att kräva kompensation eller återbetalning från researrangören.»

Dessuten viser Universal Tours Scandinavia til pkt. 10: «Obligatorisk samarbete. Kunden
måste rätta sig efter de anvisningar han får från arrangören eller den lokala representanten/
guiden för att resan ska forlöpa som avtalat, och på samma sätt respektera ordningsregler
som är av generell natur för alla som är med på paketresan. Kunden måste respektera de
andra personerna i gruppen, arrangörens representanter (guide eller chaufför) och uppföra
sig korrekt för att inte skada resans normala utforming och moralen hos de personer som
deltar. Om ovan nämnda regler inte följs förbehåller sig arrangören rätten att ensidigt
upplösa avtalet, uten att vara förpliktigad att återbetala delvis eller helt och hållet för de
tjänster som inte realiserats vid dåvarande tidpunkt. Om detta sker ansvarar arrangören
bara för nödvändiga transportutgifter för vederbörande kund till hämtningsstället med
transportmedel som bestäms av arrangören. Vilken typ av transportmedel som används kan
kunden inte bestämma.».

Universal Tours Scandinavia viser til at de har tilbudt klager det som var inkludert i reisens pris
og at de derfor ikke kan etterkomme ønsket om prisavslag.

Universal Tours Scandinavia oppgir det som er inkludert og informerer om at følgende ikke er
inkludert:

Det vises for øvrig til brev fra Universal Tours Scandinavia.

Nemnda bemerker:

Universal Tours Scandinavia AS er et norsk selskap som er registrert i Brønnøysundregistrene
med registreringsnummer 989236644.

Et norsk selskap er underlagt norsk ufravikelig lov. Pakkereiser solgt i eller fra Norge er
underlagt norsk lovgivning.

Det er etter dette lov om pakkereiser og Alminnelige vilkår for pakkereiser som regulerer
kundens rettigheter, jfr. pakkereiseloven § 1-2 som omhandler lovens ufravikelighet når
pakkereisen hovedsakelig er til personlig bruk for kunden. Der arrangørens generelle vilkår
er i strid med kundens rettigheter etter loven eller de alminnelige vilkår, settes arrangørens
vilkår til side.

Arrangør av reisen er Universal Tours Scandinavia AS. Arrangøren er ansvarssubjekt. I denne
saken kan arrangøren etter nemndas syn holdes ansvarlig for guidens disposisjoner på
reisemålet. Det samme er tilfelle med den representanten for arrangøren som møtte opp
på hotellet, samt den representanten for arrangøren som krevde og fikk ny innbetaling
for hjemreisebilletter som var forhåndsbetalt og bekreftet på to betalingsbekreftelser og
sluttbekreftelsen. Nemnda viser til bekreftelser datert 23. september, 26. september og 10.
oktober 2014.

I medhold av pakkereiseloven § 3-3 skal arrangøren, før avtalen inngås, gi kunden informasjon
om avtalevilkårene. Informasjonsplikten omfatter avtalevilkår, pakkereisens innhold og andre
forhold kunden bør være oppmerksom på. Avtalevilkår kan rimelighetsprøves. I denne saken
er det blant annet i brev til Pakkreisenemnda datert 18. desember 2014 vist til standardvilkår
som står i klar motstrid med ufravikelige norske rettsregler. Standardvilkårene kan derfor
etter nemndas syn ikke påberopes.

Avtalevilkårene kan heller ikke endres til ulempe for kunden med mindre slik adgang
uttrykkelig fremgår av avtalen, jfr. pakkereiseloven § 4-5. Den avtalte pris kan ikke forhøyes
de siste 20 dagene før pakkereisen etter avtalen skal ta til. Så vidt nemnda kan forstå er
heller ikke denne bestemmelsen overholdt, idet sluttbekreftelsen datert 10. oktober 2014
opplyser at utflukter ikke er inkludert i prisen, mens det i bekreftelsen av 26. september 2014
opplyses at utflukter er inkludert. Avreisedato var 26. oktober 2014, mindre enn 20 dager
etter sluttbekreftelsen.

I denne saken legger nemnda til grunn at guiden som møtte reiseselskapet på flyplassen
i Tyrkia anvendte utilbørlig press for å få klagerne til å betale for tjenester de ikke var
interessert i å kjøpe. Dette inkluderte lunsjpakke eller lunsj- og middagspakke til en - etter
det som er opplyst - etter tyrkiske forhold høy pris. De gjestene som ville snakke med en
representant for reiseselskapet om denne adferden ble frakjørt, og de måtte senere, på
flyplassen, betale ny returbillett til Sverige.

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Har pakkereisen vesentlige mangler og formålet med pakkereisen av den grunn er vesentlig
forfeilet, kan kunden heve avtalen og kreve tilbake de beløp som er betalt i henhold til avtalen,
jfr. lov om pakkereiser § 6-3.

I denne saken avbrøt klageren reisen etter det nemnda anser som helt urimelige krav fremsatt
av guiden i bussen fra flyplassen, jfr. fremstillingen ovenfor. Klageren betalte selv for hotell
frem til opprinnelig hjemreisedato. På hjemreisedatoen ble klageren avkrevd betaling for
returbillett.

Etter nemndas syn hadde klageren grunn til å heve avtalen, idet reisen led av vesentlige
mangler. Formålet med reisen ble av den grunn vesentlig forfeilet. Klageren kunne rimeligvis
ikke forventes å betale for det produktet som ble presentert, og hadde krav på straks å
reise hjem med ordinært rutegående transportmiddel for arrangørens regning. Klageren
var ikke klar over dette, og valgte å finne et hotell for å avvente ordinær hjemreise som var
forhåndsbetalt. Hva som etter dette fant sted, er beskrevet ovenfor.

Nemnda finner etter dette at klageren har krav på å få alle sine utgifter, totalt  SEK 11.320
dekket.

Vedtak:

Pakkereisenemnda finner at vilkårene for å heve avtalen foreligger, og anbefaler at klageren
får refundert SEK 11.320.

Vedtaket er enstemmig.