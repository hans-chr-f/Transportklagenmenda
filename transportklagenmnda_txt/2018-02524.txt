Vedtak i Pakkereisenemnda

Sammendrag

Krav om standardkompensasjon og dekning av utgifter ved kansellering.

Dato
14.11.2018

Saksnummer
2018-02524

Tjenesteytere
Reisegiganten AS

Klager har i det vesentlige anført

Klager kjøpte en pakkereise for to personer til London i perioden 23.07.2018 -
27.07.2018. Totalpris kr. 8.660.

Utreisen med Ryanairs flyvning FR1395 den 23.07.2018 kl. 22.35 ble mer enn 3 timer
forsinket. Klager har anført at de først ankom Stansted kl. 02.45. Årsaken til forsinkelsen
ble ikke oppgitt.

Ved hjemreisen satt klager i flyet i fire timer uten mat og drikke før avgangen London
(Stansted) - Oslo FR1395 kl. 19.05 den 27.07.2018 ble kansellert.  Etter 3 timer måtte
klager gi opp å komme frem til Ryanairs informasjonsskranke. Klager stod i bagasjehallen
uten mat og drikke eller informasjon i ca. 5 timer for å få utlevert bagasjen. Forsinkelsen
fra London ble på mer enn 12 timer. 

Klager tok på egen hånd tog til Brussel og fly fra Brussel til Oslo med SAS. Klager kom
hjem to døgn forsinket. 

Klager krever å få refundert sine utgifter for å komme seg hjem, og i tillegg en
kompensasjon for kansellering og forsinkelse etter EU-direktivet. Klager har lagt ved
dokumentasjon på nye flybilletter med kr. 9.480, og kvitteringer på togbilletter, mat og
drikke ligger ved saken, men det er ikke oppført noe nøyaktig beløp. 

Ryanair har ikke gitt klager noen informasjon til klager verken per sms eller e-post.

Det vises for øvrig til korrespondanse fra klager.

Tjenesteyterne har i det vesentlige anført

Reisegiganten har anmodet klager om å sende sitt krav direkte til Ryanair. Det er uvisst
om klager har gjort dette og hva Ryanair eventuelt har svart klager.

Flyet ble kansellert og klager kjøpte selv en ny reise hjem. Klager kontaktet ikke
Reisegiganten i løpet av reisen. Først etter hjemkomst kontaktet hun Reisegiganten
med ønske om å få refundert for sine utlegg. Ettersom hun booket sin reise etter 01. juli
2018 så har Reisegiganten bedt henne kontakte flyselskapet direkte for kompensasjon i
henhold til EU261/204 og refusjon for sine utlegg for nye billetter osv. 

Det er flyselskapet som skal gi informasjon ved forsinkelser og kanselleringer på
flyplassen og man skal henvende seg til flyselskapet på flyplassen for å få hjelp til for
eksempel ombooking. Grunnet lange køer ordnet klager selv opp for å komme seg hjem
på egen regning. Årsaken til kanselleringen er ukjent for Reisegiganten.

Det vises for øvrig til korrespondanse fra Reisegiganten.

Nemnda bemerker

Reisen er kjøpt etter 1. juli 2018, og skal behandles etter reglene i lov av 15. juni 2018 om
pakkereiser og reisegaranti m.v.  Loven trådte i kraft 1. juli 2018. Reisen saken gjelder er
en pakkereise, jfr. pakkereiseloven av 2018 §6 første ledd a).  

Klageren reiste på en fire dagers tur til London og fikk problemer både på ut- og
hjemreisen med forsinkelser.  Arrangøren har på klagerens vegne søkt flyselskapet
om refusjon av flybillettene fra London til Oslo fordi denne flyvningen ble kansellert.
Billettene er refundert med kr. 4.006.  

Klageren hadde imidlertid andre utlegg, idet hun og reisefølget måtte reise via Brüssel til
Oslo med flyselskapet SAS for å komme hjem i tide.  Flybillettene kostet kr. 9.480.  Det er
også vedlagt en rekke andre kvitteringer for utlegg.  Utleggene er ikke summert, hvilket
bør gjøres, uansett hvem kravet rettes mot.

Etter den nye pakkereiseloven må klageren selv forfølge et mulig krav mot flyselskapet
i forbindelse med forsinkelser etc. som kan føre til rett til forpleining og erstatning
etter EU-forordning 261/2004.   Kravet må derfor rettes til Ryanair, som var utførende
flyselskap. Eventuell klage på flyselskapets behandling av saken kan rettes til
Flyklagenemnda.

Arrangøren har i medhold av pakkereiseloven § 36 bistandsplikt, blant annet til å
finne alternative reisetjenester.  Bistandsplikten forutsetter imidlertid at arrangøren
underrettes om at reisen ikke kan gjennomføres etter forutsetningene. I den
foreliggende sak ble arrangøren ikke underrettet før etter at reisen var gjennomført.

En reise av en varighet på fire døgn som forlenges med nærmere to døgn på grunn
av flyforsinkelse må regnes som mangelfull, jfr. pakkereisevilkårene artikkel 8.2 e) og
artikkel 8.4 b) IV) - uansett om eksepsjonelle værforhold etc. skulle være årsaken til
forsinkelsen.  Bestemmelsen gjelder direkte for forsinkelse ved utreise, men anvendes
analogisk ved hjemreiser.  Nemnda anbefaler etter en samlet vurdering at klageren gis et
prisavslag på kr. 1.000 per person for forsinkelsen. 

Nemnda peker også på at klageren kan ha forsikringsdekning gjennom
reiseforsikringen i forbindelse med utgifter til hjemreise. Om det er tilfelle vil fremgå av
forsikringsvilkårene.

Vedtak

Pakkereisenemnda anbefaler at klageren gis et prisavslag på kr. 1.000 per reisende, totalt
kr. 2.000.