Vedtak i Transportklagenemnda - Fly

Sammendrag

Krav om standardkompensasjon eller refusjon
av utgifter til nye flybilletter ved kansellering.

Dato
01.06.2020

Saksnummer
2019-03588

Tjenesteytere
SAS

Klager har i det vesentlige anført

Klager skulle reise med SAS' flyvning SK4481 fra Oslo lufthavn (OSL) til Tromsø (TOS) 29.
august 2019 kl. 13.50. Flyvningen ble kansellert, og klager ble tilbudt omruting med neste
SAS-flyvning kl. 17.00. Årsaken til at klager skulle til Tromsø var et møte som begynte kl.
16.00, og han kunne derfor ikke benytte seg av SAS' tilbud. Han kjøpte nye billetter med
Norwegian til kroner 4 096. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer, samt refusjon av utgifter til nye flybilletter til kroner 4 096.

Tjenesteyterne har i det vesentlige anført
SAS' flyvning SK4481 29. august 2019 fra Oslo til Tromsø ble kansellert. Det var to årsaker
til at flyvningen ble kansellert. 

Dagen i forveien ble flymaskinen som skulle operere klagers flyvning truffet av fugl på
en flyvning mellom Trondheim og Bodø. Flyet måtte inspiseres av tekniker for eventuelle
skader. 

Da klagers flyvning landet i Tromsø, to timer og 15 minutter forsinket, hadde besetningen
jobbet lengre enn planlagt denne dagen, og det var nødvendig med mer hvile. Flyet og
besetningen måtte derfor bli værende i Tromsø. Bestemmelser om hvile på utestasjoner
er bestemt av myndighetene, og SAS kan ikke gå utenfor disse. SAS har i slike tilfeller
besetning på "standby" som kan tilkalles. Også i dette tilfellet var det personale på
"standby" i Oslo, men problemet var at det ikke fantes fly da dette befant seg i Tromsø.
Hovedårsaken til at flyet og besetningen måtte bli i Tromsø var kollisjon med fugl, noe
som utgjør en ekstraordinær omstendighet i forordningens forstand, jf. EU-domstolens
avgjørelse i C-314/15 (Pešková). SAS har på dette grunnlag avvist klagers krav om
standardkompensasjon etter EU-forordning 261/2004. 

Klager har fremsatt krav om refusjon av beløpet han brukte på nye flybilletter med
Norwegian. SAS tilbød klager omruting med SK4430 med avgangstid samme ettermiddag
kl. 17.00. Dette var det første ledige SAS-flyet med tilgjengelige seter. Det er ikke mulig
å vite eller bevise om det var ledige seter hos Norwegian denne ettermiddagen. SAS har
imidlertid anført at tilbudte omruting oppfyller kraver til omruting "snarest mulig" etter
forordningen, og SAS har på denne bakgrunn avvist klagers krav.

Nemnda bemerker

SAS' flyvning SK4481 29. august 2019 fra Oslo til Tromsø ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

I dette tilfellet skyldtes kanselleringen at flyet under en tidligere avgang kolliderte
med en fugl, og flyet måtte gjennomgå obligatorisk inspeksjon. Dette påvirket igjen
kabinpersonalets arbeidstid, slik at lengre hvile var påkrevd. 

I EU-domstolens avgjørelse C-315/15 (Pešková) er det fastslått at kollisjon mellom et
luftfartøy og en fugl skal omfattes av begrepet "ekstraordinære omstendigheter" som er
omhandlet i forordningen artikkel 5 nr. 3. Det fremgår av dommen at en kollisjon mellom
et fly og en fugl verken etter sin karakter eller opprinnelse er et ledd i luftfartsselskapets
alminnelige aktivitetsutøvelse, og ligger utenfor luftfartsselskapets faktiske kontroll da
kollisjonen ikke er uløselig forbundet med fartøyets funksjonsmåte.

Nemnda legger til grunn at flyselskapet ikke hadde mulighet til å sikre seg mot
kollisjonen, og at det derfor foreligger ekstraordinære omstendigheter i forordningens
forstand. Nemnda legger videre til grunn at forsinkelsen ikke kunne vært unngått selv om
alle rimelige tiltak var iverksatt. 

Klagers flyvning skulle gå kl. 13.50, og han ble tilbudt omruting til neste flyvning kl. 17.00.
Dette passet imidlertid ikke for klager, og han kjøpte nye billetter med Norwegian. Å bli
tilbudt en flyvning tre timer senere må imidlertid, etter nemndas syn, anses for å oppfylle
forordningens krav til omruting "snarest mulig". Nemnda er derfor av den oppfatning at
klager ikke har krav på refusjon av sine nye flybilletter.

Vedtak

Transportklagenemnda - fly anbefaler ikke at klager gis medhold.