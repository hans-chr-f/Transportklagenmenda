Vedtak i Transportklagenemnda - Fly

Sammendrag

Krav om standarderstatning på grunn av forsinkelse.

Dato
06.10.2020

Saksnummer
2020-00100

Tjenesteytere
SAS

Klager har i det vesentlige anført

Klager skulle reise fra Bodø til Oslo den 19. desember 2019 med SK4123 kl. 19.25. Flyet
skulle lande i Oslo kl. 20.55 og klager hadde videre forbindelse med SK4051 til Stavanger
kl. 21.55. Innkommende fly fra Oslo (flyindivid LN-RNW) ble forsinket så klagers fly fra
Bodø gikk ikke før kl. 21.30. Klager rakk dermed ikke sin videre forbindelse fra Oslo til
Stavanger samme kveld. Han ble omrutet til ny avgang dagen etter og ankom Stavanger
20. desember kl. 09.20, 10 timer og 30 minutter forsinket. 

Etter å ha klaget til SAS fikk han avslag på sitt krav om erstatning da SAS mener
forsinkelsen skyldtes været ved Oslo Lufthavn. Klager mener flymaskinen (LN-RNW)
hadde hatt flere små forsinkelser gjennom sitt flyprogram den aktuelle dagen, og at det
var dette som var årsaken til forsinkelsen. Klager viser til at det var mange avganger fra
Oslo Lufthavn da LN-RNW skulle gått fra Oslo til Bodø. 

Klager krever standarderstatning i henhold til EU-forordning 261/2004 for forsinkelsen.

Tjenesteyterne har i det vesentlige anført
SK4123/LN-RNW ankom Oslo kl. 23.01, 2 timer og 6 minutter forsinket. Dette førte til at
klager mistet sin forbindelse til Stavanger kl. 21.55. Klager ble omrutet til første ledige
avgang neste morgen.

SK4123/LN-RNW ble forsinket på grunn av værforholdene på Gardermoen/Oslo Lufthavn
denne dagen. Det var snø og «freezing fog». Det vises til Metar rapport for været
ved flyplassen. Dette førte til reguleringer i flytrafikken ved Oslo Lufthavn. I tillegg til
vanskelige værforhold var det et fly som kjørte seg fast i snøen, og rullebanen måtte
stenge i en periode mens flyet ble tauet bort og banen ryddet for snø.

I forbindelse med stengning av flyplassen var det flere fly som gikk til andre flyplasser
i påvente av at Oslo Lufthavn skulle åpnes. Værforholdene og hendelsen som førte til
stengning og trafikkregulering på Oslo Lufthavn førte til store følgeforsinkelser for SAS.
Flyindivid og crew måtte omdisponeres. SAS viser til fremlagt dokumentasjon som gir
informasjon om situasjonen på Oslo Lufthavn den 19. desember. 

Flymaskinen LN-RNW ble omdisponert til å operere SK4122/SK4123 for å minimere
forsinkelsen. LN-RNW opererte strekningen Ålesund – Oslo på foregående flyvning. Den
skulle etter planen ankommet Oslo kl. 17.20. Det var ikke planlagt at denne maskinen
skulle operere som SK4122 kl.17.30, men ble satt inn som tidligere nevnt for å minimere
forsinkelsen.

Forsinkelsen av SK4123 var forårsaket av værforholdene på Oslo Lufthavn den
19. desember og må ansees som en ekstraordinær hendelse. SAS kan derfor ikke
imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

SAS har fremlagt dokumentasjon som viser at det var snøvær og frysende tåke ved Oslo
Lufthavn som medførte forsinkelser i flytrafikken den 19. desember 2019. En del fly
kunne ikke lande der og ble omdirigert til andre flyplasser. I tillegg ble en av rullebanene
stengt fordi et fly hadde kjørt seg fast i snøen etter å ha svingt av banen. Som en følge
av værforholdene og trafikkreguleringen ved flyplassen måtte SAS omdisponere fly
og besetninger. Flyet (LN-RNW) som ble satt opp til Bodø for deretter å returnere
til Oslo som klagers flyvning med SK4123, ble derfor forsinket. Dette må anses som
ekstraordinære forhold, som ikke kunne vært unngått selv om alle rimelige tiltak var
truffet. Nemnda kan på bakgrunn av dette ikke anbefale at klager gis medhold i sitt krav
om standarderstatning for forsinket ankomst til Stavanger.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler ikke at klager gis medhold.