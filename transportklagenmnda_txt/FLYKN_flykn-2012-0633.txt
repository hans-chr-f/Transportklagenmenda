Vedtak i Transportklagenemnda - Fly

Sammendrag

Krav om erstatning grunnet kansellering.

Dato
15.03.2013

Saksnummer
633/12F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Bodø til Gardermoen den 25. september 2012 med DY355 kl. 19:20.
Flyet ble kansellert, og klager ble tilbudt ombooking til dagen etter, overnatting i Fauske samt
drosje. Men da klager måtte i et møte, kjøpte hun nye billetter med et annet selskap.

Klager krever refundert nye billetter fra Bodø til Gardermoen, kroner 3 114.

Norwegian har i det vesentlige anført:

DY355 ble dessverre kansellert som følge av drivstoffmangel på Gardermoen. En teknisk feil
medførte at det ikke var mulig å få drivstoff ut av drivstoffanlegget, og flyplassen ble som en
følge av dette etterhvert stengt.

DY355 skulle ha blitt operert av Norwegians fly LN-KHB. Før denne maskinen skulle operere
ruten DY355 skulle den ha operert ruten DY350 Oslo-Bodø. Ettersom Gardermoen stengte
måtte DY350 kanselleres,

I EU-forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra plikt til utbetaling av kompensasjon eller ekstrautgifter.

Da hendelsen ikke var forårsaket av Norwegian, kan flyselskapet dessverre ikke imøtekomme
klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
en ekstraordinær omstendighet som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at kanselleringen
skyldtes at flyet som skulle operere flygningen ble stående på Gardermoen som følge av feil
ved drivstoffanlegget på Gardermoen. Dette var et forhold Norwegian ikke kunne påvirke, og
kanselleringen gir ikke rett til erstatning etter EU-forordningen.

Ved kansellering plikter flyselskapet etter EU-forordningen artikkel 8 jf. artikkel 5 å tilby
omruting snarest mulig til bestemmelsesstedet. Omruting kan skje med eget eller annet
selskap. Flyselskapet plikter videre å tilby hotellovernatting dersom der er nødvendig samt
mat og forfriskninger som står i rimelig forhold til ventetiden.

Klagerne ble tilbudt omruting neste dag, hotell og mat. De valgte i stedet omruting med SAS
samme dag kl. 20.45.

Nemnda er etter en samlet vurdering av den oppfatning at Norwegian i den foreliggende
situasjon burde ha tilbudt klagerne omruting med SAS. Nemnda viser til at omruting med eget
selskap ville innebære en ikke ubetydelig forsinkelse i forhold til omruting med SAS. Nemnda
peker videre på at omruting med SAS ikke ville være vesentlig mer kostbar for Norwegian da
Norwegian ikke ville blitt påført utgifter til hotell, mat og forfriskninger.

Nemnda anbefaler at Norwegian erstatter de utgifter klager ble påført som følge av
Norwegian manglende etterlevelse av forpliktelsen til å omrute klagerne snarest mulig.
Nemnda anbefaler således at Norwegian erstatter klagers utgifter til nye billetter med kr
3.114.

Vedtak:

Transportklagenemnda - fly anbefaler at Norwegian utbetaler en erstatning på 3 114 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne Grethe Soløy, Widerøes Flyveselskap AS

Olav Grøttland, SAS