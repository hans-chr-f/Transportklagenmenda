Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-01487

Tjenesteytere
SAS

Klager har i det vesentlige anført

Klager skulle reise fra Trondheim til Santiago de Compostela den 3. juni 2017, med
ankomst 4. juni om morgenen. SK2885 fra Trondheim til København ble forsinket slik at
klager mistet sin videreforbindelse til München. Hun og hennes reisefølge ble booket om
til senere fly til München.

Klager krever standarderstatning 400 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
Klager og hennes reisefølge skulle reise fra Trondheim til Santiago de Compostela den
3. juni. Siste strekning fra München til Santiago de Compostela var om morgenen den 4.
juni. 

SK2885 ble forsinket slik at klager mistet sin videreforbindelse til München. Hun tok
derimot igjen forsinkelsen i München og ankom endelig bestemmelsessted påfølgende
dag i henhold til ruteplanen. 

SAS ønsker å refundere eventuelle utgifter i ventetiden mot kvitteringer, men kan ikke
imøtekomme klagers krav utover dette.

Det vises for øvrig til SAS brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager ankom endelig bestemmelsessted i tråd med sin reiserute. Nemnda viser
til fremlagt dokumentasjon fra SAS som viser at klagers flyvning fra Trondheim til
København ble forsinket slik at hun mistet sin videreforbindelse til München. Klager
ble booket om og rakk sin siste avgang på reiseruten fra München til Santiago de
Compostela. 

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.