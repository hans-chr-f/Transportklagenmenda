Vedtak i Transportklagenemnda - Fly

Sammendrag

Krav om standarderstatning grunnet kanselleringer.

Dato
13.11.2015

Saksnummer
0446/15F

Tjenesteyter
Lufthansa German Airlines

Klager har i det vesentlige anført:

Klager skulle reise fra Stavanger til Erbil i Irak t/r via Frankfurt for reise 28. mars - 11. april
2015. Reisen ble bestilt den 12. desember 2014. Den 20. mars mottok klager beskjed fra
reisebyrået Bravofly om at han måtte kontakte Lufthansa da selskapet skulle legge ned ruten
til Erbil.

Klager kontaktet Lufthansa og fikk booket om utreisen til et døgn senere med en overnatting
i Wien, dette medførte en forsinket ankomst på 2 døgn sammenlignet med opprinnelig
reiserute. Returen ble booket om til 11. april, men med en ankomst 4 timer senere enn
opprinnelig hjemkomst.

Klager krever standarderstatning 600 euro per person for hver av kanselleringene, til sammen
4&nbsp;800 euro.

Det vises for øvrig til klagers brev.

Lufthansa har i det vesentlige anført:

LH696 fra Frankfurt til Erbil den 28. mars og LH697 fra Erbil til Frankfurt den 11. april ble
kansellert som følge av sikkerhetssituasjonen i Erbil som ble vurdert av EASA(European
Aviation Safety Agency). Det vises til fremlagt dokumentasjon.

Hendelsen var utenfor Lufthansas kontroll, og kanselleringene er ikke
kompensasjonsberettiget i henhold til EU-forordningen.

Klager ble booket om kostnadsfritt til andre flyselskap.

Lufthansa kan ikke imøtekomme klagers krav.

Det vises for øvrig til Lufthansas brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda finner det på bakgrunn av de foreliggende opplysninger godtgjort at flygningene ble
kansellert av sikkerhetsmessige grunner. Dette må anses som en ekstraordinær omstendighet
i forordningens forstand. Nemnda finner det videre godtgjort at kanselleringene ikke kunne
vært unngått selv om alle rimelige tiltak var truffet. Nemnda bemerker at sikkerhetsrisikoen
vurderes konkret for hvert enkelt flyselskap. Det kan således forekomme at situasjonen anses
akseptabel for et selskap, mens situasjonen for et annet selskap ikke anses akseptabel.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.