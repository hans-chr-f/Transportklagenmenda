Vedtak i Transportklagenemnda - Fly

Sammendrag

Krav om refusjon av billett samt mellomlegg for ny billett grunnet kansellering.

Dato
09.10.2018

Saksnummer
2017-03130

Tjenesteytere
FlyViking AS

Klager har i det vesentlige anført

Klager skulle reise fra Stokmarknes til Tromsø 5. november 2017 kl. 20:20 med VF307.
Denne flyvningen ble kansellert kl. 18:33 samme dag per sms. Klager bestiller da en
ny billett kl. 18:51 med Widerøe som har avgang kl. 21.15 samme kveld da det er få
alternativer fra Stokmarknes. 

Klager sjekker inn på Widerøe og får så en sms (kl. 20:43) fra FlyViking om at de har klart
å få tak i et ekstra fly som har fått avgangstid kl. 23:35 VF307.

På bakgrunn av dette krever klager å få refundert NOK 1129 for opprinnelig billett og
dekket merkostnaden i forbindelse med ny billett på NOK 1020. Totalt kreves NOK 2149.

Tjenesteyterne har i det vesentlige anført
FlyViking har ikke avgitt uttalelse til nemnda. Til klager har selskapet i det vesentlige
anført:
FlyViking hadde teknisk feil på flyet. Det ble jobbet med å finne en løsning for passasjerer
den dagen, og det ble valgt å omdirigere et annet fly og sette inn ekstra crew for å kunne
tilby avreise fra Stokmarknes. 
Det tok FlyViking to timer å finne en løsning, og det ble umiddelbart sendt ut en sms til
alle passasjerene. 
FlyViking mener dette er innenfor rimelig tid da det ble opplyst om at det ville komme et
alternativ i løpet av kvelden. 

Selskapet har fulgt EU-forordning 261/2004 og kan dermed ikke imøtekomme klagers
krav.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt FlyViking ved nemndas e-post av 3. januar 2018 med frist til 14.
februar for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

FlyViking har opplyst til klager at kanselleringen skyldtes teknisk svikt. 

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. 

FlyViking har ikke avgitt uttalelse til nemnda. Flyselskapet har følgelig ikke godtgjort at
innstillingen skyldtes en ekstraordinær omstendighet som ikke kunne vært unngått selv
om alle rimelige tiltak var truffet. Dette gir klager rett til standardkompensasjon på 250
euro.

Ved kansellering har passasjeren rett til omruting eller full refusjon. Klager valgte å
avbryte reisen med FlyViking og kjøpte ny billett med annet selskap. Klager har rett til full
refusjon av ubenyttet billett. 

Klager krever videre refusjon av mellomlegget mellom opprinnelig og ny billett. 

I dette tilfellet kjøpte klager ny billett med annet selskap før hun hadde sjekket
muligheten for ombooking med FlyViking. FlyViking kunne tilby ombooking til kl 23.35,
dette var i overkant av tre timer senere enn opprinnelig avgang. Nemnda anser dette
som ombooking innen rimelig tid, og kan ikke anbefale at klager gis medhold i sitt krav
om refusjon av mellomlegg til ny billett.

Vedtak

Transportklagenemnda - fly anbefaler at FlyViking utbetaler standarderstatning med 250
euro.