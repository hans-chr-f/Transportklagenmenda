Vedtak i Pakkereisenemnda

Sammendrag

Saken gjelder ekstra sete til barn på flyet.

Dato
21.05.2013

Saksnummer
276/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 5

Reisens pris: 28.400,-

Saken gjelder:

Saken gjelder ekstra sete til barn på flyet.

Klager anfører at hun hadde bestilt og betalt for et eget sete for sitt to år gamle barn.
Hun prøvde å sjekke inn via nettet på forhånd, men på grunn av teknisk feil gikk det
ikke. På flyplassen fikk hun beskjed om at det ikke var eget sete til barnet og at flyet
var fullt. Hun måtte derfor ha barnet på fanget i 4 t. Hun krever refundert det som er
betalt for setet, samt ikke-økonomisk erstatning med ytterligere kr.1.800,-.

Ving har opplyst at i følge flyselskapet var det et ekstra sete til disposisjon. Fordi
personalet som var involvert ved innsjekking og ombordstigning ikke sørget for at dette
setet ble tilgjengelig, har Ving tilbudt å refundere kostnaden med kr.1.758,-. Ving mener
at kravet om erstatning for tort og svie ikke er berettiget, men har likevel tilbudt en
samlet refusjon på kr.2.500,-.

Nemnda bemerker:

Det er på det rene at kunden hadde bestilt og betalt for et eget sete for barnet.

Det er i saken gitt en rekke «tekniske» forklaringer på hva som gikk galt i forbindelse med
registrering og innsjekking. Nemnda går ikke nærmere inn på dette i og med at Ving uansett
har tilbudt å refundere billettkostnaden og ca. kr.750,- utover dette for ulempen kunden
hadde. Nemnda finner at dette er en passende kompensasjon.

Vedtak:

Reklamasjonsnemnda for pakkereiser kan ikke anbefale kompensasjon utover det som er
tilbudt.

Vedtaket var enstemmig.