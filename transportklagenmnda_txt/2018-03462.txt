Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03462

Tjenesteytere
Lufthansa German Airlines

Klager har i det vesentlige anført

Klager skulle reise fra Trondheim til Budapest via Oslo og Frankfurt den 12. september
2018 med avgang kl 17.00 og ankomst kl 23.05. Flight LH867 fra Oslo til Frankfurt ble
forsinket slik at klager mistet sin videreforbindelse samme kveld. Hun ble booket om
til påfølgende morgen og ankom endelig bestemmelsessted 9 timer og 25 minutter
forsinket.  

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
LH867 ble forsinket grunnet sent innkommet fly som følge av ATC-restriksjoner ved
Frankfurt lufthavn.

Hendelsen er ikke kompensasjonsberettiget da årsaken var ekstraordinære
omstendigheter utenfor Lufthansas kontroll. 

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager hadde gjennomgående billetter fra Trondheim til Budapest via Oslo og Frankfurt.
Flyselskapet Lufthansa anfører at LH867 ble forsinket grunnet ATC-restriksjoner. Denne
forsinkelsen gjorde at klager kom frem til sitt endelige bestemmelsessted mer enn tre
timer forsinket. Flyselskapet har imidlertid ikke fremlagt noen nærmere forklaring på
restriksjonene eller underbygget med dokumentasjon. Selskapet kan da ikke sies å ha
godtgjort at forsinkelsen skyldtes en ekstraordinær omstendighet som ikke kunne vært
unngått. 

Klager har således rett til standarderstatning i henhold til forordningen.

Vedtak

Transportklagenemnda - fly anbefaler at Lufthansa utbetaler 400 euro til klager.