Vedtak i Pakkereisenemnda

Sammendrag

Krav om prisavslag grunnet mangelfull rengjøring og støy.

Dato
20.09.2017

Saksnummer
2017-01624

Tjenesteytere
TUI Norge AS

Klager har i det vesentlige anført

Klager bestilte en reise for tre personer med innkvartering i en 2-romsleilighet på Deya
Apartments, Santa Ponsa, Mallorca i perioden 27.05.2017 - 10.06.2017. Totalpris kr.
19.491.

Etter få dager kontaktet klager resepsjonen vedrørende dårlig renhold, mangel på
rene håndduker og tømming av søppel. Toalettpapir måtte de spørre etter hver dag i
resepsjonen. Da ingen ting skjedde, kontaktet de TUI. Klager anfører at grunnet pinse fikk
de ikke kontakt med TUI. Da TUI kontaktet hotellet ble det rengjort neste dag.

Under hotellfakta fremgikk det at det var renhold 7 dager pr. uke og det var diskotek
ved bassenget 1 dag pr. uke. Klager anfører at TUI har vært inne på hotellfakta og endret
rengjøring til 3 dager pr. uke etter at de klaget. Det var ikke renhold i det hele tatt og det
var høy teknomusikk ved bassenget hver dag med fulle ungdommer. Det sto i hotellfakta
at det var noe støy fra nærliggende barer, men det var støy på hotellet både dag og natt. 

Klager krever et prisavslag på kr. 2.000 per person, totalt kr. 6.000.

Det vises for øvrig til korrespondanse fra klager.

Tjenesteyterne har i det vesentlige anført
TUI anfører at så snart de mottok henvendelsen fra klager, kontaktet de sine
medarbeidere på reisemålet. De bekrefter at klager tok kontakt den 7. juni om den
mangelfulle rengjøringen. Det ble rengjort den samme dagen. TUIs guider er avhengig
av å få vite om eventuelle problemer for å kunne tilby sin hjelp med å løse problemene.
I dette tilfellet ble det rengjort så snart TUIs medarbeidere fikk vite om den mangelfulle
rengjøringen. 

Ifølge Alminnelige vilkår for pakkereiser punkt 8.2., kan mangler gi rett til kompensasjon,
men turoperatøren må da ha blitt gjort oppmerksom på forholdet og fått mulighet til å
rette opp eventuelle feil under oppholdet på reisemålet. TUI anfører at vilkårene fremgår
både på billetten og på TUIs nettsider: http://www.tui.no/reise-med-tui/reisevilkar/vilkar-
for-charterreiser/  

På Deya er det rengjøring to dager per uke. Følgende informasjon om hva man kan
forvente når det gjelder rengjøring fremgår på TUIs nettsider: "Renholdsrutinene
varierer fra hotell til hotell, men vanligvis er det kun enkelt renhold. Med rengjøring
menes at gulvene blir feiet/moppet, sengenes redd opp og søppel tømmes. Oppvask
inngår normalt ikke, og oppvaskmiddel, børste osv må du kjøpe selv. I tillegg til rent
sengetøy ved ankomst, byttes normalt sengetøyet en gang i løpet av et 2 -ukers opphold.
Håndklær skiftes vanligvis en til tre ganger i uken.
"

Deya et hotell som tiltrekker seg unge mennesker ut fra beliggenheten og hvordan
bostedet presenteres på tui.no. Om Deya står det følgende: 

"Nær barer og uteliv. Leiligheter Deyas gjester er for det meste unge mennesker som
liker hotellets avslappede atmosfære og perfekte beliggenhet. Hotellet ligger nær barer,
restauranter og butikker og det er bare noen få hundre meter til Santa Ponsa stranden.
Alle leiligheter har balkong med havutsikt. Hotellet er enkelt og litt av en klassiker, først
og fremst pga. beliggenheten. Her ligger puber og nattklubber rett utenfor døren, og vil
du ta en tur til Palma stopper lokalbussen i nærheten av hotellet. Hotellet har basseng
med bassengbar og arrangerer bassengparty en dag i uken." Ut fra denne beskrivelsen
må man regne med å bli berørt av støy. TUIs representanter skriver at klager ikke sa fra
om at de ble plaget av støy.  

Klager har rett i at det har stått rengjøring syv dager per uke, og at det nå står to dager
per uke. Dette ble rettet fordi det var feil informasjon på TUIs nettside. TUI informerte
ikke klager i forkant av reisen. TUI vil ikke tilby ytterligere prisavslag siden guidene ikke
fikk muligheten til å hjelpe klager på et tidligere tidspunkt. Reiselederne er tilgjengelige
for alle TUIs gjester, og i dette tilfellet kunne de løst problemet med rengjøringen, og
de kunne kontaktet hotellet om musikken ved bassenget. De kunne også undersøkt
om klager kunne flytte til et annet bosted. TUI fikk muligheten til å avhjelpe med
rengjøringen på slutten av oppholdet, men ikke med støyen.

TUI anfører at de har tilbudt klager et prisavslag på kr. 1.000 eller et reisegavekort på kr.
2.000.  

Det vises for øvrig til korrespondanse fra TUI Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Etter nemndas syn er saken dårlig opplyst.  Klageren hevder i klage innsendt den 14.
juni 2017 til Norsk Reiselivsforum, Pakkereisenemnda, at rommet ikke var rengjort ved
ankomst og at det ikke var rent sengetøy. Kontakt med resepsjonen førte ikke til noen
reaksjon.  Klageren skriver at ”Sengetøy ble ikke skiftet før etter 1,5 uke”.  I sitt siste
innlegg skriver klageren at de kontaktet hotellet ”etter få dager” angående dårlig renhold,
mangel på rene håndklær og tømming av søppel.

Nemnda finner det vanskelig å tro at det kan være riktig at gjestene lå i skittent sengetøy
i halvannen uke før de kontaktet TUI. Nemnda antar derfor at sengetøy var skiftet
mellom gjestebytte, men at renholdet ellers var dårlig. 

Nemnda legger til grunn at hovedkontoret ble oppringt etter noen dager, men at det ikke
lykkes å oppnå kontakt pga. pinseferie.  Arrangøren viser på sin side til at TUI skriftlig gir
opplysninger til alle gjestene om hvordan man skal forholde seg for komme i kontakt
med stedlige representanter, blant annet på SMS.  I nødsfall kunne et telefonnummer
som var bemannet døgnet rundt benyttes. Det var ingen pinseferieavbrudd i denne
tjenesten.  

Ut fra dokumentasjonen finner nemnda å måtte legge til grunn at det ikke ble klaget på
en måte som ga arrangøren anledning til å ta hånd om problemet før noen få dager før
hjemreise.  Samme dag som klagen ble fremført ble leiligheten skikkelig rengjort.

Arrangøren har erkjent at det var gitt feilaktige opplysninger om frekvensen på renhold
i opplysningene som ble gitt om hotellet.  Dette er senere rettet fra daglig renhold til
renhold to dager i uken.

Nemnda anbefaler at det blir gitt et prisavslag på 15% for dårlig renhold ved ankomst og
for manglende oppfølgning av renholdspersonalet med påfyll av håndklær, toalettartikler
og manglende søppeltømming. Uansett regler om klageplikt er det grenser for hvor
dårlig et hotell kan fungere på renhold og service.  Hovedregelen er at alt skal være i
orden og at hotelledelsen skal påse dette uten at gjesten skal måtte bruke ferietid til å
klage. En viss vekt legges det også på at klageren hadde en forventning om at rommet
skulle rengjøres hver dag fordi dette var oppgitt i hotellbeskrivelsen slik den lød da turen
ble bestilt. Prisavslaget utgjør avrundet kr. 3.000.

Det er klaget over støy fra hotellområdet, spesielt fra området rundt bassenget hvor
det ble spilt høy musikk og hvor det var utrivelige forhold pga beruset ungdom som var
gjester ved hotellet.

Etter nemndas syn fremgår det tydelig av hotellbeskrivelsen at dette er et hotell hvor
støy kan forventes, både fra hotellområdet og fra omkringliggende barer og restauranter.
Det er heller ikke sagt i fra om støyproblemer i kontakten med arrangørens stedlige
representanter.  Nemnda kan derfor ikke se at dette utgjør en mangel som kan føre til
prisavslag.

Vedtak

Pakkereisenemnda anbefaler at det blir gitt et prisavslag på 15% av reisens pris, avrundet
til kr. 3.000.