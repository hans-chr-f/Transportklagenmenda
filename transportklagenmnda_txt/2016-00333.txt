Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.01.2017

Saksnummer
2016-00333

Tjenesteytere
Norwegian

Klager har i det vesentlige anført

Klager skulle reist fra Oslo til Trondheim 30. desember 2015 kl. 19:00 med DY768.
Flyvningen ble forsinket med 3 timer og 34 minutter på grunn av været, og klager rakk
ikke sin buss videre.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
DY768 (LN-NGY) fra Oslo til Trondheim 30. desember 2015 ble forsinket med 3 timer
og 33 minutter. Årsaken til forsinkelsen var at DY760 OSL-TRD måtte snu og gå tilbake
til OSL på grunn av dårlig vær/sterk vind i Trondheim. Senere denne dagen ble været
bedre og LN-NGY kunne fly OSL-TRD med nytt flightnummer DY6060. Dermed ble de
etterfølgende flyvninger DY769 og FY768 direkte påvirket og forsinket. 
Det er vises til fremlagt Movement Log, e-post fra operasjonssentralen, METAR og
værhistorikk.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5 (3) skal et transporterende flyselskap ikke være pålagt
å betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet.

På samme måte som under Montrealkonvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet.
Slike omstendigheter kan særlig inntreffe i tilfeller med politisk ustabilitet, værforhold
som gjør det umulig å gjennomføre flygingen, sikkerhetsrisiko, uforutsette mangler ved
flysikkerheten og streiker som påvirker driften til det transporterende selskap.

Norwegian vurderer det slik at årsaken til denne uregelmessigheten, forårsaket av
værforholdene på Trondheim lufthavn var utenfor deres kontroll.

Norwegian kan ikke imøtekomme klagers krav om kompensasjon.

Nemnda bemerker

DY768 fra Oslo til Værnes 30. desember 2015 ble forsinket med 3 timer og 34 minutter.

Det er opplyst at klager ble tilbudt forpleining.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

På bakgrunn av opplysningene i saken og de fremlagte rapporter, legger nemnda til
grunn at forsinkelsen skyldtes sterk vind i Trondheim tidligere den aktuelle dagen,
opp mot 63 knop. Det førte til at DY760 Oslo - Trondheim måtte snu og fly tilbake til
Oslo. Etterfølgende flyvninger med samme fly ble dermed forsinket. Nemnda mener
at forsinkelsene som skyldtes værforholdene den aktuelle dagen er å anse som en
ekstraordinær omstendighet som ikke kunne vært unngått selv om alle rimelige tiltak
var truffet. Forsinkelsen gir derfor ikke rett til standarderstatning etter forordningen. Av
samme grunn gir forsinkelsen heller ikke rett til erstatning på annet grunnlag.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.