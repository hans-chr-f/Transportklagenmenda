Vedtak i Transportklagenemnda - Fly

Sammendrag

Krav om standarderstatning for kansellert flyvning.

Dato
06.10.2020

Saksnummer
2020-00016

Tjenesteytere
SAS

Klager har i det vesentlige anført

Klager skulle reise fra Oslo til Billund med SK1905 den 26. desember 2019 kl.16.00.
Flyvningen ble kansellert. SAS har i ettertid begrunnet dette med at det var dårlig vær
med frysende tåke på Oslo lufthavn. SAS fløy imidlertid til Ålborg på samme tidspunkt.
Klagers flyvning var den eneste som ble kansellert. Klager ble booket om til SK1927 til
Århus kl. 19.55, men avgangen ble først kl. 20.55. Deretter måtte klager ta buss i 1 time
og 40 minutter og ankom Billund kl. 23.45 med en forsinkelse på 6 timer og 40 minutter.
Klager mener det var ledige plasser på avgangen til Billund kl. 1940 og at SAS kunne
booket han om til denne i stedet.

Klager krever standarderstatning på 250 euro i henhold i til EU-forordning 261/2004 for
kansellert flyvning, samt 218 kroner til mat mens han ventet på flyplassen.

Tjenesteyterne har i det vesentlige anført
SK1905 ble kansellert som følge av værforholdene på Oslo lufthavn med frysende
tåke. Klokken 16.30, ble klager omrutet til SK1927 Oslo – Århus med avgang kl.19.55.
Omrutingen ble gjort av en robot som søker etter første ledige avgang. Klager har lagt
frem et utdrag fra SAS.NO som viser at det er tre ledige plasser til Billund kl. 19.40. Dette
søket er foretatt kl. 18.58. Dersom disse plassene hadde vært tilgjengelig kl. 16.30 ville
klager fått plass på dette flyet. På dager der været forårsaker
forsinkelser i flytrafikken vil det være passasjerer som kommer forsinket inn til sin neste
forbindelse og derfor må omrutes til andre avganger. Plass-situasjonen på flyene endrer
seg derfor hele tiden.

Klager anfører at SAS kunne fly til Ålborg kl. 16.00. Både avgangen til Billund og avgangen
til Ålborg var planlagt operert av flyselskap som opererer på wetlease kontrakt
for SAS. SK1905 skulle opereres av Cityjet (WX) med flytypen CR9, mens SK1921 ble
operert av Regional Jet (EE) med flytypen AT7. I henhold til trafikkloggen for SK1905
ble avgangen kansellert fordi den ikke kunne operer på grunn av «freezing fog». Det er
forskjell på hvilke værforhold de forskjellige flytypene kan operere under, og sikkerheten
kommer alltid i første rekke.

Kanselleringen av SK1905 var forårsaket av værforholdene ved Oslo lufthavn denne
dagen, og dette må anses som en ekstraordinær hendelse utenfor flyselskapets kontroll.
På bakgrunn av dette kan ikke SAS imøtekomme klagers krav om standarderstatning.

SAS anfører også at klager har fått dekket sine utgifter til forpleining.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet i forordningens forstand som medfører at den reisende ikke
har krav på erstatning. Dette må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av at flytypen
som skulle operere klagers flyvning, ikke kunne fly under de rådende værforholdene med
såkalt "freezing fog". Etter nemndas oppfatning fikk klager et tilbud om omruting som
må anses akseptabel i et slikt tilfelle.

Nemndas konklusjon er at kanselleringen i dette tilfellet ikke gir rett til
standarderstatning i henhold til EU-forordning 261/2004.

Klager har krav på forpleining etter EU-forordningens artikkel 9 og nemnda anbefaler at
SAS utbetaler 218 kroner til dekning til mat på flyplassen dersom dette ikke er gjort.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at klager ikke gis medhold i kravet om
standarderstatning, men at SAS dekker erstatter klagers utgifter til mat på 218 kroner
dersom dette ikke er gjort.