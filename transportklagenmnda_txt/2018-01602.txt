Vedtak i Transportklagenemnda - Fly

Sammendrag

Krav om erstatning for skadet bagasje. 

Dato
17.12.2018

Saksnummer
2018-01602

Tjenesteytere
Norwegian

Klager har i det vesentlige anført

Klager reiste med Norwegians flyvning D85332 fra Alicante (ALC) til Ålesund (AES) 14.
april 2018. Trekket til klagers golfbag ble ødelagt under reisen. Da klager tok kontakt med
Norwegian etter ankomst, ble han informert om at han kunne skrive skaderapport med
en gang eller reise tilbake til flyplassen innen en uke for å fremvise skaden. Klager dro
tilbake fem dager senere og fikk skrevet skaderapport. 

Reisetrekket kostet opprinnelig kroner 1 900. Klager har mottatt kroner 500 av
Norwegian, har fremsatt krav om refusjon av hele beløpet. 

Tjenesteyterne har i det vesentlige anført
Klager reiste fra Alicante til Ålesund med Norwegians flyvning D85332 14. april 2018, og
krever erstatning for skadet bagasje. Klager registrerte ikke skaden ved ankomst 14. april,
men returnerte til flyplassen 20. april, seks dager senere. 

Det følger av Norwegians befordringsvilkår at skadet bagasje, reisedokumenter og
bagasjekvitteringer må fremvises til representanter på flyplassen umiddelbart etter
ankomst. Dersom skaden ikke oppdages før etter at passasjeren har forlatt flyplassen,
kan man reise tilbake til flyplassen for å melde skaden. Dette må man gjøre innen syv
dager etter ankomst. 

Ved skadet eller forsinket bagasje er flyselskapenes ansvar begrenset i henhold til
Montrealkonvensjonen. Norwegian viser også til sine vilkår artikkel 16.1.2 og 18. 

Norwegian har tidligere behandlet klagen og utbetalt kroner 500, da selskapet
ikke har mottatt original kvittering eller dokument som viser bagasjens verdi eller
reparasjonskostnader. Dersom klager hadde fremlagt kvittering eller bevis for
bagasjens verdi, ville Norwegian utbetalt summen, med fradrag for verdiforringelse.

Verdiforringelsen beregnes som 30 prosent det første året, og ti prosent påfølgende år.
Dersom bagasjen er under ett år, utbetales hele totalverdien. 

Norwegian avviser på ovennevnte bakgrunn klagers krav, da han ikke har fremlagt bevis
for bagasjens verdi.

Nemnda bemerker

Klager reiste fra Alicante til Ålesund med Norwegians flyvning D85332 14. april 2018,
og krever erstatning for en golfbag som ble skadet under flyvningen. Klager har opplyst
at han fikk beskjed da han landet at han enten måtte vente eller komme tilbake til
flyplassen og skrive skaderapport innen en uke. Klager kom tilbake etter fem dager, og
fikk skaderapport.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Det
er da passasjeren som har bevisbyrden for at skaden skjedde om bord på flyet. 

Norwegian har utbetalt kroner 500 for bagasjen. Klager anfører at golfbagen kostet
kroner 1 900, og han ønsker dekket minst kroner 1 200.

Nemnda viser til at det er passasjeren som må godtgjøre at han har lidt et tap. Det er
ikke fremlagt pir-rapport, bilder av skadene eller kvittering for bagen. Nemnda kan derfor
ikke se at klager har sannsynliggjort at han har lidt et tap.

Vedtak

Transportklagenemnda - fly anbefaler ikke at klager gis medhold.