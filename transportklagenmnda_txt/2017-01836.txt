Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-01836

Tjenesteytere
Vueling Airlines

Klager har i det vesentlige anført

Klager skulle reise fra Bergen til Madrid via Barcelona den 15. juli 2017 kl 16.05 med
ankomst 21.55 samme kveld. Flight VY8515 fra Bergen til Barcelona ble forsinket mer enn
fire timer slik at klager mistet sin videreforbindelse. Hun og reisefølget ble booket om og
ankom endelig bestemmelsessted påfølgende dag kl 13.30, mer enn 15 timer forsinket. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Vueling har ikke avgitt uttalelse til nemnda. Til klager har selskapet svart på et språk som
er uforståelig for nemnda.

Nemnda bemerker

Flyselskapet Vueling Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Klager krever standarderstatning fordi hun kom om lag 15 timer forsinket frem til sitt
endelige bestemmelsessted som var Madrid. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Vueling har som nevnt ikke avgitt uttalelse til nemnda. Flyselskapet har derimot gitt
en uttalelse til klager, men på spansk. Dette er ikke et forståelig språk for nemnda.
Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klager har da rett til standarderstatning på
400 euro per person.

Vedtak

Transportklagenemnda - fly anbefaler at Vueling Airlines betaler standarderstatning til
klager med 400 euro per person.