Vedtak i Transportklagenemnda
- Kollektivreiser

Sammendrag

Krav om erstatning for knust PC-skjerm. Anført at bussjåføren kastet
bagen med skjermen tilbake i bagasjerommet etter å ha tatt den ut.

Dato
19.09.2022

Saksnummer
2022-00804

Tjenesteytere
Vy Buss AS
AtB AS

Klager har i det vesentlige anført

Klagers sønn tok buss 680 fra Steinkjer til Namsos den 17. februar 2022. Billetten var
kjøpt via AtB, men ruten ble kjørt av Vy Buss.

Klager anfører at sønnen sa ifra til sjåføren om å være forsiktig med bagen. Klager
anfører at da en passasjer gikk av bussen på Hylla, tok sjåføren ut bagen til sønnen og
hev den inn igjen. Klager anfører at dette medførte at sønnens PC-skjerm ble knust.
Klager anfører at skjermen var helt ny og ble kjøpt uken før, på tilbud, til 1895 kroner.

Klager krever erstatning for den knuste PC-skjermen.

Tjenesteyterne har i det vesentlige anført
Vy Buss har på tross av anmodning og purring ikke inngitt tilsvar i saken.

AtB har i det vesentlige anført følgende:

AtB er administrasjonsselskapet for kollektivtrafikk i Trøndelag. AtB har satt ut selve
transporten på anbud og har ansatt flere busselskaper som underleverandører. I
forbindelse med erstatning av personlige eiendeler blir dette en sak mellom den berørte
parten og det aktuelle busselskapet. AtB plikter i slike tilfeller å hjelpe kundene å komme
i kontakt med det aktuelle busselskapet. AtB har innhentet nødvendige opplysninger og
dokumentasjon fra klager og videresendt dette til busselskapet for oppfølging.

I dette tilfellet er det Vy Buss som er det ansvarlige busselskapet. Ut ifra vedlagt
korrespondanse så ser det ut til at klager har vært i kontakt med Vy Buss. AtB ber
derfor kunden om å forholde seg til Vy Buss for videre saksbehandling og oppfølging av
erstatningssaken.

Nemnda bemerker

Klager krever erstatning for PC-skjerm som ble ødelagt under reise med Vy Buss fra
Steinkjer til Namsos den 17. februar 2022.

Klager har anført at sønnen sa ifra til bussjåføren om at han måtte være forsiktig
med bagen, men at sjåføren likevel hev bagen inn igjen i forbindelse med at en annen
passasjer gikk av bussen underveis.

Nemnda viser til vilkår for transport med rutegående busstrafikk i Norge, godkjent av
Samferdselsdepartementet 27. februar 2004, som regulerer transportørens ansvar og
erstatning for tap av eller skade på reisegods. Vilkårenes § 12 lyder som følger: 
«Transportøren er ikke ansvarlig for tap av eller skade på gjenstander som tas med
fraktfritt med mindre det kan påvises forsett eller grov uaktsomhet fra betjeningens side.
For øvrig reguleres selskapets ansvar av Bilansvarsloven av 3. februar 1961.»

Nemnda bemerker at det er uheldig at Vy Buss ikke har inngitt i saken. Nemnda
mener likevel at en vurdering av hvorvidt busselskapet har opptrådt grovt
uaktsomt i dette tilfellet, reiser bevisspørsmål som vanskelig kan klarlegges under
saksbehandling i nemnda. Saken avvises derfor fra behandling i nemnda, jf.
transportklagenemndforskriften § 6-2 bokstav d.

Vedtak

Saken avvises.