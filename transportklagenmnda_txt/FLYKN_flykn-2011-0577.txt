Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
03.05.2012

Saksnummer
577/11F

Tjenesteyter
Norwegian Air Shuttle ASA

Krav om erstatning grunnet forsinket bagasje.

Klager har i det vesentlige anført:

Klager skulle reise fra Bergen til Evenes via Oslo fredag den 1. juli 2011. Da klager ankom
Evenes Lufthavn var ikke bagasjen ankommet.

I bagasjen lå mobiltelefon, jaktklær og selskapsklær, medisiner, briller, førerkort, samt flere
nødvendige artikler.

Klager ble møtt av liten forståelse. Han ble fortalt at kofferten kunne være stjålet.

Klager måtte kansellere flere arrangement de kommende dagene da de ikke hadde nødvendig
utstyr for å kunne gjennomføre de.

Onsdag den 6. juli fikk klager beskjed om at bagasjen var ankommet. Norwegian kunne ikke
fortelle med hvilket fly og hvor bagasjen hadde vært i tiden fra 1. juli. Da bagasjen ble åpnet
fant klager ut at det manglet medisin, en kjole og en flaske whisky. Klager anmeldte forholdet
til politiet.

Klagers ferie ble totalt ødelagt av denne hendelsen. Han er svært skuffet over den dårlige
behandlingen fra Norwegian. Klager krever erstatning for diverse gjenstander, medisin,
whisky, klær, telefon- og bensinutgifter.

Det vises for øvrig til klagers brev.

Norwegian har i det vesentlige anført:

Ved bagasjeforsinkelser forsøker Norwegian å ettersende bagasjen så fort som mulig, men i
noen tilfeller kan det dessverre ta tid.

Norwegian beklager på det sterkeste at eiendeler fra klagers bagasjen var forsvunnet, dette
er ikke akseptabelt. Tyveri må politianmeldes og anmeldelsen skal følge eventuelle krav til
forsikringsselskapet.

I henhold til Norwegians regler og vilkår skal man ikke sende verdifulle eller skjøre
gjenstander i innsjekket bagasje. Eksempler på dette er medisiner, førerkort og
mobiltelefoner.

Norwegian har refundert klager til sammen kroner 4 362 for toalettartikler, verdien av
gjenstandene som manglet fra klagers koffert, samt klær.

Norwegian kan dessverre ikke imøtekomme klagers krav utover dette.

Det vises for øvrig til Norwegians brev.

Nemnda bemerker:

Flyselskapet er i henhold til luftfartsloven § 10-20 ansvarlig for tap som følge av forsinkelse
ved av bagasje. Med tap regnes så vel økonomisk som ikke-økonomisk tap, jf. Eu
domstolens dom av 6. mai 2010, C-63/09), Walz-Clickair. Dommen gjelder erstatning etter
Montrealkonvensjonen. Etter nemndas vurdering gir dommen også føringer for tolkingen av
luftfartsloven.

Flyselskapet er videre ansvarlig for tap som følge av at innsjekket bagasje blir skadd eller går
helt eller delvis tapt som følge av hendelser under lufttransport, jf. luftfartsloven § 10-18.

Klagerne kom frem til bestemmelsesstedet, og nemnda kan ikke se at klagerne har rett til
refusjon av flybillettene selv om bagasjen ikke kom frem samtidig med klagerne.

Nemnda har ved den videre vurdering delt seg i et flertall og et mindretall. Flertallet,
lederen og forbrukernes representanter bemerker at bagasjen kom først til rette etter
flere dager. Klagerne ble påført direkte utgifter, og utbyttet av oppholdet ble sterkt
redusert.

Mht. erstatning for direkte utgifter, har nemnda tidligere akseptert at utgifter til klær erstattes
med 50% dersom passasjeren beholder klærne. Nemnda har gjort unntak for nødvendig
undertøy mv.

Tapet i denne saken må dels fastsettes skjønnsmessig. Flertallet anbefaler etter en samlet
vurdering at tapet settes til kr 7.500. Til fradrag går kr 4.362 som er refundert av Norwegian.

Mindretallet, bransjens representanter, kan ikke se grunnlag for noen erstatning/
kompensasjon utover det Norwegian allerede har tilbudt. Mindretallet bemerker
også at klagers problemer kunne vært redusert dersom klager hadde forholdt seg
til Norwegian sine reisevilkår ved pakking av bagasjen, ved ikke å inkludere f.eks
medisiner, brille, mobiltelefon i sin innsjekkede bagasje.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at klagerne gis en erstatning på kr 7.500. Til fradrag går
kr 4.362 som er refundert av Norwegian.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøes Flyveselskap AS

Olav Grøttland, SAS