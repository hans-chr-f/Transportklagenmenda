Vedtak i Transportklagenemnda - Fly

Sammendrag

Krav om erstatning for fire litium-batterier.

Dato
03.12.2019

Saksnummer
2019-00587

Tjenesteytere
SAS

Klager har i det vesentlige anført

Klager skulle reise fra Milano til Evenes via Frankfurt og Oslo den 18. januar 2019 med
Lufthansa og SAS. Da klager ankom Evenes lufthavn oppdaget han at fire litium-batterier
var fjernet fra hans innsjekkede bagasje. I bagen lå det en notis fra tyske flyplassansatte
med informasjon om at det ikke var tillatt å sjekke inn slike batterier, og at de derfor var
fjernet.

Klager mener bakkemannskapet har vurdert batteriene feil, og han mener det ikke
er ulovlig å sende denne typen batterier i innsjekket bagasje. I henhold til IATAs
retningslinjer er det tillatt å sende slike i innsjekket bagasje. 

Klager krever batteriene erstattet.

Det vises for øvrig til klagers brev.

Tjenesteyterne har i det vesentlige anført
Klager har vært i kontakt med ankomstservice på Evenes lufthavn, som har forklart ham
følgende:

Ifølge retningslinjene skal alle litium-batterier som ikke er integrert i PED (portable
electronic devices som f.eks. smarttelefon), eller PMED (portable medical electronic
devices som f.eks. pustemaskin) bæres i håndbagasje. Det er forbudt å sende slike i
innsjekket bagasje, og derfor  ble batteriene som ikke skulle ha vært i bagasjen tatt ut.
De ble fjernet av sikkerhetsmessige årsaker. Dette var et brudd på reglementet om farlig
gods og dermed har ikke flyselskapet plikt til å erstatte batteriene."

Videre forklarer ankomstservice på Evenes lufthavn at retningslinjene fra IATA som klager
viser til, gjelder kjøretøy som går på litium-batterier, altså ikke den typen batterier klager
hadde lagt i sin innsjekkede bagasje. 

SAS støtter seg til denne uttalelsen, samt til teksten på notisen Lufthansa la i klagers
bagasje. Her kommer det frem at batteriene ble fjernet i henhold til forskriften om farlig
gods. 

SAS kan ikke holdes ansvarlig for at batteriene ble fjernet fra klagers bagasje, og kan ikke
imøtekomme hans krav.

Nemnda bemerker

Ved bestilling av en flyreise på internett, er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen bindende. Når en
kunde gjør en feil som i dette tilfellet, har han ingen rettigheter utover det avtalen gir
anvisning på.

I henhold til generelle retningslinjer som fremgår på SAS hjemmeside,  gjelder det
restriksjoner, av sikkerhetsmessige grunner, for frakt av litium-batterier av den
typen klager sendte i innsjekket bagasje. Det er tatt klart forbehold om at personalet
på flyplassen har rett til å beslaglegge gjenstander som de mener kan utgjøre en
sikkerhetsmessig risiko på flygningen.

Nemnda finner etter dette at klager ikke gis medhold i sitt krav.

Vedtak

Transportklagenemnda-fly kan ikke anbefale at klager gis medhold.