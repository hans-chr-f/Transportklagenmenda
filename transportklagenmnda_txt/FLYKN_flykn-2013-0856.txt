Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.05.2014

Saksnummer
856/13F

Tjenesteyter
Qatar Airways

Klager har i det vesentlige anført:

Klager skulle reise fra Oslo til Dubai via Doha den 14. september 2013 kl. 11:35 med QR956.
Avgangen ble kansellert og klager ble booket om til dagen etter.

Klager mistet en forhåndsbetalt natt på hotell, samt shuttle fra flyplass til hotell.

Klager krever standarderstatning på 600 euro per person, samt refusjon av forhåndsbetalt
shuttle, AED 170, og hotell NOK 825.

Qatar Airways har ikke avgitt uttalelse til nemnda. Til klager har selskapet i det
vesentlige anført:

QR956 ble kansellert som følge av teknisk feil.

Klager ble innlosjert på hotell, fikk mat og ble booket om til neste ledige avgang dagen etter.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Qatar Airways ved nemndas e-post av 12. november 2013 med frist til 31.
desember 2013 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Qatar Airways har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Nemnda legger på bakgrunn av de foreliggende opplysninger til grunn at QR956 ble
kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Qatar Airways har til klager opplyst at kanselleringen skyldtes en teknisk svikt. Flyselskapet må
etter nemndas vurdering i utgangspunktet bære ansvaret ved teknisk svikt. Det er flyselskapet
som har størst mulighet til å påvirke og forhindre at teknisk svikt oppstår. Også preventive
hensyn taler for at flyselskapet som hovedregel må bære ansvaret ved teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Qatar Airways har ikke gitt nærmere opplysninger om feilen. Selskapet har således ikke
godtgjort at innstillingen skyldtes en ekstraordinær omstendighet som ikke kunne vært
unngått selv om alle rimelige tiltak var truffet. Det gir rett til en standarderstatning etter EU-
forordningen. Nemnda anbefaler at Qatar Airways utbetaler en erstatning på 600 euro per
person.

Anvendelsen av EU-forordningen berører ikke en passasjers rett til ytterligere erstatning på
annet grunnlag Flyselskapet er i henhold til luftfartsloven § 10-20/Montrealkonvensjonen
artikkel 19 ansvarlig for tap som følge av forsinkelse, med mindre selskapet godtgjør at det
har tatt alle forholdsregler som med rimelighet kan kreves for å unngå tapet, eller dette ikke
har vært mulig for dem.

Klagerne ble omrutet og ankom Dubai forsinket. De gikk glipp av forhåndsbetalt hotell og
forhåndsbetalt transport til hotellet. Qatar Airways har ikke godtgjort at forsinkelsen ikke var
til å unngå, og plikter således å erstatte klagers tap.

I henhold til EU-forordningens artikkel 12 skal imidlertid standarderstatning etter EU-
forordningen trekkes fra erstatning på annet grunnlag. Passasjeren har således alltid krav på å
få utbetalt standarderstatningen dersom vilkårene er til stede for dette. Har passasjeren også
rett til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Overstiger standarderstatningen etter EU-
forordningen annen erstatning, utbetales kun standarderstatningen. Det er tilfelle i denne
saken.

Vedtak:

Transportklagenemnda - fly anbefaler at Qatar Airways utbetaler en standarderstatning på
600 euro per person.

Vedtaket var enstemmig.