Vedtak i Transportklagenemnda - Fly

Sammendrag

Krav om refusjon av flybilletter grunnet kansellering som følge av covid-19 pandemien.

Dato
14.10.2021

Saksnummer
2021-00554

Tjenesteytere
Flightfinder.no
KLM

Klager har i det vesentlige anført

Klager (tre personer) hadde bestilt reise hos Flightfinder t/r Stavanger - Bordeaux 5. - 12.
april 2020 med KLM.

Den 27. mars mottok klager epost fra KLM om at flyvningene var kansellerte.  

Klager krever full refusjon av billettene, kroner 14 604.

Tjenesteyterne har i det vesentlige anført
KLM har i det vesentlige anført:

KLM har mottatt klagers forespørsel om full refusjon av billettene hans etter kansellering
av fly KL1198 fra Stavanger til Amsterdam 5. april 2020.
Ifølge KLMs opptegnelser har billettene blitt refundert fullt ut til reisebyrået. Vi vil derfor
råde klager til å kontakte Flightfinder direkte hvis han fortsatt ikke har mottatt refusjon.

Til klager har KLM opplyst at kanselleringen skyldes covid-19 og at lokale myndigheter
har innført innreiserestriksjoner. 

Flightfinder har ikke avgitt uttalelse til nemnda.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Dette gjelder enten flyreisen er kjøpt direkte fra
flyselskapet eller fra en formidler, jf EU-domstolens dom av 11.05.2017 (Krijgsman - SLM).
Klager ble informert om ruteendringen den 27. mars, mindre enn to uker før avreise.  

I dette tilfellet mener nemnda flyselskapet har godtgjort at kanselleringen skyldes
ekstraordinære omstendigheter som ikke kunne vært unngått selv om alle rimelige
tiltak for truffet. Det vises til at KLM til klager har redegjort for at kanselleringen
skyldes innreiserestriksjoner på klagers destinasjon. Klager har derfor ikke krav på
standarderstatning

Klager krever refusjon av billettene, noe han har krav på ved kansellering i henhold til EU-
forordning artikkel 8 nummer 1 dersom han velger dette fremfor omruting. 

Det er i henhold til dom avsagt av EU-domstolen C-302/16 flyselskapene som er
ansvarssubjekter etter forordningen, også om billetten er kjøpt av et online reisebyrå.
Flyselskapet er i henhold til dommen i disse tilfellene henvist til å søke regress hos den
ansvarlige hvis nasjonal rett åpner for det. Dette gjelder selv om flyselskapet har utbetalt
refusjonsbeløpet til reisebyrået. 

Nemnda mener derfor at KLM må refundere klagers billettutgifter direkte til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at KLM refunderer billettutgiftene på kroner 14 604
direkte til klager.