Vedtak i Transportklagenemnda
- Kollektivreiser

Sammendrag

Refusjon av kostnader som følge av innstilt tog, totalt 3 121 NOK

Dato
09.12.2019

Saksnummer
2019-03312

Tjenesteytere
Vy

Klager har i det vesentlige anført

Klagers representant, hennes far, forklarer at klager og hennes kjæreste skulle ta
toget den 26.juli 2019 fra Bodø til Trondheim, men da de skulle gå om bord på toget
fikk de beskjed om at de ikke fikk være med dersom de skulle lenger enn til Mosjøen.
De ble derfor etterlatt i Bodø og overlatt til seg selv uten noen ytterligere hjelp eller
informasjon. Klager forsøkte å ringe Vy, men kom ikke igjennom på telefonen. 

Klagers representant forklarer det ble opplyst i media at det for strekningen hvor
avsporingen hadde skjedd, hvilket var strekningen klager og kjæreste skulle reise, ville bli
satt inn buss for tog. Klager mener informasjon om at avgangen ikke ville bli kjørt med
buss, men istedenfor var innstilt, var fraværende. På grunn av mangelfull informasjon ga
det dem ingen mulighet til å endre reiserute. 

Klager og hennes kjæreste fikk fikset flybillett som alternativ transport på en flygning
dagen etter. På grunn av festivalhelg i Bodø var hotellene fulle, men klager klarte å ordne
med privat overnatting. 

Klagers representant mener Vy har spart penger på at klager organiserte privat henting
og overnatting slik at det derfor er Vy som skal betale for dette. Det at klager og hennes
kjæreste ble avvist ved ombordstigning uten noen bistand eller informasjon taler også
for dette. Klager mener derfor Vy skal refundere utgifter og gi kompensasjon selv utover
de utgiftene det er fremskaffet kvittering for. 

Klager krever refusjon av kostnader for kost, transport og alternativ overnatting på 3121
kr.

Tjenesteyterne har i det vesentlige anført

Klager sin datter og hennes kjæreste hadde plass på toget fra Bodø med annonsert
avgang kl. 21.10 til Trondheim med ankomst kl. 07.47 den 26.juli 2019. På grunn av delvis
innstilling av denne togavgangen fikk klager og hennes kjæreste ikke reist som planlagt. 

Klokken 17.17 og 20.27 denne dagen ble det publisert i media at avgangen var innstilt.
Denne publiseringen ble gjort i flere kanaler, samt med "push"-varsel som vil komme opp
hos de som har gitt OK på mottak. I tillegg til dette ble avviket generelt omtalt i media. 

Det har blitt opplyst at klager hadde ordnet med privat overnatting og fly fra Bodø
morgenen etter med annonsert ankomst til Trondheim lufthavn kl. 10.40. 

Vy har allerede dekket utlegg til flybilletter på 9792 kr og etterspurt dokumentasjon
på anførte bompasseringer. Vy vil dekke kjøring og utlegg til bom i Trondheim straks
dokumentasjon for bompasseringer mottas. 

Vy ønsker å gjøre oppmerksom på at klager og kjæreste opprinnelig reise om kvelden og
hele natten med tog uten noe mat eller drikke inkludert i prisen. 

Klager krever godtgjørelse for overnatting og kost for at hun og hennes kjæreste ordnet
med privat overnatting. Vy anser dette som et kompensasjonskrav fra klager. En generell
godtgjørelse for kost/overnatting kommer utenom hva vi dekker. Siden de kom frem til
Trondheim under 3 timer forsinket i forhold til nattoget dekkes ikke 1560 kr for mat. 

Vy har dekket utlegg til alternativ transport og forpleining for passasjerene. 

Vy dekker dokumenterte utgifter som er en direkte følge av toginnstillingen og dekker
ikke en generell godtgjørelse for kost/overnatting.

Nemnda bemerker

Klagerne krever erstattet en rekke utgifter i forbindelse med at tog med planlagt avgang
den 26. juli 2019 kl. 21.10 fra Bodø med ankomst Trondheim kl. 07.47, ble innstilt.
Klagerne fikk ordnet med privat overnatting og tok fly neste morgen med ankomst
Trondheim kl. 10.40. 

Det følger av Vys transportvilkår § 7 B at passasjerer ved vesentlig forsinkelse kan
fremme krav om dekning av dokumenterte påregnelig direkte utgifter som for eksempel
utgifter til alternativ transport og kost og losji når dette er nødvendig. I tillegg kan kreves
refundert 50% av billettprisen, jf. § 7 J. 

Nemnda har merket seg at Vy har refundert følgende utgifter:
- alternativ transport, flybilletter                            kr.  9.792
- 50% av togbillettene                                               kr.    110
- transport i Bodø                                                      kr.    334
- forpleining på flyplassene                                     kr.     639
til sammen kr. 10.875.

I tillegg har Vy opplyst at de er villige til å betale bompenger så snart disse
dokumenteres.

Nemnda bemerker krav om refusjon forutsetter at utgiftene kan dokumenteres. Dette
gjelder også utgiften vedrørende privat overnatting på kr. 435 pr. person. 

Nemnda kan ikke se at klagerne har ytterligere krav dersom det ikke gis ytterligere
dokumentasjon.

Vedtak

Transportklagenemnda Kollektivtransport finner ikke å kunne anbefale at klager gis
medhold.