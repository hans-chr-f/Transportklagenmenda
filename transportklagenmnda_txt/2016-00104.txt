Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.10.2016

Saksnummer
2016-00104

Tjenesteytere
Widerøe

Klager har i det vesentlige anført

Klager skulle reist fra Tromsø til Berlevåg den 5. januar 2016 kl. 06:00 med WF930. 

Grunnet tekniske problemer hadde ikke flyvningen avgang fra Tromsø før 
kl. 11:30 og landet ikke i Berlevåg før kl.12:50, nesten fem timer etter planlagt ankomst. 

Klager krever standarderstatning på 250 euro per person i henhold til EU-forordning
261/2004.  

Tjenesteyterne har i det vesentlige anført
Widerøes Flyveselskap AS har ikke avgitt uttalelse til nemnda. Til klager har Widerøe i det
vesentlige anført:

Flyvningen fra Tromsø til Berlevåg den 5. januar 2016 med WF930, ble forsinket grunnet
tekniske problemer med motoren. 

Dette resulterte i at klager ankom Berlevåg senere enn planlagt ankomst. 

Widerøe kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagen er forelagt Widerøe ved nemndas e-post av 9. mars 2016 med frist til 27. april
2016 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger
til grunn dersom disse ikke imøtegås av flyselskapet. Det blir også opplyst at saken vil bli
forelagt nemnda selv om flyselskapet ikke avgir uttalelse.     

Widerøe har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Nemnda legger til grunn at flygningen ble forsinket med om lag fem timer som følge av
teknisk feil.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Teknisk feil er ikke en ekstraordinær omstendighet i forordningens forstand. Teknisk
feil fritar således ikke fra plikten til å betale erstatning. Unntak kan tenkes ved
fabrikasjonsfeil og ved skader på flyet pga. sabotasje eller terrorhandlinger, jf. EU-
domstolens avgjørelse av 17. september 2015, Corina van der Lans – KLM.

Klager har etter dette rett til en standarderstatning på 250 euro per person
Nemnda anbefaler at Widerøe utbetaler erstatningen.

Vedtak

Transportklagenemnda-fly anbefaler at Widerøe utbetaler en standarderstatning på 250
euro per person.