Vedtak i Transportklagenemnda - Fly

Sammendrag

Krav om erstatning ved skadet bagasje.

Dato
08.10.2019

Saksnummer
2018-03680

Tjenesteytere
Widerøe

Klager har i det vesentlige anført

Klager reiste med SAS' flyvning SK4411 fra Oslo lufthavn (OSL) til Tromsø (TOS) 22.
oktober 2018, og videre med Widerøes flyvning WF863 til Andenes (ANX) samme dag.
Hun har forklart at hun reiste med en gitar, som ble skadet under reisen. Hun betalte
ekstra for å sende gitaren som spesialbagasje, og forhørte seg ekstra med personalet på
Oslo lufthavn om risikoen ved å sende instrumenter. Klager ble garantert at gitaren ville
bli behandlet med varsomhet, og at de hadde god erfaring med å sende instrumenter. 

Under reisen ble imidlertid halsen på gitaren knekt helt av. Skaden ble oppdaget først
syv dager etter ankomst fordi gitaren ble satt på lager på Andøya, da klager skulle ut på
andre oppdrag. Gitarkassen var hard og betegnes som en reisekasse. 

Klager leverte klagen syv dager etter ankomst, noe som er innenfor Widerøes klagefrist
for bagasje. På bakgrunn av det ovennevnte har klager fremsatt krav om erstatning for
den ødelagte gitaren til kroner 10 656.

Tjenesteyterne har i det vesentlige anført
Passasjeren meldte gitaren skadet først syv dager etter ankomst. Det var ingen ytre
skader på gitarvesken, noe som er dokumentert av Andenes flystasjon. Det vises til
fremlagt dokumentasjon. 

Widerøe er av den oppfatning at passasjeren ikke har godgjort at gitaren ble skadet
under lufttransporten, og har på dette grunnlag avvist klagers krav.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen syv dager for innskrevet reisegods. 

Det fremgår i denne saken at klager fremviste den skadede gitaren på flyplassen først
syv dager etter ankomst. Klager hevder at hun ikke oppdaget skaden tidligere da gitaren
stod lagret etter ankomst.
Det er ingen ytre skader på gitarbagen, og spørsmålet for nemnda er om klager har
sannsynliggjort at gitaren ble skadet mens den var i selskapets varetekt.

Klager er profesjonell musiker og har forklart at hun hadde en lang samtale med SAS-
medarbeiderne på Gardermoen om risikoen ved å sende gitaren, men at hun ble
forsikret om at den kom til å bli behandlet som spesialbagasje, og at de hadde god
erfaring med å sende gitarer. Skaden  ble først oppdaget etter syv dager, fordi gitaren ble
satt på lager på Andøya midlertidig da klager skulle direkte videre på andre oppdrag. 

Klager har forklart at gitarkassen er hard og beregnet som reisekasse. Den har et trekk
utenpå selve kassa som gjorde at skaden ikke kunne oppdages umiddelbart ved henting
av gitaren på bagasjebåndet. De sårbare, smalere delene på gitarhalsen er utsatt ved
harde støt. 

Nemnda finner det imidlertid noe underlig at klager ikke umiddelbart etter ankomst
sjekket om gitaren var i god behold hensett til at hun var svært opptatt av dette. All
den tid det ikke var noen merker på gitarkassen og skaden ikke ble oppdager før etter
syv dager, finner nemnda det ikke sannsynliggjort at skaden oppsto mens gitaren var i
flyselskapets varetekt. 

Klager kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.