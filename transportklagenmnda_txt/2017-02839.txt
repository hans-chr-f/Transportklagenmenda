Vedtak i Transportklagenemnda - Fly

Sammendrag

Krav om refusjon av flybillett ved dobbeltbestilling.

Dato
20.06.2018

Saksnummer
2017-02839

Tjenesteytere
Norwegian

Klager har i det vesentlige anført

Klager bestilte en tur/returreise mellom Stavanger og Oslo 4. september 2017, med
avreise 5. september.

Da klager bestilte den første reisen, mottok han ikke bekreftelse på e-post. Han sjekket
e-posten flere ganger, men det kom aldri bekreftelse eller referansenummer. Senere
samme kveld forsøkte han på nytt, og han fikk da bekreftelse på skjermen. Han hadde
derfor bestilt to billetter. 

Klager anfører at det var svikt i Norwegians systemer som medførte at han ikke fikk
bekreftet sin første bestilling. Han har derfor fremsatt krav om refusjon av én av
billettene til kroner 2 918.

Tjenesteyterne har i det vesentlige anført
Klager har fremsatt krav om tilbakebetaling av én billett, da han gjennomførte to
bestillinger på samme flyvning. 

Booking VFYGFO ble gjennomført 4. september 2017 kl. 19.43. Reisedokumenter ble
sendt til klagers oppgitte e-postadresse (@lyse.net) kl. 19.47. 
Booking VGUKX4 ble gjennomført 4. september 2017 kl. 20.01. Reisedokumenter ble
sendt til klagers oppgitte e-postadresse (@lyse.net) kl. 20.07. 
Norwegian viser til fremlagt dokumentasjon. 

Dersom man booker to identiske billetter, kan man få refundert den feilbookede
bestillingen dersom man kansellerer senest 30 minutter før avreise. Klager kontaktet
Norwegian først seks dager etter reisen. Norwegian har ikke registrert noen tekniske
problemer med hjemmesiden denne dagen. 

Flyselskapet kan ikke hefte for feil gjort av passasjeren i dette tilfellet. Passasjeren må
selv sjekke sin e-post etter å ha bestilt en reise, dette gjelder også andre mapper i e-
postkontoen der e-posten kan ha havnet. Dette er akseptert av norsk nemnd i tidligere
saker. 

Norwegian avviser på ovennevnte grunnlag klagers krav om refusjon.

Nemnda bemerker

På bakgrunn av fremlagt dokumentasjon legger nemnda til grunn at Norwegian
etter den første bestillingen kl. 19.34 sendte reisedokumentene til klagers oppgitte
e-postadresse kl. 19.47. Klager bestilte ny billett kl. 20.01, som han mottok på sin e-
postadresse kl. 20.07.

Flyselskapenes systemer kan ikke sikre seg mot dobbeltbestillinger på samme
navn. Nemnda mener at det er klagers egen risiko at han ikke undersøkte sin e-post
ytterligere før han foretok en ny bestilling kl. 20.01. Ham kunne også ha kontaktet
flyselskapet på chat eller telefon, eller logget seg inn på "Mine sider" for å undersøke
fremtidige bookinger. Det vises også til tidligere nemndspraksis, se FLYKN-2017-220 og
FLYKN-2016-475.

Vedtak

Transportklagenemnda - fly anbefaler ikke at klager gis medhold.