Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at klager hadde fått
billetter via jobben som viste seg å allerede være brukt.

Dato
15.08.2022

Saksnummer
2022-01111

Tjenesteytere
Ruter

Klager har i det vesentlige anført

Klager ble ilagt gebyr på bussen den 27. mai 2022.

Klager anfører at han gikk på bussen ved Møllergata i Oslo. Klager anfører at det ved
påstigning sto billettkontrollører godt synlig med identifikasjonen sin på bussen. Klager
anfører at dette er relevant for saken, siden han bevisst gikk inn på en buss der det var
kontrollører, som han ved påstigningen hilste på.

Klager anfører at han gjennom jobben sin som rådgiver og lærer ved en videregående
skole mottar reisekort i forbindelse med arbeidsrelaterte oppdrag, ekskursjoner og
lignende. Klager anfører at han hadde to enkeltbilletter og at han etter å ha levert barn
i barnehagen skulle legge fra seg en barnesykkel som han hadde med seg og dra videre
på jobb. Klager anfører at siden han var litt sent ute, valgte han å ta bussen. Klager
anfører at han til vanlig sykler og sjelden bruker kollektivtransport.

Klager anfører at han hadde to enkeltbilletter med seg og at han registrerte den ene.
Klager anfører at han fikk feilsignal og prøvde igjen. Klager anfører at han etter nok et
feilsignal prøvde den andre enkeltbilletten. Klager anfører at begge ga feilsignal. Klager
anfører at han på eget initiativ henvendte seg til kontrolløren og spurte om automaten
var slått av. Klager anfører at kontrolløren tok begge billettene og sjekket dem på
maskinen sin. Klager anfører at han fikk vite at begge billettene var brukt for en måneds
tid tilbake, og klager ble bedt om å vise legitimasjon.

Klager anfører at han ble overrasket og fortvilet. Klager anfører at han forsøkte etter
beste evne å forklare at han hadde fått billettene fra arbeidsgiver og at han aldri hadde
gått inn på bussen med viten og vilje om å ikke betale for reisen.

Klager anfører at kontrolløren ikke var interessert i å høre på klagers forklaring. Klager
anfører at han hadde en liten barnesykkel i den ene hånden og at han på en høflig måte
prøvde å si at dette måtte det gå an å ordne opp i. Klager anfører at han ba om å få
kjøpe billetten på stedet. Klager anfører at det imidlertid var umulig å kommunisere med
kontrolløren. Klager viser til Ruters reisevilkår punkt 6 som omhandler passasjerens rett
til å bli behandlet respektfullt. Klager anfører at han ble behandlet som en kriminell som
hadde som formål å benytte seg gratis av Ruters kollektivtransport.

Klager anfører at han har ingen krav på særbehandling, men hvis det er en gang han
har opplevd å bli feilbehandlet og sanksjonert som et resultat, er det denne gangen.
Klager anfører at i tillegg til å være far til to barn, rådgiver og lærer, har han også fått
verv som meddommer. Klager anfører at det eneste han er skyldig i her, er å ha gått om
bord med billetter som han fikk av jobben, som viste seg å være brukt, og det må være
mulig å rette opp i en slik menneskelig og ærlig feil. Klager anfører at han ikke kan forstå
at man blir behandlet slik at resultatet blir, uansett hva man har å si, at siden billetten
ikke var gyldig, får man gebyr. Klager anfører at dersom han hadde som intensjon å
benytte seg av kollektivtransport uten å betale, hadde han aldri gått på bussen der det
første mennesket ved inngangsdøren var en kontrollør. Klager anfører at han hadde
ingen grunn til å tro at billetten han hadde fått av arbeidsgiveren var brukt, og han hadde
derfor ingen grunn til å tvile på om billetten var gyldig eller ikke.

Klager anfører at han håper på forståelse og at gebyret annulleres. Klager anfører at han
ikke har noen historikk i sitt voksne liv for å ha benyttet seg av kollektivtransport uten
gyldig reisekort. Klager anfører at Ruter antakeligvis kan sjekke dette opp i datasystemet
sitt.

Klager viser til innsendt bekreftelse fra skolen med rektors underskrift på at billettene
han hadde fått var en slurvefeil fra skolens side.

Det vises til klagers øvrige anførsler i fremlagt dokumentasjon.

Klager krever frafall av det ilagte gebyret.

Tjenesteyterne har i det vesentlige anført
Klager ble ilagt gebyr den 27. mai 2022. Gebyr ble ilagt på bakgrunn av at klager ikke har
hatt gyldig billett.

Klager har oppgitt nummer på Impulsbilletter fremvist i kontrollen. Begge var allerede
aktivert og brukt. Den ene ble brukt 1. april 2022, og den andre ble brukt 29. april 2022.

Det vises til Ruters vilkår punkt 3:
Passasjerens forpliktelser
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Billetten skal oppbevares under hele reisen og helt til passasjeren har forlatt
transportmiddelet eller kontrollsonen.

Ruter ser ingen grunn til å gi frafall av dette gebyret.

Nemnda bemerker

Klager ble ilagt gebyr på bussen den 27. mai 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning eller inntreden i kontrollsone.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde to enkeltbilletter som allerede var brukt. Klager kunne dermed ikke
fremvise gyldig billett under kontrollen, og vilkårene for å ilegge gebyr var således til
stede.

Klager har blant annet anført at han fikk billettene fra skolen han jobber på, og han
viser til fremlagt bekreftelse fra rektor på at det var en feil fra skolens side at klager fikk
billetter som var brukt. Videre har klager anført at han ikke hadde noen grunn til å tro at
billettene var brukt og at han ikke hadde noen intensjon om å ikke betale for seg. Klager
har også anført at han ikke har noen historikk som voksen på at han har benyttet seg av
Ruters kollektivtransport uten gyldig billett.

Nemnda bemerker at det er den reisendes ansvar å ha gyldig billett ved reise med
kollektivtransport. Dette gjelder uavhengig av om det er en selv eller noen andre som
har kjøpt billetten og uavhengig av om man ikke har erfaring med å reise der man måtte
befinne seg, på aktuell strekning eller lignende.

Det er av hensyn til reiseforetakenes behov nødvendig å ha en konsekvent praksis.
Nemnda har forståelse for at ileggelsen av gebyr kan oppleves som en streng reaksjon,
men kan ikke se at det er grunnlag for å anbefale at klager gis medhold i dette tilfellet.

Vedtak

Transportklagenemnda kan ikke anbefale at klager gis medhold.