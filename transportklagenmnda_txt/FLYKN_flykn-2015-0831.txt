Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.01.2016

Saksnummer
0831/15F

Tjenesteyter
Thomas Cook Airlines

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Rhodos den 3. mai 2015 kl. 07:00 med DK863. Avgangen ble
forsinket til kl. 15:45.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Thomas Cook Airlines har i det vesentlige anført:

DK863 ble forsinket 8 timer og 43 minutter grunnet uforutsett teknisk feil på tidligere
avgang, det vises til fremlagt dokumentasjon. Hendelsen er ikke kompensasjonsberettiget da
forsinkelsen ble forårsaket av ekstraordinære omstendigheter utenfor Thomas Cook Airlines
kontroll.

For å unngå en lengre forsinkelse eller en kansellering ble det leid inn to mindre erstatningsfly
for å frakte passasjerene til Rhodos. Det ble tilbudt mat og hotell i ventetiden.

Klager har fått refundert en dagsandel fra sitt reisebyrå.

Thomas Cook Airlines kan på grunnlag av ovennevnte ikke imøtekomme klagers krav om
standarderstatning.

Det vises for øvrig til Thomas Cook Airlines brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over åtte timer som følge av en drivstofflekkasje på det flyet som var planlagt
benyttet til flygningen.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. September
2015, Corina van der Lans - KLM (C-257/14).

Forsinkelsen gir rett til en standarderstatning på 400 euro per person. Nemnda anbefaler at
Thomas Cook Airlines utbetaler erstatningen.

Til fradrag går en dagsandel av oppholdet, som tidligere er utbetalt. Nemnda viser til EU-
forordningen artikkel 12 som omhandler forholdet mellom standarderstatning og erstatning
på annet grunnlag. I henhold til bestemmelsen skal standarderstatning etter EU-forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Det er tilfelle i denne saken.

Vedtak:

Transportklagenemnda-fly anbefaler at Thomas Cook Airlines utbetaler 400 euro per person.
Til fradrag går en dagsandel av oppholdet som tidligere er utbetalt.

Vedtaket var enstemmig.