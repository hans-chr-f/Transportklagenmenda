Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
28.09.2022

Saksnummer
2022-00844

Tjenesteytere
Air Serbia
SAS

Klager har i det vesentlige anført

Klager med reisefølge (til sammen to personer) skulle fly fra Beograd til Bodø via Oslo
den 17. september 2021. Avgangen fra Beograd til Oslo var med Air Serbia (JU454 kl.
17:05-20:00). Avgangen fra Oslo til Bodø var med SAS (SK4126 kl. 21:50-23:15). 

Den 16. september 2021 ringte klager til Air Serbia vedrørende et spørsmål om
bagasje. Han fikk da vite at flyvningen fra Oslo til Bodø var kansellert.  Klager hadde
ikke blitt informert om dette tidligere, hverken av Air Serbia eller SAS. Klager fikk tre
omrutingstilbud:
1. Beograd-Oslo den 17.09.2021 og Oslo-Bodø den 18.09.2021
2. Beograd-Oslo den 17.09.2021 og Oslo-Bodø den 19.09.2021
3. Beograd-Oslo-Bodø den 20.09.2021

Klager valgte alternativ nr.2. 

Air Serbia skylder på SAS og vil ikke refundere utgiftene klager hadde i Oslo. Klager
hadde bare en kvittering på 145 NOK, og SAS har refundert denne.  Klager ønsker nå
kun en vurdering av om de har rett på erstatning i henhold til EU-forordning 261/2004
om flypassasjerers rettigheter.  Klager har fremlagt dokument som bekrefter SAS sin
kansellering. Det står her at kanselleringsårsaken var "operational changes".

Tjenesteyterne har i det vesentlige anført
Hverken SAS eller Air Serbia har fremmet tilsvar til Transportklagenemnda. Til klager
direkte har Air Serbia svart at de ikke kan hjelpe klager med kanselleringen av et fly som
drives av et annet flyselskap. SAS har erkjent å dekke klagers carekostnader med 145
NOK.

Nemnda bemerker

SAS har ikke inngitt tilsvar til nemnda. Nemnda treffer da vedtaket basert på
opplysningene som er fremkommet tidligere i saken, jf.  transportklagenemndforskriften
§ 5-3 tredje ledd.

Kansellering/ruteendring kan gi rett til standarderstatning med mindre flyselskapet
godtgjør at kanselleringen skyldes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5. 

Basert på fremlagt dokumentasjon finner nemnda det godtgjort at SK4126 Oslo-Bodø
den 17. september 2021 ble kansellert av SAS.  Det er ikke godtgjort at klager fikk
beskjed om dette før dagen før avreise. Det er videre ikke godtgjort at kanselleringen
skyldtes ekstraordinære omstendigheter som ikke kunne vært unngått selv om
alle rimelige tiltak var truffet. Det er flyselskapet (i denne saken SAS) som sitter på
bevisbyrden når det gjelder å godtgjøre slike ekstraordinære omstendigheter. Nemnda
mener derfor at klager med reisefølge har rett på standarderstatning i henhold til
EU-forordning 261/2004 artikkel 5, jf. artikkel 7.  Basert på avstanden blir korrekt
erstatningsbeløp 400 EUR per person, jf. forordningens artikkel 7.

Vedtak

Transportklagenemnda anbefaler at SAS utbetaler standarderstatning på 400 EUR per
person (totalt 800 EUR) i henhold til EU-forordning 261/2004.