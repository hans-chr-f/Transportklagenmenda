Vedtak i Transportklagenemnda
- Kollektivreiser

Sammendrag

Ikke validert skolekort - krav om frafall av gebyr

Dato
24.08.2020

Saksnummer
2020-01469

Tjenesteytere
AtB AS

Klager har i det vesentlige anført

Klager ble ilagt gebyr på bussen den 3. februar 2020. Klager anfører at han har et gyldig
skolekort fordi han er student, som hadde gyldighetstid til skoleårets slutt i juni 2020.
Videre anfører klager at det var dette kortet han viste til kontrollørene. Klager forklarer at
han har fått skolekort innvilget av Fylkeskommunen og mener derfor at det har vært lite
bruk av skjønn i denne saken siden han ble ilagt gebyr fordi kortet ikke var riktig validert. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 3. februar 2020 fordi han ikke kunne fremvise billett, som følge
av at skolekortet ikke var validert. Det er den reisendes ansvar å kunne fremvise gyldig
billett ved en eventuell kontroll. Det anses som å reise uten gyldig billett dersom
passasjeren ikke kan fremvise gyldig billett i en kontrollsituasjon. Dette gjelder også selv
om passasjeren har et gyldig skolekort for skoleåret, men som ikke har aktivert kortet for
den aktuelle reisen. 

Et skolekort er gyldig i ett skoleår, som regel fra starten av skoleåret på høsten til slutten
av skoleåret på våren. Slike skolekort er gyldig for 2 turer hver dag, til og fra skolen, og
dette skal skannes til og fra skolen. Er ikke skolekortet aktivert for den enkelte turen er
ikke skolekortet å regne som gyldig billett for reisen. Grunnen for dette er å opprettholde
skolekortets funksjon da det i utgangspunktet skal brukes til turer i skolesammenheng. 

AtB har på sine nettsider opplyst om riktig bruk av skolekort, hvor det fremgår at kortet
må aktiveres for hver reise, for å være gyldig på reisen. AtB forklarer at de har informert
skolene om at "Elever ved grunnskole og videregående skole med skolekort, må validere
kortet ved hver reise også fra 3. august 2019", og at denne informasjonen ble sendt til
skolene for videre distribusjon. 

På bakgrunn av de ovennenvte opprettholder AtB sin tidligere avgjørelse i saken.

Nemnda bemerker

Klager ble den 3. februar 2020 ilagt gebyr som følge av at han ikke kunne fremvise gyldig
billett, da skolekortet hans ikke var validert for reisen. 

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. 

Klager hadde ikke validert skolekortet sitt og kunne derfor ikke fremvise gyldig billett
under billettkontrollen, og vilkårene for å ilegge gebyr anses derfor å ha vært oppfylt. 

Klager har forklart at han hadde skolekort med gyldighetstid til skoleårets slutt i juni
2020. Det opplyses på AtB sin nettside at skolekortet må aktiveres for hver reise for å
være gyldig, samt at AtB har opplyst om at de har oversendt informasjon til skolene
for videre distribusjon om at elever med skolekort må validere kortet ved hver reise.
Nemnda viser til at det er den reisendes ansvar å sette seg inn i billettsystemer og
betalingsmåter.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.