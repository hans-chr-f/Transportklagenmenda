Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.01.2013

Saksnummer
415/12F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Rygge til Krakow den 9. juli 2012 med FR8503 kl. 18:45. Da klager hadde
sjekket inn bagasjen, fikk hun beskjed om at flyet var forsinket til dagen etter kl. 13:00.

Klager krever standarderstatning på 250 euro per person.

Ryanair har i det vesentlige anført:

FR8503 ble dessverre forhindret i å utføre flyvningen fra Rygge til Krakow den 9. juli 2012,
da luftrommet over Sør-Norge var stengt grunnet streik. Det vises til rapport fra ansvarlig på
Rygge Lufthavn.

Hendelsen var ekstraordinær og utenfor Ryanairs kontroll. I EU forordning 261/2004,
innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

Ryanair ønsker å erstatte klagers utgifter til mat, transport og hotell i ventetiden med euro
288, men kan ikke imøtekomme kravet om standarderstatning.

Det vises for øvrig fra Ryanairs brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag 18 timer.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda finner på bakgrunn av de foreliggende opplysninger godtgjort at forsinkelsen
skyldtes mangel på flygeledere. Dette er et forhold utenfor Ryanairs kontroll, og Ryanair
kunne ikke unngå forsinkelsen selv om alle rimelige tiltak var truffet. Forsinkelsen gir følgelig
ikke rett til standarderstatning etter EU-forordningen.

Det fremkommer av Ryanairs brev at Ryanair har erstattet klagers utgifter til mat og
innkvartering.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS