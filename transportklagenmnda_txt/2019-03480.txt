Vedtak i Transportklagenemnda - Fly

Sammendrag

Krav om refusjon grunnet nektet ombordstigning.

Dato
12.05.2020

Saksnummer
2019-03480

Tjenesteytere
Ryanair

Klager har i det vesentlige anført

Klager skulle reise fra Sofia til Torp via Brussel og Warszawa den 22. juli 2019 med
ankomst Torp den 23. juli 2019. Da klager har et reisebevis/pass for flyktninger viste
han frem sin dokumentasjon for reisen ved innsjekk og fikk ok her. Da klager kom gaten
ble han stoppet for en ny sjekk. Skrankepersonalet sjekket en ekstra gang da klager er
opprinnelig fra Syria og var usikker på om han kunne reise via Brussel. Da personalet gav
klarering på at klager kunne reise, hadde flyet forlatt gaten. 

Klager fikk nå beskjed om at neste fly til Torp var om to dager (24. juli) via London. Klager
ankom flyplassen og fikk beskjed om at flybilletten var kansellert. Ryanair forklarte at
med deres selskap kunne ikke klager reise via London og ble dermed booket om til en
avgang samme dag men nå via Bergamo.
Klager landet først på Torp den 25. juli. Han booket om sin transport fra Torp til sitt hjem
i Egersund tre ganger ettersom flybilletter ble endret. Dette kostet klager NOK 3000 hver
gang. 

Klager krever refundert utgifter til transport med privat bil til hjemsted fra flyplassen
(NOK 6000), mat i fire dager (ca. NOK 1500) og overnatting i Italia (NOK 1000).

Tjenesteyterne har i det vesentlige anført
Klager presenterte seg direkte ved gaten uten å ha et visumsjekkstempel som må
skaffes ved innsjekkingsskranken. I klagers tilfelle var det ikke tilstrekkelig tid til at den
nødvendige dokumentkontrollen kunne bli utført i henhold til gjeldende prosedyre:

«En Visa-sjekk, hvis nødvendig, bør utføres ved den utpekte Visa sjekk inn
desken, i innsjekk/området for bagasjeinnlevering, før passasjeren fortsetter til
sikkerhetskontrollen. Utdannet personell kan gjennomføre Visa-sjekker ved gaten for
ombordstigning, forutsatt at der er tilstrekkelig tid til å gjøre det, ellers blir passasjeren
nektet å reise og får plass på neste tilgjengelige fly – gratis. Gaten for ombordstigning
stenges STD/ETD -15.»

Ryanair kan av denne grunn ikke tilby erstatning for kravet fra klager i henhold til EU-
forordning 261/2004.

Ryanair booket om klager til den 24. juli fra Sofia til Bergamo og videre fra Bergamo til
Torp den 25. juli. Det ble sørget for overnatting, samt at de tilbyr å refundere rimelige
utgifter om de mottar kvitteringer.

Nemnda bemerker

Passasjerene plikter selv å sørge for å ha nødvendige reisedokumenter, herunder
visum. Manglende visum kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjeren har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter. Selskapet må videre
besørge retur av passasjeren.

Passasjerene må videre selv beregne god nok tid til innsjekk og kontroll av visum og
andre reisedokumenter. Da selskapet kontrollerte reisedokumentene ved gaten og fant
at klager manglet visumsjekkstempel som må skaffes før man ankommer gate, var det
korrekt å ta ham til side for å kontrollere at reisedokumentene hans var i orden. Klager
har etter dette ikke rett til standarderstatning. Dette er heller ikke krevet.   

Klager ble tilbudt gratis ombooking til sitt endelige bestemmelsessted Torp, og Ryanair
har videre sørget for forpleining. 

Klager pådro seg utgifter til å endre videre transport på separat billett fra Torp til sitt
hjemsted Egersund. Slike utgifter er ikke dekningsmessige etter EU-forordningen.
Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klager ikke har rett til
standarderstatning.

Nemnda er av den oppfatning at Ryanair ikke er ansvarlig for at klager ikke rakk flyet sitt,
og finner ikke å kunne anbefale at han gis medhold.

Vedtak

Transportklagenemnda - fly finner ikke å kunne anbefale at klager gis medhold.