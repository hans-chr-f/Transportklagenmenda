Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.05.2016

Saksnummer
0821/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Hamburg den 6. mars 2015 kl. 10:00 med DY1126. Om
morgenen avreisedagen fikk klager beskjed om at flyet ville bli forsinket men at han likevel
måtte møte på flyplassen til opprinnelig avgangstid.

Da klager ankom Gardermoen ble han informert om innsjekkingsfristen nå var utsatt til kl.
14:15. Klager stiller seg kritisk til at han ikke ble informert om dette tidligere. Han kunne da ha
jobbet hele formiddagen i stedet for å sitte og vente på flyplassen.

Klager krever standarderstatning i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

I perioden 28. februar til 10. mars 2015 var Norwegian rammet av pilotstreik. DY1126
ble forsinket syv timer og tolv minutter grunnet denne streiken, det vises til fremlagt
dokumentasjon. Hendelsen var ekstraordinær og utenfor Norwegians kontroll. Norwegians
hovedmål var å få alle passasjerer frem til bestemmelsesstedet, alternativet til denne
forsinkelse ville vært å kansellere avgangen.

Norwegian sendte flere sms til klager den 6. mars, men de gikk ikke gjennom grunnet feil
oppgitt mobilnummer. Det vises til fremlagt utskrift av klagers bestilling.

Klager fikk matvoucher i ventetiden.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian kan ikke imøtekomme klagers krav om standarderstatning.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Forsinkelse som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand. I dette tilfellet skyldtes

Forsinkelsen streik blant selskapets piloter.

Flertallet er av den oppfatning at en slik streik faller utenfor det som må anses som en del
av selskapets ordinære drift, og at den må anses som en ekstraordinær omstendighet i
forordningens forstand.

Flertallet finner det videre godtgjort at forsinkelsen ikke kunne vært unngått selv om alle
rimelige tiltak var truffet.

Etter flertallets vurdering gir således forsinkelsen ikke rett til standarderstatning etter EU-
forordningen.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

Norwegian har fremlagt utskrift av sms sendt passasjerene. Det fremgår av sms sendt kl.
08.02 at ny estimert avgangstid er kl. 15.15 men at passasjerene må møte opp i henhold til
opprinnelig avgangstid. Nemnda legger til grunn at klager mottok denne. Dette fremkommer
av Norwegians logg at Norwegian sendte ut flere sms denne dagen med varierende
opplysninger vedrørende oppmøtetidspunkt.

Nemnda er av den oppfatning at informasjonen som ble sendt ut er forvirrende. Det er
imidlertid ikke uvanlig at man i en streikesituasjon blir bedt om å møte til stipulert avgang
selv om man forventer kanselleringer / forsinkelser. Bakgrunnen for dette er at situasjonen er
uklar og i stadig endring. Nemnda er etter en samlet vurdering av den oppfatning at den gitte
informasjon ikke gir grunnlag for erstatning.

Vedtak:

Transportklagenemnda-fly finner ikke å kunne anbefale at klager gis medhold.