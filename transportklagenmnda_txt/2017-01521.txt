Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
17.04.2018

Saksnummer
2017-01521

Tjenesteytere
Norwegian

Klager har i det vesentlige anført

Klager reiste med Norwegians flyvning D85023 fra Oslo lufthavn (OSL) til Malaga (AGP)
19. juni 2017. 

Da klager ventet på ombordstigning, la han merke til at bagasjen hans stod utendørs i
meget kraftig regnvær uten beskyttelse. Han kontaktet personalet på flyplassen, men de
kunne ikke hjelpe ham. Bagasjen ble vist frem til Norwegians representant, og han fikk
en bekreftelse på skaden. Da han kom frem til leiligheten i Malaga, oppdaget klager at alt
tøyet var gjennomvått og en del var ødelagt. Dagen etter, når bagasjen begynte å bli tørr,
oppdaget han at den ene siden av bagen begynte å gå i oppløsning. 

Klager har på ovennevnte bakgrunn fremsatt krav om erstatning for den ødelagte
kofferten på kroner 4 500.

Tjenesteyterne har i det vesentlige anført
Klager krever erstatning for våt og skadet koffert etter reise med Norwegians flyvning
D85023 fra Oslo til Malaga 19. juni 2017. 

Klager meldte ikke fra om skaden umiddelbart da han hentet bagasjen på flyplassen,
selv om han hevder at bagasjen hadde gått i oppløsning. Dersom dette stemmer, burde
klager ha oppdaget skaden på bagasjen umiddelbart da han mottok koffertene i Malaga
på ankomstdagen. Klager reiste tilbake til flyplassen to dager senere, uten bagasjen, men
med bilder av koffertene. Det ble laget en skaderapport på forholdet. 

Det følger av Norwegians vilkår at skadet bagasje må vises frem til selskapets
representanter på flyplassen umiddelbart sammen med bagasjelapper og
reisedokumenter. Hvis kunden ikke oppdager skaden før etter man har forlatt flyplassen,
kan man reise tilbake for å melde skaden. Dette må gjøres innen syv dager. Den skadede
bagasjen må medbringes sammen med reisedokumenter og bagasjelapper. 

I flere tidligere saker i Transportklagenemnda, blant annet 312/11F og 409/15F, er det
fastslått at bagasjen må anses som mottatt i riktig stand når den reisende har forlatt
flyplassen uten å melde skaden. 

Norwegian avviser på ovennevnte bakgrunn klagers krav om erstatning.

Nemnda bemerker

Klager anfører at hans koffert ble ødelagt av regnvær under Norwegians flyvning D85023
fra Oslo til Malaga 19. juni 2017. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven. 

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen", jf. bestemmelsens annet ledd. 

Norwegian skriver i sitt tilsvar at klager ikke viste frem den skadede bagasjen ved
ankomst, men at han kom tilbake uten bagasjen to dager senere. Klager anfører
imidlertid at han viste frem bagasjen på stedet, og fikk beskjed av Norwegians
representant om å komme tilbake for å få rapporten. 

Nemnda mener at klager i dette tilfellet ikke har sannsynliggjort at hans bagasje ble
skadet i et slikt omfang som klager beskriver.

Vedtak

Transportklagenemnda - fly anbefaler ikke at klager gis medhold.