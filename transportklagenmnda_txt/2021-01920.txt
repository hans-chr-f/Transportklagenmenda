Vedtak i Transportklagenemnda
- Kollektivreiser

Sammendrag

Krav om refusjon av utgifter til drosje som følge av frakjøring. Anført
at bussen var helt full, slik at sjåføren kjørte videre uten å stoppe.

Dato
05.04.2022

Saksnummer
2021-01920

Tjenesteytere
Nordland fylkeskommune

Klager har i det vesentlige anført

Klager skulle reise med bussen fra Støver til Mælen kl. 09.34 den 30. august 2021. Klager
har anført at bussen han skulle med, var helt full, så sjåføren kjørte videre uten å stoppe
på holdeplassen. Da bussen går hvert 30. minutt, tok klager drosje til Mælen. Han
anfører at i henhold til reisegarantien har man krav på refusjon av utgifter til alternativ
transport ved forsinkelser på mer enn 20 minutter.

Klager anfører at det ikke var snakk om avstandsregler tilknyttet covid-19 som medførte
at bussjåføren kjørte forbi. Klager anfører at alle seter var opptatt, og folk sto tett-i-tett
med ståplass. Klager anfører at det rett og slett ikke var fysisk plass til flere passasjerer.
Klager anfører at Nordland fylkeskommune derfor ikke kan høres med sine argumenter
for at reisegarantien ikke gjelder.

Klager krever refusjon av drosjeutgiftene på 290 kroner.

Tjenesteyterne har i det vesentlige anført
Nordland fylkeskommune har ikke inngitt tilsvar til nemnda, på tross av anmodning og
purring.

Overfor klager har Nordland fylkeskommune anført at reisegarantien ikke gjelder
dersom forsinkelsen eller innstillingen skyldes forhold utenfor transportørens kontroll,
som ekstraordinære værforhold eller naturbegivenheter, uforutsette problemer med
kjøreveien og andre trafikale forhold, offentlige påbud og forbud, streik og lignende.
Nordland fylkeskommune har anført at redusert kapasitet grunnet covid-19 er et
offentlig påbud.

Nemnda bemerker

Klager skulle reise med buss den 30. august 2021. Klager har anført at bussen var
helt full, så sjåføren kjørte videre uten å stoppe. Klager krever refundert påløpte
drosjeutgifter pålydende 290 kroner som følge av at neste buss først gikk 30 minutter
senere.

Nemnda bemerker innledningsvis at det er uheldig at Nordland fylkeskommune
ikke har inngitt tilsvar i saken, selv etter flere henvendelser fra sekretariatet for
Transportklagenemnda.

Ifølge Nordlands fylkeskommunes reisegaranti har den reisende ved forsinkelser
og innstillinger på visse vilkår rett til å få dekket dokumenterte utgifter til alternativ
transport. Nemnda viser til at det her ikke dreier seg om en forsinkelse eller innstilling,
slik at reisegarantien ikke kommer til anvendelse.

Spørsmålet for nemnda blir om selskapet kan anses ansvarlig for å refundere
klagers utgifter til drosje på erstatningsmessig grunnlag. Nemnda bemerker at et
eventuelt erstatningsansvar må baseres på at Nordland fylkeskommune har opptrådt
erstatningsbetingende uaktsomt og at det er årsakssammenheng mellom dette og
klagers tap.

Nemnda forstår klagers frustrasjon i dette tilfellet, men kan ikke se at det er
holdepunkter i saken for å legge til grunn at Nordland fylkeskommune har opptrådt
uaktsomt ved å ikke sette inn ekstrabusser eller lignende. Nemnda kan således ikke se at
det er grunnlag for refusjon på erstatningsrettslig grunnlag.

Vedtak

Transportklagenemnda kan ikke anbefale at klager gis medhold.