Vedtak i Transportklagenemnda - Fly

Sammendrag

Krav om refusjon av billetten.

Dato
24.11.2022

Saksnummer
2022-01441

Tjenesteytere
SAS

Klager har i det vesentlige anført

Klager skulle opprinnelig reise fra Oslo til Bergen kl. 20:20 med SK291 den 6. februar
2022. Denne billetten booket klager om for kr. 600 til den 10. februar med SK277 kl.
17:00. I appen til SAS ser klager at flyet skal gå fra gate A21. Dette viser seg å ikke være
riktig og da klager oppdager dette er det for langt til riktig gate. Klager rekker ikke flyet og
må bestille seg ny billett. 

Klager krever å få refundert den originale billetten på kr 2399. SAS har refundert skatter
og avgifter på kr. 128.

Tjenesteyterne har i det vesentlige anført
SAS har anført at endringen av klager sin gate skjedde den 6. februar kl. 18:27, det vises
til vedlegg.

Det følger av de vilkår som passasjeren godtar ved et kjøp av billett at passasjeren plikter
å møte opp ved riktig gate innen avgang, se art. 7.2. Informasjon om hvilken gate som
skal benyttes er ikke obligatorisk informasjon og det vil være opp til klageren å holde seg
oppdatert på hvilken informasjon som blir gitt om gaten på flyplassen.

Følgelig er det klagers risiko å kun forholde seg til hva som sto i appen. Klager hadde
også en oppfordring om å undersøke denne nærmere da flighten til klager ikke kom opp
på monitoren ved gaten.

Det vises til Transportklagenemnda avdeling fly sitt vedtak med saksnummer 2017-1494
der nemnda kom frem til at det var klager som måtte bære risikoen for å kun forholde
seg til flyselskapets informasjon om gate som ble gitt per SMS. Her ble det også lagt til
grunn at det måtte være opp til passasjeren å holde seg oppdatert på flyplassen.

SAS vil ikke imøtekomme klagers krav om erstatning for nye billetter.

Nemnda bemerker

Klager fikk opplyst feil gate i appen til SAS, og ventet ved denne gaten. Hun rakk derfor
ikke flyet.

Selv om det er uheldig at det ble gitt feil informasjon til passasjeren pr. sms, mener
nemnda at det er klagers eget ansvar å følge med på informasjonstavlen på flyplassen
og de annonseringer som blir gjort. Passasjeren plikter å møte opp ved riktig utgang før
ombordstigningen stenger. 

At klager valgte å kun forholde seg til informasjonen i appen fra SAS, må være klagers
egen risiko. 

Nemnda mener derfor at klager ikke har krav på erstatning i dette tilfellet.

Vedtak

Transportklagenemnda kan ikke anbefale at klager gis medhold.