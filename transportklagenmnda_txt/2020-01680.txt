Vedtak i Transportklagenemnda - Fly

Sammendrag

Saken gjelder: Krav om standarderstatning som følge av kansellering. Korona

Dato
10.11.2020

Saksnummer
2020-01680

Tjenesteytere
Widerøe

Klager har i det vesentlige anført

Klager skulle reise med WF0873 fra Tromsø til Evenes den 18. mai 2020. Flyvningen
hadde planlagt avreise klokken 08:30. Den 18. mai klokken 07:42 fikk klager beskjed
om at flyvningen var kansellert. Klager fikk opplyst at årsaken til kanselleringen var
mannskapsmangel. 

Klager krever standarderstatning på EUR 250 i henhold til EU-forordning 261/2004 som
følge av kanselleringen.

Tjenesteyterne har i det vesentlige anført
WF873 ble kansellert på grunn av sykdom hos crew. I disse korona-tider er det lav terskel
for sykdom i Widerøe slik som for alle andre. Passasjer ble overført til bakketransport og
ankom senere samme dag.

Widerøe avslår klagers krav om standarderstatning.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke vært unngått se jf. EU-
forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Widerøe anfører at flyselskapet måtte kansellere avgangen på grunn av sykdom blant
besetningen. 

I EU-kommisjonens veileder om Covid-19 punkt 3.4 kommet det frem at kansellering for
å ivareta "the health of the crew" kan anses å være en ekstraordinær omstendighet. 

Nemnda mener imidlertid at Widerøe ikke har godtgjort at alle rimelige tiltak var truffet.
Flyselskapet har kun fremlagt oversikt over hvor mange Widerøe hadde på stand-
by i Tromsø denne dagen, uten å forklare nærmere hvorfor de ikke benyttet seg av
«Stand-by» crew. Selskapet har heller ikke opplyst om når de ble klar over sykdom
blant besetningen. Nemnda kan ikke se at selskapet i tilstrekkelig grad har godtgjort at
kanselleringen skyldtes en ekstraordinær omstendighet som ikke kunne vært unngått.
Klager har etter nemndas syn derfor krav på standardkompensasjon på EUR 250.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda – Fly anbefaler at Widerøe betaler standarderstatning til klager
pålydende EUR 250.