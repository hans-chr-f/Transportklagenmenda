Vedtak i Pakkereisenemnda

Sammendrag

Mangler ved hotellrommet med mer.

Dato
30.07.2015

Saksnummer
135/14P

Tjenesteyter
Apollo Reiser AS

Saken gjelder:

Mangler ved hotellrommet med mer.

Klager har i det vesentlige anført:

Klager og ektefelle hadde bestilt en reise fra Bergen til Lanzarote og forhåndsreserverte og
betalte i den forbindelse for setene 3 E og F på flyet tur/retur. På utreisen fikk de setene 16 E
og F og på hjemreisen 17 E og F. Da de klaget til Apollo om dette fikk de til svar at de hadde
reservert seter i feil klasse på flyet.

Klager finner det merkelig at de ikke fikk noen tilbakemelding om dette og at det i det hele tatt
er mulig å bestille feil seter i henhold til billett.

Da de ankom hotell Los Cocoteros var det ikke vann i varmtvannskranen.

De måtte varme vann for å stelle seg før de gikk ut for å spise. Neste dag var det heller
ikke vann i varmtvannskranen og klager ringte da til Apollos representanter på stedet. De
kontaktet hotellet og fikk tilbakemelding om dette var normalt da det er flere av hotellets
gjester som dusjer på den tiden. Det skulle komme vann i varmtvannskranen etter ca. 20
minutter. Da det ikke skjedde, måtte de varme vann igjen for å stelle seg.

De neste dagene var klager i stadig kontakt med Apollos representanter for å melde fra om at
varmtvannskranen fremdeles ikke var ordnet. Den ble forsøkt reparert av hotellets servicefolk,
men var i ustand igjen etter 5 minutter. Ved siste reparasjon som foregikk over flere timer og
med mye vannsøl på gulvet ble kranen reparert. Klager var uten vann i varmtvannskranen i 4
dager.

Klager krever reisens pris, kr 5.236, refundert og erstatning for tapt ferie med kr 15.000.

Apollo har i det vesentlige anført:

Når det gjelder seteplasseringen om bord, hadde klager, via firmaet Paxport, reservert setene
3 E og F. Disse setene er plassert i SAS Charter Plus (foran i kabinen), en klasse kundene ikke
hadde bestilt og betalt for. Grunnen til dette er at reservasjonen er tilgjengelig hos SAS 24
timer etter at den er gjort hos Apollo. Bestiller man seter før dette, vil det dessverre være
mulig å reservere foran i SAS Charter Plus, selv om man ikke har bestilt denne klassen. Dette
ble oppdaget da klager og hans kone kom om bord på flyet, og de ble derfor plassert lenger
bak. Apollo har refundert tillegget de betalte for å reservere setene med kr 360.

Det er riktig at det var problemer med varmt vann på Los Cocoteros.

Det er et generelt problem at det kan være mangel på varmt vann hvis f.eks. mange dusjer
samtidig. Det fremgår av reisemålsrapporten at problemet ble løst og kundene har bekreftet
at alt var ok hos dem på ettermiddagen 08.04. Apollo har kompensert for ulempen med
manglende varmt vann med kr 1.140.

Apollos oppfatning er at kompensasjonen på kr 1.140 for manglende varmt vann står i forhold
til hva kundene har betalt for reisen (total grunnpris kr 4.576), og at det ikke er grunnlag for å
heve reisen og refundere reisens pris.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Partene er enige om at klageren ikke fikk de flysetene han bestilte.

Grunnen er forklart ovenfor. Etter nemndas vurdering er det noe i veien med
bookingssystemet når det mulig å reservere seter man ikke kan få tildelt.

Kundene har imidlertid fått refundert det som ble betalt for å reserve setene, slik at de
ikke har hatt utgifter i forbindelse med dette. Uheldig er det like fullt, spesielt fordi den ene
klageren angivelig har medisinsk behov for ikke å sitte langt inn i kabinen.

Nemnda legger etter beskrivelsen i klagen til grunn at klageren var uten vann i
varmtvannskranen i ca. 4 dager. Problemet var altså ikke at det kom kaldt vann ut av
varmtvannskranen på grunn av overbelastning av systemet, men at det ikke kom vann i det
hele tatt. Da har man ikke engang muligheten til å dusje i varmt vann utenom de tidspunkter
da de fleste dusjer. Klageren var henvist til å varme vann på en annen varmekilde for å
få tilgang til varmt vann. Nemnda finner at dette er en vesentlig mangel som må føre til
prisavslag. Det ødelegger mye av ferien når man ikke får stelt seg etter å ha vært på stranden
og før man skal gå ut å spise.

Nemnda finner etter en samlet vurdering at avslaget passende bør settes til 50% av reisens
pris, avrundet til kr 2.600.

Vedtak:

Reklamasjonsnemnda for pakkereiser anbefaler at det blir gitt et prisavslag på kr 2.600.

Vedtaket er enstemmig.