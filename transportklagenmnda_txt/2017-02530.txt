Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.08.2018

Saksnummer
2017-02530

Tjenesteytere
Widerøe

Klager har i det vesentlige anført

Klager skulle reise fra Svolvær til Alta via Tromsø den 7. september 2017 kl 15.30. WF926
fra Tromsø til Alta ble kansellert grunnet kollisjon med fugl på en annen flyvning. Som
en følge av dette valgte Widerøe å sette inn klagers fly på en annen avgang. Flyselskapet
valgte altså å kansellere en annen avgang enn den som ble rammet av birdstrike. Klager
kan ikke se at en slik operasjonell avgjørelse er en ekstraordinær hendelse som fritar
flyselskapet fra å utbetale kompensasjon. 

Klager fikk først epost fra Widerøe om at de ville utbetale kompensasjon, men
flyselskapet trakk tilbudet like etter med begrunnelse av at kanselleringen oppstod
grunnet birdstrike. 

Klager ble booket om og ankom endelig bestemmelsessted kl 23.30, nesten seks timer
forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF854 ble truffet av fugl og måtte ha teknisk tilsyn før den kunne settes i drift igjen. Som
en følge av dette ble WF926 kansellert og satt i drift på en annen rute.

Når en flymaskin blir skadet og satt ut av drift må det gjøres endringer i programmet og
i dette tilfellet gikk det ut over WF926 som ble kansellert. Dette er en operativ vurdering
som ble gjort på bakgrunn av tilgjengelig materiell, arbeidstid crew, følger for passasjerer
osv. 

Da birdstrike er en ekstraordinær omstendighet utenfor Widerøes kontroll, mener
flyselskapet at kanselleringer på grunn av det ikke er kompensasjonsberettiget. 

Widerøe kan ikke imøtekomme klagers krav.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7. 

Flyselskapet Widerøe anfører at WF926 ble kansellert grunnet birdstrike. Det er imidlertid
ikke fremlagt noen dokumentasjon på at flymaskinen som skulle operere klagers flyvning
ble rammet av kollisjon med fugl. Selskapet har imidlertid fremlagt dokumentasjon på
birdstrike på en annen flymaskin som skulle operere et annet ruteprogram den dagen.

Nemnda har forståelse for at et flyselskap må gjøre omrokkeringer i flytrafikken ved
uregelmessigheter, men kan ikke se at det i denne saken skal gå ut over klager da
flymaskinen som skulle operere hans flyvning ikke ble direkte rammet. 

Nemnda mener Widerøe ikke har godtgjort at kanselleringen av WF926 skyldtes
en ekstraordinær omstendighet som ikke kunne vært unngått. Klager har da rett til
standarderstatning.

Vedtak

Transportklagenemnda - fly anbefaler at Widerøe betaler standarderstatning til klager
med 250 euro.