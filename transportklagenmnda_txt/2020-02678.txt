Vedtak i Transportklagenemnda - Fly

Sammendrag

Krav om refusjon grunnet kansellering under
covid-19 pandemien, samt forsinkelsesrenter.

Dato
21.06.2021

Saksnummer
2020-02678

Tjenesteytere
Supersaver
Vietnam Airlines

Klager har i det vesentlige anført

Klager (tre personer) kjøpte flybilletter hos Supersaver. Flyvning fra Singapore via Ho Chi
Minh City til Da Nang den 4. april 2020 med Vietnam Airlines. Klager sjekket sin flyvning
på nettsiden til Vietnam Airlines og kunne ikke finne at den eksisterte og antok derfor at
flyet var kansellert. De ga beskjed til Supersaver om kansellering av reisen den 30. mai
2020. 

Klager krever refusjon av flybillettene pålydende kroner 3 926 samt forsinkelsesrenter.

Tjenesteyterne har i det vesentlige anført
Supersaver har anført følgende:
Supersaver.no er underlagt Marco Polo AS, som er en formidler av flyreisetjenester
som tilbys på nettstedet Supersaver.no. Reisebyrået opptrer kun som formidler, og
avtalen som gjelder den faktiske ytelsen av flytjenestene, gjelder mellom kunden og
det relevante flyselskapet. Supersaver er ikke medleverandør av tjenestene, men er
bundet av instruksjonene fra og vilkårene fastsatt av flyselskapet. Dette innebærer at
Supersavers ansvar for tjenester som ikke ytes av Supersaver, er begrenset.

Det vises til fremlagte vilkår, hvor ansvarsbegrensningene fremgår klart og tydelig. Klager
godtok disse vilkårene ved bestilling av reisen.

Klagers flyreise med Vietnam Airlines, planlagt avgang fra Singapore til Da Nang den
4. april 2020 ble dessverre påvirket av covid-19 pandemien. Supersaver har sendt en
refusjonssøknad til flyselskapet og forespørselen har ikke blitt håndtert av flyselskapet
enda. Som mellomledd kan Supersaver ikke garantere at flyselskapet vil godkjenne
refusjonssøknaden eller refundere beløpet i sin helhet. 

Supersaver kan ikke holdes ansvarlig i henhold til det kontraktsmessige forholdet
mellom klager og flyselskapet.

Vietnam Airlines har ikke avgitt uttalelse til nemnda.

Nemnda bemerker

Klager har anført at hans flyvning(er) med Vietnam Airlines fra Singapore til Da Nang (via
Ho Chi Minh City) den 4. april 2020 sannsynligvis ble kansellert. Ifølge klager sjekket han
Vietnam Airlines sine nettsider og kunne ikke finne flyvningen. Han fikk imidlertid aldri
noe formelt varsel om at flyvningene var kansellert. Vietnam Airlines har ikke fremmet
tilsvar til nemnda, men Supersaver har i sitt tilsvar skrevet at klagers flyvning ble påvirket
av covid-19. 

Klager har krevd erstatning etter EU-forordning 261/2004 og på annet grunnlag.
Forordningen får ikke anvendelse for flygninger som verken går til eller fra EU-/EØS-
området, jf. artikkel 3 punkt 1 bokstav b. Forordningen får således ikke anvendelse på
den aktuelle flyvningen, som skulle gått mellom Singapore og Da Nang (via Ho Chi Minh
City).

Spørsmålet blir da om klageren har rett på refusjon av billettene og/eller erstatning på
annet grunnlag. 

Det er uklart for Nemnda om flyvningen faktisk ble kansellert, eller om klager selv
avbestilte reisen/ikke reiste. Klager har opplyst å ikke finne flyvningen på nett, hvilket kan
tyde på kansellering. Det samme gjelder Supersavers opplysning om at klagers flyvning
ble påvirket av covid-19. Klager sendte imidlertid en avbestilling til Supersaver den 24.
mars 2020. Der er det svart med "Ja" på spørsmålet "Skal alle personer avbestille?", og
videre opplyst: "We dont get visa to travel in Vietnam so we have to cancel Our trip. I
could not find our trip at vietnamarlines webside so I kindly ask you for help and we
would like to know how much Money we get back?"

Nemnda har basert på opplastet bookingbekreftelsen ikke grunnlag for å vurdere om
klagers billetter var refunderbare i henhold til billettreglene. Dersom det skulle være
slik at billettene etter Vietnam Airlines sine regler er refunderbare, anbefaler nemnda
Supersaver refundere billettprisen etter å ha fått dette refundert fra Vietnam Airlines.
Supersavers eventuelle refusjonsplikt oppstår først etter at de har fått refusjon fra
flyselskapet, og det er derfor ikke grunnlag for forsinkelsesrente. 

Selv om billettene ikke var refunderbare, ser det for nemnda ut som Vietnam Airlines
vilkår likevel gir rett til refusjon dersom Vietnam Airlines kansellerte flyvningen før klager
avbestilte den 24. mars 2020. I så fall anbefaler nemnda at Vietnam Airlines refunderer
billettkostnadene.

Vedtak

Transportklagenemnda anbefaler at Supersaver refunderer klagers billettpriser dersom
disse blir refundert fra Vietnam Airlines, og at Vietnam Airlines refunderer billettprisen
dersom flyvningen ble kansellert før klager selv avbestilte.