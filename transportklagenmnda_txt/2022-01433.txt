Vedtak i Transportklagenemnda - Fly

Sammendrag

Krav om erstatning for nektet ombordstigning som følge av overbooking.

Dato
23.11.2022

Saksnummer
2022-01433

Tjenesteytere
SAS

Klager har i det vesentlige anført

Klager hadde billett med SAS og skulle reise fra Amsterdam med SK828 til Oslo den
15. mai 2022 kl. 19:05. Klager sjekket inn tidlig på flyplassen og fikk da beskjed om at
han var "stand by passenger", men at han helt sikkert ville få plass når han møtte opp
ved gate for ombordstigning. Det stemte ikke og han og 6 andre passasjerer ble nektet
ombordstigning fordi flyet var overbooket. Klager ble deretter omrutet til en SAS avgang
kl 20:20 fra Amsterdam til København og det ble bekreftet at bagasjen hans ble tatt av
flyet og over til SK554 til København. Videre fikk han informasjon om hva han måtte gjøre
når han kom frem til København fordi personalet ikke hadde tilgang til systemet.

Da klager ankom København måtte han selv finne gaten for en flyvning til Oslo og der
kom han i kontakt med en ansatt ved gaten til siste avgang til Oslo som var SK1474 kl
23:00. Vedkommende kunne ikke bekrefte at bagasjen var med. Flyningen ble forsinket
med ca 30 minutter og de landet i Oslo kl 00:30. Bagasjen kom ikke og klager fikk ikke
kontakt med noen som kunne hjelpe han da disken var stengt. Hos Norwegian var det
fremdeles åpent, men de kunne ikke hjelpe han. 

Siste tog fra Oslo lufthavn var gått og det var ingen busser, så klager måtte ta taxi hjem.
Klager kom hjem utslitt og sint på grunn av manglende hjelp og informasjon om hva han
skulle gjøre og hva som er hans rettigheter i en slik situasjon. Bagasjen ble ikke levert
før den 25. mai 2022. Klager påpeker videre at han ble kun henvist til å sende en klage
på Flysas.com, men der var det ikke mulig å finne riktig side for innsendelse av klage og
krav. Klager måtte ringe SAS for å få hjelp til å navigere riktig på nettsidene. Klager har
ikke mottatt noe svar fra SAS.

Klager krever standarderstatning for nektet ombordstigning, samt refusjon av utgiften til
taxi med kr 3700.

Tjenesteyterne har i det vesentlige anført
SAS har ikke inngitt tilsvar i saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Dersom passasjerer nektes ombordstigning mot sin vilje, skal flyselskapet i henhold til
EU-forordning 261/2004 artikkel 4 umiddelbart gi dem erstatning i samsvar med Eu-
forordning 261/2004 artikkel 7, samt assistere dem i samsvar med artikkel 8 og 9, det vil
si tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig.

Det følger av EU-forordningen artikkel 2 bokstav j at «nektet ombordstigning», er
avvisning av passasjerer på en flyging, selv om de har møtt til innsjekking på de vilkår
som er fastsatt i artikkel 3 nr. 2, unntatt når det er rimelig grunn til avvisningen, f.eks. av
helse- eller sikkerhetsmessige årsaker eller fordi reisedokumentene er utilstrekkelige.
Nemnda må vurdere om flyselskapet hadde rimelig grunn til å avvise klager.

Klager har fremlagt en billett og den viser at han hadde en gyldig reservasjon den 15. mai
2022 på SK828 fra Amsterdam til Oslo. Klager har videre forklart at han sjekket inn i god
tid på flyplassen, men at flyet var overbooket og at han og 6 andre passasjerer ble nektet
ombordstigning fordi flyet var fullt. 

Flyselskapet har ikke svart verken klager eller nemnda og dermed ikke lagt frem noen
dokumentasjon som sannsynliggjør at de hadde rimelig grunn til å avvise klager. Klager
har derfor rett til standarderstatning på 250 euro. 

Klager mottok ikke et tilbud om en tilfredsstillende omruting for å komme seg fra
Amsterdam til Oslo. Han ble overlatt til å ordne videre reise fra København til Oslo selv.
Dette til tross for at det var sent på kvelden. Klager landet etter midnatt på Oslo lufthavn
i stedet for kl 20:55 som var ankomsttiden i henhold til billettreservasjonen hans.  Han
rakk dermed ikke siste avgangene innenfor kollektivtilbudet og måtte ta taxi fra Oslo
lufthavn til Drammen. 

Anvendelse av EU-forordningen berører ikke en passasjers rett til erstatning på
annet grunnlag, jf. artikkel 12. Flyselskapet er i henhold til luftfartsloven § 10-20/
Montrealkonvensjonen artikkel 19 ansvarlig for tap som følge av forsinkelse.

Hensikten bak standarderstatningen er ikke å gi en ren «tort og svie-erstatning», men
å gi et standardisert beløp til passasjerer for dekning av for eksempel ekstrautgifter til
parkering, taxi, buss, tapt arbeidsfortjeneste, ubenyttet hotellovernatting og lignende.
Passasjeren kan ha krav på erstatning på annet rettsgrunnlag, for eksempel etter
luftfartsloven, men det følger likevel av EU-forordning 261/2004 artikkel 12 at erstatning
på annet grunnlag skal samordnes med standarderstatningen. Det vil si at dersom
erstatningsbeløpet overstiger standarderstatningen etter EU-forordningen, vil det
overskytende kunne kreves erstattet. Nemnda anbefaler derfor at SAS erstatter
klagers utgift til taxi med kr 3700 i henhold til luftfartsloven § 10-20 med fradrag av
standarderstatningen.

Flyselskapet er i henhold til luftfartsloven § 10-20 / Montrealkonvensjonen artikkel 19
ansvarlig for tap som følge av forsinket bagasje. Klagers bagasje ble forsinket og han
mottok denne først den 25. mai 2022. Klager har ikke dokumentert at han har lidt et
økonomisk tap som følge av dette. Ettersom klager ikke har lidt et økonomisk tap, har
han ikke krav på erstatning for at bagasjen ble forsinket.

Vedtak

Transportklagenemnda anbefaler at SAS utbetaler standarderstatning på 250 euro til
klager, samt refunderer klagers utgift til taxi på kr 3700 fratrukket standarderstatningen.