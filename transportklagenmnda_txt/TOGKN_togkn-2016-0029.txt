Vedtak i Transportklagenemnda
- Kollektivreiser

Sammendrag

Refusjon av ilagt gebyr for manglene billett

Dato
17.11.2016

Saksnummer
029/16 K

Tjenesteyter
Ruter

Klager har i det vesentlige anført:

Klager, som er spansk student, ankom Oslo 10. mars. 12. mars kjøpte han månedsbillett for
reise i Oslo og Akershus. Han var ikke klar over at han måtte aktivere/validere kortet før han
kunne reise på det. På kortet står teksten kun på norsk. Klager betalte gebyrer på stedet.

Klager krever gebyret refundert.

Ruter har i det vesentlige anført:

For at billetten skal være gyldig så må den aktiveres mot en kortleser når den tas i bruk. Det
er kundens plikt å sette seg inn i hvordan billettsystemet virker. På Ruters nettsider så finnes
det god informasjon om dette på både norsk og engelsk https://ruter.no/en/buying-tickets/
travelcard/

Klager kjøpte en billett den 12. mars. Denne billetten ble ikke aktivert før etter kontrollen 1.
april. Ruter derfor anta at det er reist uten gyldig billett i denne perioden. Gebyret er gitt fordi
klager ikke hadde gyldig billett.

Ruter mener at det er kunden selv som må søke informasjon om hvordan billettsystemet
fungerer, at man er i god tro eller ikke visste, er ikke grunn til å frafalle kravet om gebyr.

Nemnda bemerker:

Klager ble påtruffet ved billettkontroll på T-banen uten gyldig billett fordi månedskortet ikke
var aktivert, og ble ilagt gebyr.

Det fremgår av Ruters transportvedtekt punkt 5 at den reisende plikter å ha gyldig billett før
ombordstigning eller før man passerer kontrollsoner.

Av samme bestemmelse fremgår at passasjerer som ved kontroll ikke kan fremvise gyldig
billett, vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda legger til grunn at klager, som er spansk student og ikke kan norsk, kjøpte
månedskort to dager etter at han ankom Oslo og at han ikke var klar over at han måtte
validere månedskortet.

Nemnda bemerker at det er passasjerens ansvar å sette seg inn i hvordan billettsystemet
virker. Informasjon om dette finnes på Ruter.no også på engelsk. Billettsystemer hvor billetter
først blir gyldige ved validering er ikke uvanlig i Europa.

Nemnda har forståelse for at klager oppfatter det som en streng reaksjon å bli ilagt gebyr i
dette tilfellet. Fra reiseforetakenes side er det imidlertid behov for en konsekvent praksis da
det er vanskelig å skille mellom årsakene til at en passasjer ikke har gyldig billett

Nemnda finner etter omstendighetene ikke grunnlag for å anbefale frafall av gebyret.

Vedtak:

Transportklagenemnda Kollektivtransport finner ikke å kunne anbefale at klager gis medhold i
sletting av gebyret.

Vedtaket er enstemmig