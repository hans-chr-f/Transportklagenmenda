Vedtak i Transportklagenemnda - Fly

Sammendrag

Krav om erstatning for kjøp av nye ski og
bindinger (NOK13798) + utgift til frakt (NOK598)

Dato
11.05.2021

Saksnummer
2020-02606

Tjenesteytere
Widerøe

Klager har i det vesentlige anført

Klager reiste med WF155 fra Oslo til Sogndal den 17. juni 2020 da han fikk knekt
bindingene til skiene han sendte som spesialbagasje. Klager har rettet krav til
Widerøe som har erkjent ansvar for skaden, men det foreligger en uenighet om
erstatningsutmålingen. 

Klager har i sin kartlegging av skaden fått en uttalelse fra selger av skiene, som fraråder
at det monteres nye bindinger på de gamle skiene. Grunnen til dette er fordi det må
bores nye hull til bindingene ved de gamle, og dette vil svekke skiene såpass mye at de
sannsynligvis ikke vil tåle vanlig bruk. Klager har fremlagt uttalelsen fra selger. 

Videre er også klager av den oppfatning av at Widerøe skal refundere det han betalte for
å sende skiene som spesialbagasje. Formålet med tjenesten er å frakte skiene uskadd
frem til endelig destinasjon, og dette har ikke flyselskapet lyktes med i denne saken.
Klager vurderer det derfor slik at Widerøe ikke har krav på betaling for en tjeneste de
ikke har klart å oppfylle og dermed mener klager at han har krav på tilbakebetaling av
fraktkostnaden - slik som et vanlig hevingsoppgjør. Klager viser her til obligasjonsrettslige
prinsipper om at man ikke har rett på betaling for en forfeilet tjeneste, se f.eks. hvtjl. §
26. Se også Hagstøm, Obligasjonsrett 2. utg. s. 455 flg.

Tjenesteyterne har i det vesentlige anført
Widerøe viser til at klager har fått dekket kostnaden til ny binding pålydende 4499
kroner. At en forhandler er av den oppfatning at det ikke kan monteres nye bindinger
på klagers ski fremstår som merkelig for flyselskapet, det er ikke uvanlig og kunne bytte
bindinger på vanlige bakkeski eller randonee (topptur ski). 

For Widerøe fremstår det som at både forhandler og klager vil utnytte situasjonen om å
få dekket mer enn det som er skadet, og Widerøe kan følgelig ikke imøtekomme klagers
krav.

Nemnda bemerker

Blir reisegods skadet er flyselskapet ansvarlig såfremt hendelsen som har forårsaket
skaden, er inntruffet mens godset var i flyselskapets varetekt, jf. luftfartsloven § 10-18 /
Montrealkonvensjonen artikkel 17 nr. 2. Ansvaret er imidlertid begrenset til 1288 SDR, jf.
luftfartsloven § 10-22.

Etter nemndas syn har Widerøe ikke bestridt at det oppstod skade på klagers bindinger/
ski mens bagasjen var i flyselskapets varetekt. Nemnda legger derfor dette til grunn. Det
foreligger derfor ansvarsgrunnlag. 

Når det gjelder klagers økonomiske tap, har Widerøe erkjent og utbetalt 4499 kroner i
erstatning til nye bindinger. 

Klager har imidlertid også krevd erstatning til nye ski. Nemnda mener at klager må
høres med at det ikke bør monteres ny binding på skien den opprinnelige bindingen var
montert på. Det vises til dokumentasjonen innhentet fra Sportsnett. Klagers økonomiske
tap utgjør derfor  også utgifter til nye ski. Nemnda legger til grunn at nye ski liknende
koster fra 5499 kroner og oppover. Fra dette skal det gjøres et skjønnsmessig fradrag
for skienes alder. Klager har fremlagt dokumentasjon på at skiene ble kjøpt i april 2020.
Nemnda fastsetter fradraget skjønnsmessig til 10% per år i tråd med fast nemndspraksis.
Klagers tap, etter fradrag for alder, utgjør derfor 4949,1 kroner. I tillegg kommer frakt av
skiene på 598 kroner.

Det foreligger adekvat årsakssammenheng mellom Widerøes uaktsomhet og klagers
økonomiske tap. 

Klager har også krevd refusjon av utgiftene for å frakte skiene. Nemnda mener at klager
ikke har krav på dette ettersom skiene faktisk ble fraktet. 

Nemnda anbefaler etter dette at Widerøe utbetaler 5547,1 kroner til klager.  Beløpet
kommer i tillegg til allerede utbetalt erstatning for bindingene.

Vedtak

Transportklagenemnda anbefaler at  Widerøe utbetaler 5547,1 kroner til klager.