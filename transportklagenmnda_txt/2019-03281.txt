Vedtak i Transportklagenemnda - Sjø

Sammendrag

Rabatter i forbindelse med kjøp av AutoPass-brikke.

Dato
21.01.2020

Saksnummer
2019-03281

Tjenesteytere
Skyttel AS
Fjord1 AS

Klager har i det vesentlige anført

Klager bestilte brikke og AutoPass ferje avtale til sitt kjøretøy den 15.07.19. Han fikk
oppgitt at om brikken og kortet ikke kom før han skulle reise så skulle han sende klage og
få refundert rabatten ettersom avtalen er gyldig når den er opprettet og betalt for. Klager
hadde med seg brikkenummeret slik at han kunne vise frem til at det var gjort en avtale,
dette gikk ikke og han måtte betale full pris på billetten. 

Klager reiste den 19.07.2019 med Fjord1 kl. 15:19 fra Arsvågen til Mortavika og brikken
og ferjekortet kom i posten samme dag, men etter at klager hadde reist hjemmefra. 

Klager klaget etter at han kom hjem den 21.07.209 med Fjord1 fra Mortavika til Arsvågen
kl. 20:23, men fikk avslag fra Skyttel. 

Det kreves rabatt for reisene som er gjort den 19. og 21. juli 2019.

Tjenesteyterne har i det vesentlige anført
Skyttel har svart nemnda:
Klager viser til at han ikke har fått rabatt grunnet manglende brikke i bilen. 

Ved bestilling av AutoPASS-brikke og AutoPASS-ferjekort må postlevering beregnes. 

Man får kun rabatt når brikke er til stede i bilen, ved ferjetur i samband som kun
benytter AutoPASS-brikke som betalingsmiddel. 

Skyttel har derfor gitt avslag i saken.

Fjord1 har ikke avgitt uttalelse til nemnda.

Nemnda bemerker

Klager krever refundert et beløp tilsvarende rabatt som han hevder han var berettiget
til etter AutoPASS-brikke ved reiser 19. og 21. juli 2019, dvs. to ferjeturer som kostet til
sammen kr. 769.  

Nemnda legger til grunn at brikken kom i posten til klager etter at klager var reist.

Klager hevder at han i telefon med Skyttel i forbindelse med bestillingen fikk opplyst at
ville få slik rabatt. Klager hevder at avtalen var gyldig når den var registrert, og han sørget
for å få brikke nummeret. 

Nemnda viser til at AutoPASS-ferjes nettside hvor det på flere steder fremgår at for å
oppnå rabatter må brikken være til stede som betalingsmiddel på de ferjer som bruker
dette betalingssystemet. 

Under avsnittet om ferjekort og brikker, er det uttrykkelig nevnt at brikken må være med
og at det er ikke tilstrekkelig å vise til gyldig avtale.

Nemndas flertall, nemndas leder og bransjerepresentantene finner ikke sannsynliggjort
at klager ble fortalt noe annet i telefonen på en slik måte at dette kan være bindende for
Skyttel eller AutoPASS. 

Nemndas flertall kan ikke se at det er grunnlag for å anbefale at klager får refundert et
beløp tilsvarende den rabatt han ville fått dersom han hadde brikke med.

Mindretallet, forbrukerrepresentantene, er av den oppfatning at klager har krav på rabatt
i dette tilfellet. På Autoferje sin nettside fremgår at «Rabatt forutsetter at man har betalt
inn forskuddsbeløp». Det opplyses ikke der at brikken må være fysisk i hende under
påstigningen. Den som solgte abonnementet med brikke til klager, var heller ikke av den
oppfatning ettersom klager ble tipset om å oppgi aktuelt nummer knyttet til kjøpet. Det
burde vært mulig å sjekke elektronisk om forskuddsbetaling forelå ved påstigning eller
under overfarten.

Vedtak fattes i samsvar med flertallets syn.

Vedtak

Transportklagenemnda Sjø finner ikke å kunne anbefale at klager gis medhold.