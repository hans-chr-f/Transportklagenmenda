Vedtak i Transportklagenemnda - Fly

Sammendrag

Krav om refusjon av flypassasjeravgift ved sen fakturering.

Dato
19.12.2017

Saksnummer
2017-00100

Tjenesteytere
Norwegian

Klager har i det vesentlige anført

Klager bestilte i slutten av mai billetter til Norwegians flyvning DY635 fra Bergen til Oslo
lufthavn 4. juni 2016. Reisen ble bestilt i god tid etter at forskrift om flypassasjeravgift ble
gjort gjeldende. Klager anfører at det derfor ikke var noen grunn til å tro at det ville bli
tillegg i prisen som var oppgitt. 

Klager reiste i forbindelse med jobb, og leverte sin reiseregning en uke etter at
reisen fant sted. Da han printet ut kvitteringen, lå den inne med samme pris som på
bestillingstidspunktet. 30. juni 2016 mottok han en e-post fra Norwegian, med et krav om
kroner 99 for etterfakturering av flypassasjeravgift inkl. faktureringsgebyr. 

Klager anfører at Norwegian har unnlatt å opplyse om pliktige avgifter som allerede er
gjort gjeldende i god tid før bestillingstidspunktet, og at selskapet ikke innen rimelig tid
har informert om at avgiften ville bli innkrevd, og at kvitteringen som ble gitt etter endt
reise ikke inkluderte dette beløpet. Videre anfører klager at Transportklagenemndas
generelle uttallese om etterbetaling av flypassasjeravgiften ikke kan komme til
anvendelse i denne saken, da forskriften var gjort gjeldende i god tid før bestilling,
og Norwegian ikke har gitt beskjed om etterfakturering hverken ved bestilling eller i
forbindelse med reisen. 

På ovennvente bakgrunn har klager fremsatt krav om refusjon av kroner 99.

Tjenesteyterne har i det vesentlige anført
Klager bestilte sin billett 24. mai 2016. På dette tidspunktet var det uklart i hvilken form
avgiften ville bli vedtatt i Stortinget. Norske myndigheter innførte en ny avgift for flyreiser
for reiser fra norske flyplasser etter 1. juni 2016. Avgiften ble også pålagt passasjerer
som hadde bestilt sin reise på et tidligere tidspunkt. 

Det følger av Norwegians vilkår artikkel 5.3. at [G]jeldende skatter og avgifter som
pålegges av offentlige myndigheter eller flyplassmyndigheter skal betales av deg.
Dersom skatter eller avgifter fjernes eller reduseres slik at de ikke lenger gjelder for din
reise på avreisedagen, kan du kreve refusjon ved å kontakte oss direkte". Avgiften ble
etterfakturert pr. booking. Avgiftene betales som regel på forskudd ved billettbestilling.
Da myndighetene valgte å innføre en ny avgift i tiden mellom bestilling og avreise,
måtte Norwegian derfor etterfakturere avgiften. På grunn av usikkerheten knyttet til
innføringen av avgiften, valgte ingen flyselskaper å innkreve avgiften fra kundene før det
ble endelig klart i hvilken form avgiften ville bli vedtatt, og at flertallet i Stortinget faktisk
stod fast ved innføringen. 

Avgiften trådte i kraft fra 1. juni, og ble lagt inn i Norwegians bestillingssystemer fra
denne datoen. Etterfakturering gjelder derfor for alle bestillinger som ble gjennomført
før avgiften ble innført. 

Norwegian avviser på ovennevnte bakgrunn klagers krav.

Nemnda bemerker

Klager bestilte i slutten av mai billetter til Norwegians flyvning DY635 fra Bergen til
Oslo lufthavn 4. juni 2016. Nemnda forstår klager slik at han mener at Norwegian på
tidspunktet for klagers bestilling var klar over passasjeravgiften, og at Norwegian ikke i
ettertid da kunne fakturere klager.

Ved Stortingsvedtak av 14. desember 2015 om særavgifter til statskassen for budsjettåret
2016 ble det besluttet at det fra den tid departementet bestemmer skal betales en
avgift til statskassen på ervervsmessig flyvning fra norske lufthavner med 80 kroner per
passasjer. Finansdepartementet fattet vedtak den 13. mai 2016, hvor det ble besluttet at
avgiften gjelder for alle flyvninger fra og med 1. juni 2016.

I en generell uttalelse fra Transportklagenemnda - fly av 29. august 2016 fremgår det at
flyselskapene etter nemndas syn har rett til å kreve etterbetaling av flypassasjeravgiften.
Det er i denne sammenheng vist til særavgiftsloven § 5 annet ledd, som har følgende
ordlyd:
"Er det ved avgiftspåleggets ikrafttreden inngått kontrakt om leveranse, plikter
mottageren å betale et tillegg motsvarende avgiften med mindre det godtgjøres at det
ved prisansettelsen har vært tatt hensyn til avgiften".

I nemndas generelle uttalelse fremgår at nemnda er av den oppfatning at flyselskapene
under den gitte forutsetning har anledning til å kreve etterbetaling av passasjeravgiften.
Nemnda viser videre til at flyselskapene i sine vilkår gjennomgående har tatt inn
bestemmelser om at passasjerene må betale skatter og avgifter som pålegges av det
offentlige. Norwegian har slike vilkår.

Billetten var bestilt av klager før avgiften trådte i kraft. Det er da utgangspunktet at
flyselskapet har anledning til å kreve avgiften etterbetalt, med mindre det godtgjøres at
avgiften har vært hensyntatt tidligere. Det er ikke godtgjort i dette tilfellet. Klager plikter
derfor å betale avgiften.

Vedtak

Transportklagenemnda - fly anbefaler ikke at klager gid medhold.