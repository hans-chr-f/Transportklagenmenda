Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.12.2018

Saksnummer
2018-01786

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY529 fra Stavanger (SVG) til Oslo
lufthavn (OSL) 16. januar 2018 kl. 10.15. Flyvningen ble kansellert. Klager ble booket
om til DY537 samme dag kl. 15.45. På denne bakgrunn har klager fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY529 fra Stavanger til Oslo 16. januar 2018 ble kansellert.
Kanselleringen skyldtes værforholdene i Oslo denne dagen. Store nedbørsmengder i
form av snø medførte dårlig sikt og generelt dårlige landingsforhold. 

Selskapet hadde mulighet til å booke klager om til neste ledige flyvning samme dag. Alt
tilsa at været skulle bedre seg utover dagen, slik at den neste flyvningen ikke skulle bli
kansellert. Klager ble booket om til neste flyvning og ankom Oslo samme dag, til tross for
værforholdene i Oslo. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY529 fra Stavanger til Oslo 16. januar 2018 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen store snømengder med påfølgende dårlig sikt og
dårlige landingsforhold i Oslo denne dagen. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klager ble booket om til ny flyvning senere
samme ettermiddag, som i dette tilfellet må anses som et rimelig omrutingstilbud.
Nemnda legger til grunn at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til standarderstatning, og nemnda
anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.