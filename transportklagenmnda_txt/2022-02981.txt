Vedtak i Transportklagenemnda - Fly

Sammendrag

Krav om dekning av økonomisk tap grunnet kansellering.

Dato
27.06.2023

Saksnummer
2022-02981

Tjenesteytere
SAS

Klager har i det vesentlige anført

Klager med reisefølge (til sammen to personer) skulle reise med SAS fra Trondheim til
Firenze via København den 7. juli 2022. Planlagt retur var den 15. juli 2022. De skulle
delta i et bryllup og hadde betalt inn 768,38 EUR for overnatting og diverse aktiviteter. 

Flyvningen ble kansellert/innstilt av SAS grunnet tekniske problemer. Klager med
reisefølge fikk beskjed fra SAS om at de ikke kunne finne noen alternativ løsning for dem.
Klager prøvde flere flyselskaper, men til ingen nytte.  

Klager har fremsatt krav om at SAS erstatter dem for tapet de hadde i og med at de
hadde betalt for oppholdet, men ikke kom seg nedover (768,38 EUR). Standarderstatning
på 400 EUR per person er mottatt, samt refusjon av den ubenyttede SAS-bookingen.

Tjenesteyterne har i det vesentlige anført
Klager har fremmet krav til SAS der det kreves dekket forhåndsbetalt sum for overnatting
og diverse aktiviteter.

SAS anfører at dette ikke er dekningsmessig etter alminnelige erstatningsrettslige
prinsipper. Dette er ikke et påregnelig tap for SAS, og det er heller ikke synlig for SAS.

SAS bestrider kravet.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7. Ved
en kansellering har en også rett på omruting eller refusjon i henhold til forordningens
artikkel 8. 

Klager med reisefølge har mottatt standarderstatning på 400 EUR per person, samt
refusjon av bookingen. Spørsmålet for nemnda er om klager har rett på dekning av
økonomisk tap i form av forhåndsbestilt overnatting/aktiviteter på destinasjonen. 

Et flyselskap er ansvarlig for tap som følge av forsinkelse, inkludert kansellering, etter
luftfartsloven § 10-20 / Montrealkonvensjonen artikkel 19, med mindre selskapet
godtgjør at det har tatt alle forholdsregler som med rimelighet kan kreves for å unngå
tapet, eller dette ikke har vært mulig for dem. Med tap regnes så vel økonomisk som
ikke-økonomisk tap, jf. EU-domstolens dom av 6. mai 2010, Walz-Clickair (C-63/09). Tapet
må være en direkte eller indirekte følge av forsinkelsen, og det må være påregnelig.

Nemndas medlemmer er uenige hvorvidt forhåndsbestilt hotell / aktiviteter er et
påregnelige tap for flyselskapet. I denne saken kommer spørsmålet om erstatning for
slikt tap uansett ikke på spissen, fordi det følger av EU-forordning 261/2004 artikkel 12 at
standarderstatning som regel skal trekkes fra erstatning på annet grunnlag. Klager med
reisefølge hadde et delt tap på 768,38 EUR, og har mottatt standarderstatning på 800
EUR. Klagerens økonomiske tap er dermed dekket av standarderstatningen.

Vedtak

Transportklagenemnda anbefaler ikke at klager gis medhold.