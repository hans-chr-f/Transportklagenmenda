Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2019

Saksnummer
2018-00637

Tjenesteytere
SAS

Klager har i det vesentlige anført

Klager skulle reise fra Tromsø til Ålesund via Oslo den 11. februar 2018 kl 19.25
med ankomst kl 22.50. SK4431 fra Tromsø til Oslo ble forsinket slik at klager mistet
sin videreforbindelse.  Hun ble booket om til morgenen etter og ankom endelig
bestemmelsessted kl 08.35 den 12. februar. 

Klager opplevde hendelsen som stressende, det var lange køer og hun måtte ta ut
bagasjen som også var forsinket. Dersom flyet fra Oslo til Ålesund hadde ventet i ti
minutter ville klager ankommet samme kveld. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flymaskin SERJX som skulle operere SK4431 gikk 48 minutter forsinket ut fra Tromsø: 6
minutter grunnet fylling av drivstoff, og 42 minutter grunnet sent innkommet fly/aircraft
rotation som følge av dårlige værforhold i Kristiansand, glatte rullebaner. SAS viser til
fremlagt dokumentasjon, utskrift fra Aurora.

Flyindivid SERJX som skulle operere Oslo - Tromsø - Oslo opererte Oslo - Kristiansand
- Oslo tidligere på dagen. Værforholdene i Kristiansand forverret seg utover dagen og
førte til forsinket avgang for SK216 fra Kristiansand. SAS viser til fremlagt dokumentasjon
- FlightStats - som viser avganger og ankomster for Kristiansand/Kjevik. Dette fikk så
følgeforsinkelser for SK4424 Oslo - Tromsø og SK4431 Tromsø -Oslo. SK4431 ankom Oslo
klokken 22.12, 42 minutter forsinket.

Værforholdene i Norge og Nord Europa denne dagen førte til mange forsinkelser og
kanselleringer i flytrafikken. Fly og mannskap ble forsinket/strandet og mannskapet gikk
ut på lovpålagt arbeidstid.

Forsinkelsen medførte at klager mistet sin videreforbindelse. Hun ble booket om til neste
ledige avgang påfølgende morgen kl 07.40.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS ønsker å refundere eventuelle utgifter til forpleining mot kvitteringer/
dokumentasjon, men kan ikke imøtekomme klagers krav om standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemndas flertall - leder og bransjerepresentantene -  mener at flyselskapet SAS har
godtgjort at forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Dokumentasjonen viser at flymaskinen
som skulle operere klagers flygning ble forsinket på tidligere avgang som følge av dårlige
værforhold og glatte rullebaner.

Mindretallet - forbrukerrepresentantene - er av en annen oppfatning og mener
forsinkelsen skyldtes mindre følgeforsinkelser gjennom flere flyvninger. Ettersom
forsinkelsen gradvis har blitt større over flere flyvninger og forsinkelsene isolert sett
er relativt små, er det vanskelig å si at forholdene kan sies å være ekstraordinære. Det
foreligger heller ikke dokumentasjon på værforhold utover normalt vintervær.

Klager ble booket om og ankom endelig bestemmelsessted påfølgende morgen. Nemnda
anser dette etter forholdene å være innen rimelig tid. 

Klager har etter dette ikke rett til standarderstatning.

Vedtaket er avsagt med den dissens som fremgår over.

Vedtak

Transportklagenemnda - fly anbefaler ikke at klager gis medhold.