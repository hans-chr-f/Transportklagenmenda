Vedtak i Transportklagenemnda - Fly

Sammendrag

Krav om standardkompensasjon og refusjon ved kansellering. Feil ved drivstoffsystem.

Dato
30.04.2019

Saksnummer
2018-01703

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR1394 fra London - Stansted (STN) til Oslo
lufthavn (OSL) 29. mai 2018 kl. 19.05. Flyvningen ble kansellert, og klager ble tilbudt
omruting først to dager senere. Klager måtte returnere til Oslo snarest mulig på grunn
av jobb, og kjøpte derfor nye flybilletter med SAS neste morgen. I denne forbindelse tok
hun også tog til et hotell og bestilte overnatting. 

På bakgrunn av kanselleringen har klager fremsatt krav om standardkompensasjon i
henhold til EU-forordning 261/2004 på 250 euro, samt refusjon av sine utgifter til ny
flybillett (kroner 3 754), tog (39 britiske pund) og hotellovernatting (702,03 kroner).

Tjenesteyterne har i det vesentlige anført
Ryanairs flyvning FR1394 fra London - Stansted til Oslo 29. mai 2018 ble kansellert.
Kanselleringen skyldtes systemfeil ved drivstoffanlegget på London - Stansted lufthavn. 

Klager har mottatt full refusjon av sin Ryanair-billett til 31,20 britiske pund. 

Ryanair anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR1394 fra London - Stansted til Oslo 29. mai 2018 ble kansellert. 

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Ryanair har i sitt tilsvar opplyst at kanselleringen skyldtes systemfeil ved
drivstoffanlegget på flyplassen. Selskapet har imidlertid vedlagt dokumentasjon som
tilsier at kanselleringen skyldtes værforholdene. 

Nemnda mener at Ryanairs tilsvar er så uklart at nemnda ikke kan se at flyselskapet
har godtgjort at kanselleringen i dette tilfellet skyldtes ekstraordinære forhold som ikke
kunne vært unngått til tross for at alle rimelige tiltak var truffet.

Nemnda mener derfor at klager har krav på standarderstatning på 250 euro.

Klager har også krav på å få dekket sine utgifter til nye flybilletter, tog og
hotellovernatting, jf. forordningen artikkel 8 og 9. Ryanair har ikke kommentert hvilket
tilbud klager fikk, og nemnda kan ikke se at klager er tilbudt omruting snarest mulig.
Eventuelt refundert beløp for flybillett kommer til fradrag.

Vedtak

Transportklagenemnda - fly anbefaler at Ryanair betaler standarderstatning til klager
med 250 euro, ny flybillett på kroner 3 754, tog til 39 britiske pund og hotellovernatting
på 702,03 kroner. Eventuelt refundert beløp for flybillett kommer til fradrag.