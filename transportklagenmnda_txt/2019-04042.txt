Vedtak i Transportklagenemnda - Fly

Sammendrag

Dato
15.06.2020

Saksnummer
2019-04042

Tjenesteytere
Widerøe

Klager har i det vesentlige anført

Klager sin sønn (10 år) skulle reise alene fra Bergen til Aberdeen den 28. juli 2019 med
Widerøe sin flyvning WF398 kl. 17.25   Flyvningen ble kansellert grunnet manglende
besetning.

Klager sine foreldre hadde reist fra Edinburgh til Aberdeen for å hente barnet, og var
allerede på plass på flyplassen da flyet ble kansellert. Klager sin sønn sov hjemme, og
ble booket om til et fly tidlig neste morgen. Klager sine foreldre bodde imidlertid på
hotell i Aberdeen, da det var langt å kjøre tilbake til Edinburgh. Ettersom klager sin
sønn ikke benyttet noe overnatting, anfører klager at det er rimelig at Widerøe dekker
matkostnader og hotell for klager sine foreldre i ventetiden.

Klager opplever Widerøe sitt avslag som en ansvarsfraskrivelse.  Det skal ikke gå ut over
passasjerene at flyselskapet ikke har mannskap tilgjengelig i Bergen. Dette må anses som
en økonomisk spekulasjon fra selskapet sin side. Klager snakket i tillegg med Widerøe-
ansatte i Bergen, som sa at de absolutt hadde rett på kompensasjon.

Det er fremsatt krav om standarderstatning på 250 euro i henhold til EU-forordning
261/2004. I tillegg er det fremsatt krav om at Widerøe dekker mat og hotell i Aberdeen
for klager sine foreldre.

Tjenesteyterne har i det vesentlige anført
WF398 hadde planlagt avgangstid kl. 17.25. Innsjekk for crew var kl. 15.55. Begge
besetningsmedlemmene ringte og meldte seg "not fit for flight".  Dette må anses som
ad hoc. Widerøe vil aldri stille spørsmål vedrørende besetning som melder seg "unfit".
Dette er et sikkerhetsaspekt, og når crew melder seg "unfit" blir de umiddelbart tatt ut av
programmet.

Da dette skjedde ad hoc var det umulig å fremskaffe nytt crew på så kort varsel.  Klager
ble booket om til neste ledige flyvning den 29. juli kl. 08.00.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Widerøe har opplyst at kanselleringen av WF398 skyldtes at begge flyvningens kabin-
personale telefonisk meldte seg "unfit for flight" kort tid før flyvningen. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Kanselleringen i saken her skyldtes ikke et «normalt» sykdomstilfelle, men at begge
kabinpersonale meldte seg "unfit for flight". En melding om at man anser seg uegnet til
å fly kan ha mange og ulikeartede årsaker; blant annet lite søvn, eller andre fysiske eller
psykiske hindringer. Slik nemnda forstår det er ikke besetningen forpliktet til å oppgi
grunnen til at de melder seg unfit til flyselskapet. Samtidig er sikkerhetsmessige hensyn
til hinder for at selskapet kan overprøve en «unfit for flight»-melding.

Widerøe har fremlagt dokumentasjon på at det var disponibelt seks
besetningsmedlemmer på standby denne dagen i Bergen, på grunnlag av et planlagt
behov på fire. I tillegg hadde selskapet totalt fem på standby i Sandefjord på grunnlag
av et planlagt behov på fire, som man hadde kunnet omdisponert også til Bergen med
tilstrekkelig varsel.  Den operasjonelle loggen viser imidlertid at alt planlagt standby
– personale både i Bergen og i Sandefjord var disponert til andre flyvninger da de to
meldte seg unfit. 

Nemndas sak 2018-03091 gjaldt et tilfelle der personalet meldte seg unfit på grunn
av utmattelse som følge av for lang arbeidsdag. I den saken fant nemndas flertall at
selskapet måtte være ansvarlig for at personalets planlagte arbeidsdag ikke medførte
at personalet av den grunn meldte seg unfit. I saken her meldte begge kabinpersonale
seg unfit telefonisk før innsjekk ca kl 17.00. Det er ingen holdepunkter for at meldingen
skyldtes utmattelse som følge av lang arbeidsdag, eller andre forhold selskapet er
nærmest til å bære risikoen for. 

Nemnda finner at selskapets beredskapsplan her tok tilstrekkelig høyde for påregnelig
sykdom, og at kanselleringen av WF398 skyldtes en situasjon utenfor flyselskapet sin
kontroll, som ikke kunne vært unngått selv om alle rimelige tiltak var truffet.  Widerøe
booket klager om til første ledige flyvning kl. 08.00 neste dag. Nemnda kan ikke anbefale
at klager gis standarderstatning. 

Klager har også fremsatt krav om dekning av hotell/mat for de som skulle hente barnet i
Aberdeen (klager sine foreldre).

Et slikt krav er ikke dekningsmessig etter EU-forordning 261/2004, som etter artikkel
12 nr 1 ikke begrenser klagers rett til erstatning på annet grunnlag.  Den sentrale
bestemmelsen om erstatning ved forsinkelse er luftfartsloven § 10-20. Bestemmelsen
lyder slik:

«Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem.

Basert på vurderingen ovenfor finner nemnda at selskapet her hadde tatt alle rimelige
forholdsregler, og at klager heller ikke har krav på erstatning for hotell og mat for de som
skulle møte barnet i Aberdeen.

Nemnda har behandlet sak nr. 3643, 3686, 3834, 4042 og 4238, som alle gjelder
kanselleringen av WF398, samlet.

Vedtak

Transportklagenemnda-fly anbefaler ikke at klager gis medhold.