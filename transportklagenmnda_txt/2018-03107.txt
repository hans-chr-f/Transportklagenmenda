Vedtak i Transportklagenemnda - Fly

Sammendrag

Krav om refusjon av utgifter ved nektet ombordstigning. Nødpass.

Dato
28.05.2019

Saksnummer
2018-03107

Tjenesteytere
Qatar Airways

Klager har i det vesentlige anført

Klager og sønnen hans skulle reise med Qatar Airways' flyvning QR180 fra Oslo lufthavn
(OSL) til Doha (DOH) 23. august 2018 kl. 08.50. De hadde videreforbindelse til Teheran
(IKA) kl. 18.55 samme dag med QR498. De hadde planlagt retur 3. september 2018. 

Klager hadde på forhånd anskaffet visum til Iran ved den iranske ambassaden i Oslo. Da
visumet ble utstedt var passet gyldig mer enn seks måneder, slik ambassaden krever.
Klager har i denne forbindelse vist til informasjon gitt på den iranske ambassadens
hjemmesider. 

To dager før avreise skulle klager sjekke inn. Han fikk en feilmelding for sønnen. På Qatar
Airways' sine hjemmesider stod det at passet hadde kortere gyldighet enn seks måneder,
og at han av den grunn ikke kunne sjekke inn. Ved innsjekkingen var passet gyldig i fem
måneder og 27 dager. Dagen etter, en dag før avreise, kontaktet klager Qatar Airways,
og etter en samtale på 35 minutter ble klart anbefalt å sende kopi av passet og visum
til Qatar Airways. Klager lurte på om nødpass kunne være et alternativ, og fikk til svar
at sønnen kunne reise til Iran med norsk nødpass, men at han måtte få et nytt visum i
nødpasset. Da ville det ikke være noe problem med innreise til Iran. 

Klager hentet sønnen på skolen og skaffet nytt nødpass og visum. På ambassaden spurte
klager om det var et problem å reise til Iran med nødpass. Han fikk bekreftet at dette ikke
skulle være et problem. 

Neste dag, da klager ankom flyplassen, gikk han til innsjekkingsskranken for en
bekreftelse på at sønnen kunne reise til Iran med nødpass. Etter 20 minutter sa en av de
ansatte at de ventet på en bekreftelse fra Iran. Til slutt fikk klager beskjed om at saken
ikke kunne avgjørelsen før sjefen på kontoret i Iran hadde kommet på jobb, og at dette
kunne ta mange timer. De fikk derfor ikke reise til Iran denne dagen. Klager ventet ved
flyplassen i noen timer for å få en skriftlig bekreftelse fra Iran om at det var i orden at
klagers sønn kunne reise med nødpass. Da kunne de endre billettene til en kostnad på
cirka kroner 5 000 til neste dag. Etter cirka en time ble klager informert om at sønnen
ikke fikk reise til Iran med norsk nødpass, selv med gyldig visum. 

Klager og sønnen kansellerte reisen og ble hjemme. De har på bakgrunn av det
ovennevnte fremsatt krav om refusjon av  utgifter til nødpass til kroner 540, to visum til
totalt kroner 1 188, billetter med Flytoget til kroner 420 og flybilletter til kroner 6 605.

Tjenesteyterne har i det vesentlige anført
Qatar Airways har anført at det fremgår av selskapets vilkår at det er passasjerenes
ansvar å ha med seg gyldig dokumentasjon for reisen, herunder pass og visum. I
dette tilfellet var klagers sønn sitt pass ikke gyldig for reise til Iran. Qatar Airways
sine representanter forsøkte å hjelpe passasjerene, men Iran nektet innreise for
passasjerene, og Qatar Airways hadde ingen andre valgmuligheter enn å nekte
passasjerene ombordstigning. 

Klager har anført at Qatar Airways' representanter informerte ham om at han kunne
reise med nødpass. Dette stemmer ikke. Flyselskapet har et opptak av en telefonsamtale
mellom passasjeren og selskapets kundeserviceavdeling fra 22. august 2018 kl. 10.48.
Samtalen varte i 27 minutter, hvor klager selv sa han skulle forsøke med nødpass.
Nedenfor følger et sammendrag av samtalen: 

Passasjeren spurte om sønnen kunne reise med et pass som hadde kortere gyldighet
enn seks måneder, men med et gyldig visum som var ordnet før reisen. Agenten
informerte passasjeren om at passet må være gyldig i seks måneder eller mer før
innreise, og at passasjeren kunne bli nektet ombordstigning. Agenten lovte imidlertid å
dobbeltsjekke informasjonen og sende passasjeren en e-post. 

Kunden spurte om det var mulig å reise med nødpass. Qatar Airways' agent svarte
at et slikt pass ikke vil være en løsning, fordi visumet må være vedlagt det samme
reisedokumentet. Det ble hverken bekreftet eller avkreftet i denne samtalen at
passasjeren kunne reise med nødpass. Agenten spurte passasjeren om å videresende
passet slik at hun kunne undersøke på flyplassen. Passasjeren svarte imidlertid at det
ikke var mye tid siden politikammeret snart stengte. Passasjeren sa at han ønsket å ta
sjansen og få utstedt et nødpass. Han var sikker på at han ville få visum ved ankomst.
Qatar Airways' agent gjentok at elektronisk visum måtte anskaffes før reisen fant sted.
Hun gjentok også at passasjerene kunne bli nektet ombordstigning. 

På avreisedagen var flyselskapets ansatte på flyplassen i kontakt med Iran for å
se om det var mulig for passasjeren å reise med det nye dokumentet. Iran nektet
imidlertid i dette, og flyselskapet hadde dermed ingen andre valgmuligheter enn å nekte
passasjerene ombordstigning. På ovennevnte bakgrunn har Qatar Airways avvist klagers
refusjonskrav.

Nemnda bemerker

Klager og hans sønn ble nektet ombordstigning på en flyvning til Iran fordi sønnens pass
hadde kortere gyldighetstid enn seks måneder. I forbindelse med innreise krever iranske
myndigheter at pass er gyldige i mer enn seks måneder.

Nemnda mener at det er den enkelte reisende som selv er ansvarlig for å ha sine
reisedokumenter i orden og sette seg inn i hvilke regler som gjelder. Nemnda kan ikke
se at Qatar Airlines kan klandres for at klagers sønn ikke kunne reise med nødpass.
Det er ikke grunnlag for erstatningsansvar, og klager må selv bære utgiftene i denne
sammenheng.

Vedtak

Transportklagenemnda - fly anbefaler ikke at klager gis medhold.