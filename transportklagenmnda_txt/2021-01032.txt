Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
20.09.2021

Saksnummer
2021-01032

Tjenesteytere
Vy

Klager har i det vesentlige anført

Klager ble ilagt gebyr 1. juli 2021. Klager forklarer at hun siden slutten av mai har tatt
toget med Ruterappen fra Kambo til Vestby noen ganger i uken fordi hun har fått
sommerjobb på Subway. Klager bor nær Kambo og bruker Ruterappen hver dag på
bussen til skolen. Klager anfører at hun aldri har brukt noen annen app eller visst om
noen annen app. 

Billettprisen på toget er på kr. 31 hver vei og klager forklarer at dette en noe hun
selvfølgelig betaler hver gang hun tar toget. Klager ble sjokkert da hun ble ilagt gebyr og
gråt. Klager anfører at hun ikke ante at det spilte noen rolle hvilken app man bruker, så
lenge man har bevis på at man har betalt billett på kr. 31. 

Klager forsøkte å forklare situasjonen til kontrolløren, men klager opplevde at han var
frekk og at han sa at han hadde hørt dette før. Klager forklarer at hun aldri ville tatt toget
uten å betale. 

Klager forklarer at hun har sommerjobben for å kjøpe en dyr pc til videregående til
høsten. Hun har kr. 110 i timelønn og jobber hardt. Klager synes det var urettferdig å bli
ilagt gebyr når hun hadde billett til kr. 31. Klager anfører at billetten hun hadde til kr. 31
fra Ruter er kr. 1 mindre enn billetten med Vy. Klager ber om forståelse og at det utøves
skjønn i saken. 

Klager krever frafall av gebyret.

Tjenesteyterne har i det vesentlige anført

Klager ble ilagt gebyr 1. juli 2021 fordi hun ikke kunne fremvise gyldig billett under
billettkontrollen. Vy forklarer at de kun var transportør og ikke hadde noe med salg av
billetten å gjøre. 

Det fremkommer på billetten at den ikke er gyldig på Vys linjer mellom Moss og
Sonsveien. Det er Jernbanedirektoratet og de forskjellige fylkene som definerer pris og
takstsamarbeid. Per i dag er ikke Ruterbilletter gyldig på tog mellom Moss og Sonsveien,
som Vy forholder seg til, og Vy er ikke i posisjon til å utvide billettens gyldighet. 

Det ble ilagt gebyr på det objektive kriterium og faktum at klager ikke kunne presentere
gyldig billett for hele reisen hun benyttet seg av. 

Vy opprettholder krav om betaling av kontrollgebyret.

Nemnda bemerker

Klager ble ilagt gebyr 1. juli 2021 fordi hun ikke kunne fremvise gyldig billett under
billettkontrollen. 

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr.

Klager kunne ikke fremvise gyldig billett for togreisen, og vilkårene for å ilegge gebyr var
til stede.

Klager har anført at hun ikke ante at det spilte noen rolle hvilken app man brukte, så
lenge man har bevis på at man har betalt billett på kr. 31, samt at hun aldri har brukt
eller visst om noen annen app enn Ruter sin app. Videre har klager anført at billetten hun
hadde til kr. 31 fra Ruter er kr. 1 mindre enn billetten med Vy. Klager ber om forståelse
og at det utøves skjønn i saken. 

På den billetten klager kjøpte, var det tydelig opplyst at den ikke gjelder Vy sine linjer
mellom Moss og Sonsveien. Denne informasjonen burde i det minste ha skapt en
usikkerhet om hvorvidt klager hadde kjøpt rett billett. 

Nemnda bemerker at reisende selv har ansvaret for å kjøpe og kontrollere at man har
gyldig billett for reisen.

Nemnda har forståelse for at gebyrreaksjonen kan oppleves streng. Av hensyn til
reiseforetakene er det imidlertid nødvendig å ha en konsekvent reaksjon da det er ulike
årsaker til at reisende ikke har korrekt billett.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.