Vedtak i Transportklagenemnda - Fly

Sammendrag

Krav om dekning av utgifter som oppsto
grunnet overbooket fly/nektet ombordstigning.

Dato
27.04.2023

Saksnummer
2022-01852

Tjenesteytere
Turkish Airlines

Klager har i det vesentlige anført

Klager med barn (til sammen fire personer) skulle reise med Turkish Airlines fra
Istanbul til Oslo den 26. juli 2022 (TK1753).  Klager sjekket inn, leverte bagasje og fikk
boardingkortene som normalt. 

Da klager med reisefølge kom til boarding og det var deres tur fikk de beskjed om at flyet
var fullt og at det kun var to ledige plasser igjen. Klager fikk beskjed om at hun kunne
sende to av barna dersom hun ønsket dette. Klager nektet dette, da barna var under 16
år og det ikke var noen til å hente dem på flyplassen. Klager fikk da beskjed om at de
kunne gå til F1-inngangen og få nye billetter med en annen flyvning. Ved henvendelse
der fikk klager beskjed om at de ikke kunne ordne nye billetter, da de allerede hadde
sitteplasser på den opprinnelige flyvningen. Klager fikk beskjed om at den ansatte skulle
ringe gaten og at klager skulle gå tilbake dit. 

Da klager med reisefølge kom tilbake til gaten var den stengt. Klager fikk beskjed om
at de hadde kommet for sent. Klager ble tilbudt ny avgang 8. august, noe som ikke var
mulig da klager skulle på jobb. Hun fikk da tilbud om å fly via København neste morgen.
Dette ville koste 38 000 NOK men klager ville få 50% avslag. Klager takket ja, da hun
følte hun ikke hadde noe annet valg. Det er fremsatt krav om at Turkish Airlines dekker
utgiftene: flybilletter til Danmark (18987 NOK) og reiseutgift fra Danmark til Norge
(cirka 7000 NOK). Vedrørende sistnevnte utgift benyttet klager en firmabil. Hun har
dokumentasjon på bomkostnader, men tok ikke vare på kvitteringer for drivstoff.

Vedrørende oppmøte på gate har klager presisert at opprinnelig avgangstid var kl. 14:05.
Dette ble byttet til 15:15 og deretter til 14:55. Klager kom til inngangen cirka 14:25-14:30
cirka. Da var passasjerer fortsatt på vei inn i flyet og det var kø. Det var cirka 7-8 stk foran
klager og 5-6 stk bak henne. Klager mener de ikke møtte opp for sent til gaten.

Tjenesteyterne har i det vesentlige anført
Turkish Airlines har vedlagt kopier av henvendelser sendt direkte til klager vedrørende
klagesaken.

Til klager direkte har Turkish Airlines utstedt fire vouchere/sjekker pålydende 400
EUR per voucher/sjekk. Disse skal være mulig å veksle inn i cash.  Turkish Airlines har
skrevet at de beklager ulempene klager opplevde. Når passasjerer ikke møter opp til
flyvninger må flyselskapet fly med ledige seter. For å unngå dette er det vanlig praksis i
luftfartindustrien å noen ganger selge flere billetter enn antall seter tilgjengelig. Dersom
alle passasjerene som har kjøpt billetter møter opp, vil dem som ikke får bli med på
flyvningen bli kompensert. Turkish Airlines har undersøkt og besluttet at klager reiste til
København isteden grunnet for mange solgte billetter på TK 1753 Oslo-Istanbul den 26.
juli 2022.

Nemnda bemerker

Basert på sakens dokumentasjon legger nemnda til grunn at klager ble nektet
ombordstigning på TK1753 fra Istanbul til Oslo den 26. juli 2022 grunnet overbooking.
Turkish Airlines har i sitt svar til klager bekreftet at hendelsen oppsto grunnet for mange
solgte billetter, dvs. overbooket fly. 

Klager har mottatt kompensasjon i form av voucher/sjekk pålydende 400 EUR per
person. Spørsmålet for nemnda er om klager kan kreve dekket utgiftene for å komme
seg tilbake til Norge. 

EU-forordning 261/2004 gir passasjerer rettigheter ved forsinkelser, nektet
ombordstigning og kanselleringer. Forordningen får anvendelse for flygninger innen
EU-/EØS-området, flygninger fra EU-/EØS-området til en tredjestat og flygninger fra en
tredjestat til EU/EØS-området hvis det «transporterende luftfartsselskap for flygningen
er et EF-luftfartsselskap», jf. artikkel 3 punkt 1 bokstav b. Det «transporterende
luftfartsselskap» er i artikkel 2 bokstav b definert til «et lufttransportforetak som
utfører eller har til hensikt å utføre en flygning i henhold til en avtale med en passasjer
eller på vegne av en annen person, juridisk eller fysisk, som har en avtale med denne
passasjeren». I dette tilfellet oppstod kanselleringen på en flyvning med avgang utenfor
EU-/EØS-området (Tyrkia) og med et ikke-EU-selskap (Turkish Airlines). EU-forordning
261/2004 kommer med dette ikke til anvendelse.

Flyselskapet er i henhold til Montrealkonvensjonen artikkel 19 ansvarlig for tap som
følge av forsinkelse. Nemnda kan ikke se at Turkish Airlines har godtgjort at det har
tatt alle forholdsregler som med rimelighet kan kreves for å unngå tapet. Selskapet er
dermed ansvarlig for det tap klager led som følge av den nektede ombordstigningen.
Nemnda anbefaler etter dette at Turkish Airlines refunderer det klager måtte betale
for nye billetter med Turkish Airlines (18987 NOK) samt kjørekostnader fra Danmark
til Norge. For sistnevnte har klager blitt forespurt hvordan summen på 7000 NOK er
kalkulert. Klager har kun svart at det ble hentet en firmabil, samt lagt ved dokumentasjon
på bompasseringer. Klager tok ikke vare på kvitteringer for drivstoff. Nemnda anbefaler
derfor at Turkish Airlines erstatter kjørekostnader i henhold til statens sats for
kjøregodtgjørelse (4,03 NOK pr. kilometer i 2022). I følge Google Maps er det 641
km mellom København Lufthavn og Oslo Lufthavn (klagers planlagte/opprinnelige
destinasjon). Dette utgjør 2583,23 NOK i kjøregodtgjørelse. Klager hadde i tillegg tre
passasjerer og har dermed rett på 1 NOK pr. kilometer pr. passasjer, noe som utgjør
1923 NOK.  Bompenger kommer i tillegg til dette. Nemnda mener det er bompengene
for kjøreturen fra København til Oslo den 27. juli som kan kreves dekket. Dette er
dokumentert bompenger pålydende 648,97 NOK (Danmark-Sverige (Øresund)), 20,80
NOK (E6 Taraldsrud) og 20,80 NOK (E6 Abildsø). 

Nemnda anbefaler med dette at Turkish Airlines refunderer kjørekostnader på totalt
5196,8 NOK. 

Dersom Turkish Airlines eventuelt har refundert noe av den opprinnelige flybilletten kan
det gjøres fratrekk for dette, da det er klagers merkostnad som kan kreves dekket. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Turkish Airlines erstatter klagers kostnader til ny
transport fra Istanbul til Oslo med 18987 NOK for nye flybilletter og 5196,80 NOK i
kjørekostnader, fratrukket kostnadene for den opprinnelige flybilletten.