Vedtak i Transportklagenemnda - Fly

Sammendrag

Krav om standardkompensasjon grunnet kansellering.

Dato
05.11.2019

Saksnummer
2018-04687

Tjenesteytere
Cobrex Trans
AVIATRADE

Klager har i det vesentlige anført

Klager med reisefølge (til sammen to personer) skulle reise fra Trondheim til Barcelona
den 21. juli 2018 kl. 11:40 med flight CBX525. Flyet ble kansellert. Klager ble booket om til
flight IB2831 med avgang samme dag kl. 18:20. 

På bakgrunn av kanselleringen har klager fremsatt krav om standardkompensasjon
i henhold til EU-forordning 261/2004 på 400 euro pr. person, totalt 800 euro for to
passasjerer. Klager hadde en hotellreservasjon i Spania fra 21. juli til 22. juli, som måtte
avbestilles. Avbestillingsgebyret var på 40 euro. Klager krever også denne utgiften
dekket.

Tjenesteyterne har i det vesentlige anført
Solaris Broker Aero henviser klager til flyselskapet Aviatrade. Aviatrade har ikke svart
klager.

Nemnda bemerker

Hverken Cobrex Trans eller Aviatrade har avgitt uttalelse til nemnda. Nemnda
treffer da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. Nemnda legger således til grunn
at klagers flyvning ble kansellert, og at de dermed ankom Barcelona med en lengre
forsinkelse. 

Kansellering gir rett til standardkompensasjon med mindre flyselskapet kan godtgjøre at
den skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. 

Cobrex Trans/Aviatrade har ikke gitt noen redegjørelse eller fremlagt noe dokumentasjon
for at kanselleringen skyldtes ekstraordinære omstendigheter som ikke kunne vært
unngått. Kanselleringen gir etter dette rett til standardkompensasjon på 400 euro pr.
person, totalt 800 euro.

Klager pådro seg en ekstrautgift knyttet til forhåndsbestilt hotell i Spania. EU-forordning
261/2004 begrenser ikke passasjerens rett til erstatning på annet grunnlag for
individuelle tap klageren har hatt, jf. artikkel 12 nr.1 første punktum. I henhold til samme
artikkel, andre punktum skal imidlertid standardkompensasjon etter forordningen
trekkes fra erstatning på annet grunnlag. Overstiger standardkompensasjonen etter EU-
forordningen annen erstatning, utbetales kun standardkompensasjonen. Det er tilfellet i
denne saken.

Vedtak

Transportklagenemnda-fly anbefaler at Aviatrade utbetaler 400 euro per person.