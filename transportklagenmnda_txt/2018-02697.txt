Vedtak i Transportklagenemnda - Fly

Sammendrag

Krav om standardkompensasjon ved forsinkelse. Forsinkelse under tre timer.

Dato
29.08.2019

Saksnummer
2018-02697

Tjenesteytere
Ryanair

Klager har i det vesentlige anført

Klager reiste med Ryanairs flyvning FR1397 fra Oslo lufthavn (OSL) til London - Stansted
(STN) 27. mai 2018 kl. 15.10. Klager har forklart at dørene åpnet før grensen på tre timer,
men at ingen av passasjerene fikk lov å gå av flyet før etter tre timer og fem minutter.
Dette skyldtes at passasjerene måtte vente på flytrapp. 

På bakgrunn av det ovennevnte har klager anført at forsinkelsen oversteg tre timer, og
har fremsatt krav om standardkompensasjon i henhold til EU-forordning 261/2004 på
250 euro.

Tjenesteyterne har i det vesentlige anført
Ryanairs flyvning FR1397 fra Oslo til London - Stansted 27. mai 2018 ble forsinket
med to timer og 41 minutter ved ankomst. Flyselskapet har avvist klagers krav om
kompensasjon, da forsinkelsen ikke oversteg tre timer.

Nemnda bemerker

Det følger av fremlagt dokumentasjon at Ryanairs flyvning FR1397 fra Oslo til London -
Stansted 27. mai 2018 ble forsinket med to timer og 41 minutter ved ankomst. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet fremgår det av fremlagt logg at forsinkelsen var to timer og 41
minutter. Det er tidspunktet for når dørene åpnes som er relevant når tidspunktet
for faktisk ankomsttid skal beregnes. Det vises til EU-dom C-452/13 (Germanwings)
og kommisjonens tolkningsveiledning punkt 3.3.3. Dersom flyselskapet ikke kan
dokumentere på hvilket tidspunkt dørene ble åpnet, må det i henhold til praksis
legges til fem minutter. Selv om det i dette tilfellet tillegges fem minutter, overstiger
ikke forsinkelsen tre timer. Nemnda kan følgelig ikke se at klager har krav på
standarderstatning i dette tilfellet.

Vedtak

Transportklagenemnda - fly anbefaler ikke at klager gis medhold.