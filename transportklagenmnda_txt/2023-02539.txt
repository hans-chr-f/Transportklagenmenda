Vedtak i Transportklagenemnda
- Kollektivreiser

Sammendrag

Krav om å få dekket utgifter til drosje som følge av innstilling.

Dato
21.03.2024

Saksnummer
2023-02861

Tjenesteytere
Flytoget AS

Klager har i det vesentlige anført

Klager skulle reise med Flytoget fra Oslo S til Oslo lufthavn den 7. august 2023.

Klager anfører at han betalte for å reise til Oslo lufthavn, men at han ble satt av og forlatt
for seg selv på Lillestrøm. Klager anfører at han hadde kunne kjørt selv dersom toget
hadde vært innstilt. Klager anfører at Flytoget kunne ha forberedt busser fra Lillestrøm. 

Klager anfører at det er helt hinsides å karakterisere snøværet som ble varslet flere dager
i forveien som force majeure. Klager anfører at force majeure er en ekstremt krevende
klausul å hevde, og han ber om en forklaring på hvordan Flytoget kan hevde noe slik.
Klager anfører at force majeure kan dekke et bombeattentat på toglinjene, men ikke
varslet snøvær. Klager anfører at en enkel oversikt på internett viser at snøskred i flere
tilfeller ikke regnes som force majeure. Klager anfører at franske domstoler har ansett
en hendelse som forutsigbar fordi en lignende hendelse hadde skjedd et halvt århundre
tidligere. 

Klager krever å få dekket 1118 kroner i utgifter til drosje.

Tjenesteyterne har i det vesentlige anført
Klager henvendte seg til Flytoget 7. august 2023 og ønsket dekning av sine ekstrautgifter
i forbindelse med sin reise samme dag. Klager benyttet Flytoget fra Oslo Sentralstasjon,
men det kommer ikke frem hvilken avgang vedkommende reiste med. Klager reiste
med Flytoget til Lillestrøm stasjon, hvor toget ble innstilt, og han tok seg videre til Oslo
Lufthavn med taxi. Det er denne utgiften klager ønsker refundert.

Denne dagen førte ekstremværet Hans til store forsinkelser, og etter hvert innstillinger
av Flytogets avganger. Kl. 20:06 kom det melding om at Gardermobanen stenges. Dette
skyldtes flom på Flytogets strekning som gjorde togfremføring umulig. I tidsrommet fra
Gardermobanen ble stengt til cirka kl. 22:00 samme kveld, tilbød Flytoget ingen alternativ
transport. Det ble etter hvert satt opp busser, men kun mellom Oslo S og Oslo lufthavn.

I transportvilkårene 9.1 står det som følger; «Flytoget erstatter ikke utgifter utover
billettprisen som følge av flytogforsinkelse eller innstilt togavgang som skyldes force
majeure, slik som ekstraordinære værforhold, naturbegivenheter, offentlig påbud eller
forbud, streik og lockout»

I forbindelse med forespørsel vedrørende Flytogets transportvilkår, anfører Flytoget at
punkt 9.1 (punkt 9a i tidligere versjon av transportvilkårene) i Flytogets transportvilkår
omhandler force majeure og følger dagens, og også tidligere versjoner av Flytogets
transportvilkår.

Flytoget erstatter ikke utgifter utover billettprisen som følge av flytogforsinkelse eller
innstilt togavgang som skyldes force majeure, slik som ekstraordinære værforhold,
naturbegivenheter, offentlig påbud og forbud, streik og lockout. Flytoget må kunne
påvise at årsaken til forsinkelsen eller innstilt togavgang kan kategoriseres etter force
majeure etter denne bestemmelsen.

Punktet definerer hva som omfattes av hendelseskategorien force majeure og at Flytoget
har ansvaret for å påvise at det er riktig kategorisering av hendelsen. Punktet stadfester
også at kunden kan kreve erstatning av flytogbilletten ut fra transportvilkårenes andre
vilkår, selv om hendelsen er kategorisert som force majeure.

Flytoget bekrefter at Flytoget har refundert klagers utgift til flytogbillett den 23.
november 2023. 

Punkt 9.3 (punkt 9c i tidligere versjon av transportvilkårene) redegjør for kundens
anledning til å fremme krav om refusjon av ekstrautgifter til alternativ transport, i de
tilfeller hvor Flytoget ikke uten ugrunnet opphold har etablert annet transportalternativ.
Da dette var et force majeure kategorisert avvik, innebærer det etter Flytogets syn at
punkt 9.3 ikke kommer til anvendelse i denne saken. 

I tilsvar til klagers kommentarer, anfører Flytoget at det ikke er varslet snøvær Flytoget
har karakterisert som force majeure, men ekstrem nedbørsmengde i form av regn den
aktuelle dagen. Dette førte til flom på Flytogets strekning, som igjen er årsaken til at
Flytoget hevder force majeure. Bane Nor besluttet at togfremføring
på Gardermobanen, grunnet flommen, ikke var sikkerhetsmessig forsvarlig, og stengte
strekningen i sin helhet.

Flytoget opprettholder avslag på refusjon av drosje i dette tilfellet.

Nemnda bemerker

Klager krever å få dekket utgifter til drosje som følge av at klagers avgang med Flytoget
fra Oslo S til Oslo lufthavn den 7. august 2023 ble innstilt da toget hadde ankommet
Lillestrøm. 

Det følger av punkt 9a i tidligere versjon av Flytogets transportvilkår, som var gjeldende
på tidspunktet for klagers reise, at Flytoget ikke erstatter utgifter utover billettprisen som
følge av flytogforsinkelse eller innstilt togavgang som skyldes force majeure, slik som for
eksempel ekstraordinære værforhold. 

Videre følger det av punkt 9c i tidligere versjon av Flytogets transportvilkår, at det kan
fremmes krav til dekning av rimeligst mulig dokumentert alternativ transport fram til
bestemmelsesstasjon, dersom Flytoget ikke uten ugrunnet opphold har etablert annet
transportalternativ for strekningen. Flytoget opplyser imidlertid at dette vilkåret ikke
gjelder force majeure-kategoriserte avvik. 

Flytoget har oppgitt at ekstremværet Hans førte til store forsinkelsen og etter hvert
innstillinger den 7. august 2023, og at Bane Nor besluttet at togfremføring på
Gardermobane ikke var sikkerhetsmessig forsvarlig grunnet flom. Strekningen ble derfor
stengt i sin helhet. Videre har Flytoget bekreftet at klager fikk refundert flytogbilletten
den 23. november 2023. 

I dette tilfellet ble toget innstilt på grunn av værforhold, herunder ekstrem
nedbørsmengde som medførte flom på Flytogets strekning. Etter nemndas syn var
denne flommen å anse som force majeure. Flytogets reisegaranti kommer derfor ikke
til anvendelse, da innstillingen skyldtes værforhold som Flytoget ikke er ansvarlig for.
Nemnda viser imidlertid til at Flytoget i henhold til reisevilkårene pkt. 9 nr. 1 må kunne
«påvise» at innstillingen skyldtes force majeure. Nemnda finner ikke grunnlag for å stille
strenge beviskrav i denne saken, da det var godt kjent at toglinjen måtte stenges på
grunn av flom. 

Nemnda kan etter dette ikke se at klager har krav på å få dekket utgifter til drosje.

Vedtak

Transportklagenemnda kan ikke anbefale at klager gis medhold.