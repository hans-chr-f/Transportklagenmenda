Vedtak i Transportklagenemnda - Fly

Sammendrag

Krav om refusjon av ødelagt bagasje.

Dato
10.04.2018

Saksnummer
2017-01433

Tjenesteytere
Air Cairo

Klager har i det vesentlige anført

Klager reiste fra Sharm el Sheik til Oslo Gardermoen den 4. juni 2017. Reisen var kjøpt
hos Amisol og flyturen ble operert av Air Cairo. 

Ved ankomst Gardermoen oppdaget klager at kofferten var ødelagt. Klager rapporterte
klagen ved ankomstservice, og fikk der beskjed om å sende krav til Air Cairo per e-post til
to epost adresser. Klager fikk epostene i retur grunnet ukjent adresse.

Kofferten ble kjøpt i 2015 til kroner 1 499,50, klager viser til fremlagt bankutskrift.  

Amisol har utbetalt kroner 500 for skaden. 

Klager krever erstatning av ødelagt koffert til en verdi av kroner 1 499,50, med fradrag av
allerede utbetalt beløp.

Tjenesteyterne har i det vesentlige anført
Air Cairo har ikke avgitt uttalelse til klager eller til nemnda.

Nemnda bemerker

Flyselskapet Air Cairo har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Nemnda legger således til grunn at klagerens koffert ble skadet mens den var i
flyselskapets varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg en
tilsvarende koffert. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Klageren har lagt frem en kvittering for at gjenanskaffelsesverdien for en ny koffert er 1
499,50 kroner og at den ble kjøpt i 2015. Skaden på kofferten oppstod i 2017. Nemnda
setter da erstatningen skjønnsmessig til 1 000 kroner, med fradrag av kroner 500 som
allerede er utbetalt av klagers reisebyrå.

Vedtak

Transportklagenemnda - fly anbefaler at Air Cairo erstatter klagers ødelagte koffert med
500 kroner.