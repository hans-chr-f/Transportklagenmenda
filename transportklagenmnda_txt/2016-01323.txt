Vedtak i Transportklagenemnda - Fly

Sammendrag

Krav om standardkompensasjon som følge av forsinkelse. Lynnedslag.

Dato
15.08.2017

Saksnummer
2016-01323

Tjenesteytere
Norwegian

Klager har i det vesentlige anført

Klager og hans reisefølge skulle reise med Norwegians flyvning DY625 fra Bergen (BGO)
til Oslo (OSL) 22. desember 2016 kl. 15.00. 

Klager anfører at tordenvær hadde blitt varslet denne utfartsdagen før jul, og er av den
oppfatning av at det ikke ble tatt tilstrekkelige forholdsregler med tanke på den kjente
risikoen for tekniske feil som følge av lynnedslag. Klager anser det slik at flyselskapet
åpenbart ikke har tatt alle preventive forholdsregler. 

Klager krever standardkompensasjon i henhold til EU-forordning 261/2004 på 250 Euro
for tre passasjerer.

Tjenesteyterne har i det vesentlige anført
DY625 fra Bergen til Oslo 22. desember 2016 ble forsinket med fem timer og 15 minutter
som følge av ekstraordinære omstendigheter, herunder lynnedslag ved ankomst
Bergen. 

Ved innreise til Bergen ble flymaskin LN-NGD truffet av lyn, og besetningen om bord
rapporterte skaden. Maskinen ble inspisert av teknikere på stedet, og skadene på
flymaskinen var omfattende. Maskinen var ute av drift til og med 28. desember 2016. 

Da maskinen ikke kunne operere planlagte avganger, ble maskinen LN-DYC hentet
fra København for å frakte berørte passasjerer til Oslo. Norwegian viser til fremlagt
Movement Log for LN-DYC. Berørte passasjerer mottok forpleining i ventetiden i henhold
til EU-forordning 261/2004. 

Norwegian anfører at de nevnte uregelmessigheter – herunder lynnedslag og påfølgende
inspeksjon av flymaskinen – var utenfor flyselskapets kontroll. På ovennevnte bakgrunn
avviser Norwegian klagers krav om standardkompensasjon i henhold til EU-forordning
261/2004.

Nemnda bemerker

Norwegians flyvning DY625 fra Bergen (BGO) til Oslo (OSL) 22. desember 2016 kl. 15.00
ble forsinket med fem timer og 15 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen at maskinen som skulle betjene klagers flyvning ble
truffet av lyn under forutgående flyvning. Flyet måtte deretter kontrolleres og repareres,
og var ute av drift i 6 dager. Det vises til fremlagt dokumentasjon. 

Nemnda mener at lynnedslag må anses som en ekstraordinær omstendighet i
forordningen forstand. Norwegian iverksatte tiltak ved at ny maskin ble fløyet inn
fra København for å betjene den aktuelle flyvningen. Nemnda legger til grunn at en
forsinkelse på mer enn tre timer ikke kunne vært unngått selv om alle rimelige tiltak var
truffet. Forsinkelsen gir etter dette ikke rett til standarderstatning, og nemnda anbefaler
ikke at klager gis medhold i sitt krav om standarderstatning.

Vedtak

Transportklagenemnda - fly anbefaler ikke at klager gis medhold.