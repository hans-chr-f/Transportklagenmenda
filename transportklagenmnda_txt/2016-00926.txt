Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
20.02.2017

Saksnummer
2016-00926

Tjenesteytere
Ruter

Klager har i det vesentlige anført

10. november tok klager buss 31 fra Snarøya til Jernbanetorget for videre transport med
T-banen til Furuset. Klager aktiverte billetten ved ombordstigning i bussen. På T-banen
var det kontroll og klager fremviste billetten sin til en av kontrollørene. Til tross for at
klager mente hun hadde gyldig billett, ble hun ilagt gebyr. Under påstigning på bussen
var det mange som stod i kø bak klager da hun skulle aktivere billetten. Det var mye støy
og klager hørte ikke lydsignalet fra valideringsmaskinen, men bussjåføren bekreftet at alt
var i orden.  

Klager, som er student, ber om at gebyret frafalles.

Tjenesteyterne har i det vesentlige anført
Gebyret er ilagt den 10.11.16 kl. 17:40. I kontrollen ble det fremvist en enkeltbillett som
ikke var aktivert. Billetten ble aktivert etter kontrollen kl. 17.48 på Grønland stasjon.

Ruter henviser til sine Transportvedtekter hvor det fremgår at det er kundens ansvar å
sørge for å ha gyldig billett når man reiser. Billetten må aktiveres på en kortleser, og det
er kundens ansvar å påse at man får grønt signal og ett pip, føreren har ikke noe ansvar
for dette. Kortleserne står plassert ved alle dører, slik at det skal være enkelt å aktivere
billetten ved påstigning. 

Ruter har online overvåking av sitt billetteringsutstyr, og kan se om noen kortlesere har
vært ute av drift. Ruter har ingen registrerte feil på de aktuelle bussene på linje 31 denne
dagen. På bakgrunn av dette mener Ruter at gebyret er korrekt ilagt og kan ikke se noen
grunn til å frafalle kravet om gebyr i dette tilfellet.

Nemnda bemerker

Klager kunne ved kontroll på T-banen til Furuset ikke vise fram gyldig billett og ble ilagt
gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda har merket seg at klager viste fram en enkeltbillett som var kjøpt 24. oktober
2016, men denne var ikke aktivert. Vilkårene for å ilegge gebyr var således til stede.  

Nemnda kan ikke se at det er grunnlag for å anbefale at gebyret frafalles.

Nemnda har forståelse for at klager oppfatter det som en streng reaksjon å bli ilagt
gebyr i dette tilfellet. Fra reiseforetakenes side er det imidlertid behov for en konsekvent
praksis da det er vanskelig å skille mellom årsakene til at en passasjer ikke har kjøpt
billett før påstigning eller ikke har aktivert billetten.

Vedtak

Transportklagenemnda Kollektivtransport  finner ikke å kunne anbefale at klager gis
medhold.