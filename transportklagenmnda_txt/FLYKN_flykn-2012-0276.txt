Vedtak i Transportklagenemnda - Fly

Sammendrag

Krav om refusjon av flyskatt på kansellerte billetter.

Dato
15.11.2012

Saksnummer
276/12F

Tjenesteyter
SAS

Klager har i det vesentlige anført:

Klager avbestilte sine billetter til Birmingham og til Stockholm. Klager fikk refundert billettene
fra sitt forsikringsselskap, og kontaktet SAS for å få refundert flyskatt. Klager har kun fått
refundert deler av skattene.

SAS hevder drivstofftillegg ikke er refunderbar. Da dette ikke kom frem i flyselskapets regler
og vilkår ved bestilling, krever klager refundert totalbeløp på skattene, kroner 3 480.

SAS har ikke avgitt uttalelse til nemnda. Til klager har SAS det vesentlige anført:

Klager vil få refundert penger som skulle gå til andre enn SAS. Alt annet er en del av flyprisen
og hovedsakelig drivstofftillegg som av praktiske årsaker blir lagt i «skatteboksen».

Klager har fått refundert de skatter og avgifter som er refunderbare. SAS kan ikke
imøtekomme klagers krav utover dette. SAS ønsker å påpeke at de ikke tar gebyr for refusjon
av skatter og avgifter som mange andre selskap gjør.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytte seg av sin planlagte reise, har passasjeren rett
til å få refundert slike offentlige skatter og flyplassavgifter.

Nemnda legger på bakgrunn av de foreliggende opplysninger til grunn at SAS i dette tilfellet
har tatt med drivstofftillegget under r «flyskatter». Dette er en del av billettens pris og ikke
en skatt/avgift til det offentlige/til andre. Når flyselskapet inkluderer andre kostnader enn
offentlige skatter og flyplassavgifter i det man oppgir som «skatter og avgifter» på billetten, vil
det være svært vanskelig for kunden å forstå hvor mye man har krav på å få tilbakebetalt fra
flyselskapet dersom man ikke reiser.

EU forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAs liste, burde man med fordel kun brukt
begrepene skatter og avgifter om offentlige skatter og flyplassavgifter som passasjerer kan
kreve refundert dersom ikke reisen gjennomføres.

Nemnda finner på bakgrunn av de foreliggende opplysninger sannsynliggjort at klager har
fått refundert de offentlige skatter og flyplassavgifter. Klager har ikke rett til å få refundert
drivstofftillegget selv om dette er kamuflert som en skatt/avgift.

Nemnda finner etter dette ikke å kunne anbefale at klager gis medhold.

Nemnda bemerker avslutningsvis at en anbefaler klager på nytt å ta saken opp med sitt
forsikringsselskap for å få refundert drivstofftillegget.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines