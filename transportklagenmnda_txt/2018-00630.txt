Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.03.2019

Saksnummer
2018-00630

Tjenesteytere
Ethiopian Airlines

Klager har i det vesentlige anført

Klager skulle reise fra Oslo til Mahè på Seychellene via Addis Abeba med Ethiopian
Airlines den 2. desember 2017 kl 18.45 med ankomst den 3. desember kl 15.35. ET715
fra Oslo til Addis Abeba ble forsinket slik at klager mistet sin videreforbindelse. Han ble
booket om og ankom endelig bestemmelsessted 24 timer forsinket.

Klager mistet en natts forhåndsbetalt hotell på Seychellene. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Ethiopian Airlines har ikke avgitt uttalelse til klager eller til nemnda.

Nemnda bemerker

Flyselskapet Ethiopian Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klager kom mer enn 24 timer forsinket frem til sitt
endelige bestemmelsessted Mahè. Klager har fremsatt krav om standardkompensasjon i
henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Ethiopian Airlines har som nevnt ikke avgitt uttalelse til klager eller til nemnda.
Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 600 euro.

Vedtak

Transportklagenemnda - fly anbefaler at Ethiopian Airlines utbetaler standarderstatning
til klager med 600 euro