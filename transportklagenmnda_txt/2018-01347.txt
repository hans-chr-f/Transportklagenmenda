Vedtak i Transportklagenemnda - Fly

Sammendrag

Krav om standardkompensasjon ved forsinkelse. Spørsmål om forsinkelsens lengde.

Dato
25.09.2018

Saksnummer
2018-01347

Tjenesteytere
Norwegian

Klager har i det vesentlige anført

Klager reiste med Norwegians flyvning DY417 fra Ålesund (AES) til Oslo lufthavn (OSL) 12.
mars 2018 kl. 19.20. Flyvningen ble imidlertid forsinket, og klager har fremsatt krav om
standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY417 fra Ålesund til Oslo 12. mars 2018 ble forsinket med to timer
59 minutter ved ankomst til Oslo. Selskapet viser til fremlagt logg. 

Selskapet viser til at tidene i loggen er klokket etter faktiske tider da flyet parkerte. Det er
ingen indikasjon på at det skulle være ytterligere forsinkelser etter parkering. Norwegian
viser derfor til at flyvningen var forsinket med mindre enn tre timer, og at klager derfor
ikke har krav på erstatning etter EU-forordning 261/2004.

Nemnda bemerker

Norwegians flyvning DY417 fra Ålesund til Oslo 12. mars 2018 ble forsinket. Spørsmålet i
denne saken er om forsinkelsen var over eller under tre timer.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Selskapet har fremlagt logg, hvor "actual time of arrival" er registrert to timer og 59
minutter etter planlagt ankomsttid. 

Det fremgår av EU-kommisjonens fortolkningsveiledning til EU-forordning 261/2004
punkt 3.3.3 at ankomsttidspunktet skal beregnes fra det tidspunktet hvor minst en av
flyets dører var åpne og passasjerene hadde anledning til å forlate flyet. 

Flyet har registrert ankomsttidspunkt kl. 22.14, det vil si 179 minutter forsinket. Nemnda
legger til grunn at dette er det aktuelle tidspunktet hvor dørene i flyet ble åpnet, altså i
henhold til det som skal regnes som ankomsttidspunktet etter forordningen. Nemnda
mener derfor at flyet var forsinket under tre timer ved ankomsttidspunktet. Det er altså
ikke grunnlag for standarderstatning etter forordningen.

Vedtak

Transportklagenemnda - fly anbefaler ikke at klager gis medhold.