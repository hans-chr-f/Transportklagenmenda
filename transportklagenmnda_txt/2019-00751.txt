Vedtak i Pakkereisenemnda

Sammendrag

Krav om prisavslag grunnet en dårlig madrass og mangelfull oppfølging fra hotellet.

Dato
24.04.2019

Saksnummer
2019-00751

Tjenesteytere
Apollo Reiser AS

Klager har i det vesentlige anført

Klager bestilte en pakkereise for fire personer med innkvartering i to 2-romsleiligheter på
Hotel Colina Mar, Puerto Rico, Gran Canaria i perioden 29.12.2018 - 05.01.2019. Totalpris
kr. 22.192.

De klagde på en ødelagt madrass i en av sengene etter første natt, dvs. på søndag. Det
ble ikke gjort noe med madrassen før på torsdag og da hadde de kun to netter igjen av
ferien. Klager måtte til slutt kontakte Apollo som tok kontakt med hotellet.

De to parene hadde planlagt gåturer og golf, noe som dessverre ikke kunne
gjennomføres på grunn av at den en i reisefølget har dårlig rygg.  Han måtte sove på en
sovesofa i stuen i fem netter. Det medførte at han var sliten og hadde vont i ryggen hele
turen. Det ble ingen turer eller golfspilling, og dermed ble turen også ødelagt for de tre
andre i reisefølget.

Klager krever full refusjon av reisens pris for alle fire, ev. 100 % refusjon for en person og
50 % for de tre andre, totalt kr. 13.870.

Det vises for øvrig til korrespondanse fra klager.

Tjenesteyterne har i det vesentlige anført
Klageren ankom Gran Canaria og Hotel Colina Mar 29. desember 2019. Dagen etter
ankomst, søndag 30. desember, kontaktet de resepsjonen og ba om å få byttet en
madrass som de anså som ødelagt og vond å ligge på. Hotellet sjekket madrassen og
mente at den ikke var ødelagt, men de ble lovet at dette skulle tas videre for å få byttet
den ut. Dessverre skjedde det ikke noe med dette.

Først onsdag 2. januar kontaktet klager Apollos personale, som kontaktet hotellet.
Madrassen ble etter dette byttet ut. 

Det fremgår av Alminnelige vilkår for pakkereiser at kunden skal reklamere uten
ugrunnet opphold til arrangøren. I enkelte tilfeller er det forståelig at man først tar opp
problemet med hotellets resepsjon, men hvis hotellet ikke utbedrer mangelen må man
kontakte Apollos personale. Dette ble først gjort etter fire dager, og madrassen ble da
byttet ut. Apollos personale er på Colina Mar søndag, mandag, torsdag og fredag, i tillegg
til at de kan nås døgnet rundt på Apollos servicetelefon. 

Det er ellers viktig å merke seg at sengene (både de ordinære og ekstrasenger) kan være
mykere eller hardere enn det man er vant med hjemmefra. Dette er det informert om på
apollo.no under Alt om charterreisen. Kvaliteten vil også ha en viss sammenheng med
hotellets standard og klassifisering. Colina Mar er klassifisert med 3+ soler. 

Hotellet ønsket å gi en kompensasjon for manglende oppfølging med middag, men dette
valgte klager og reisefølge å takke nei til. I etterkant har Apollo gitt en kompensasjon for
ulempen og manglende oppfølging fra hotellet med kr. 3.000. 

Apollo kan ikke se at det er grunnlag for ytterligere kompensasjon. 

Det vises for øvrig til korrespondanse fra Apollo Reiser AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. 

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen og
verdien av de berørte reisetjenestene.  

Arrangøren skal avhjelpe mangelen innen en rimelig frist fastsatt av den reisende, jfr. §
27. Prop. 54 (2017-2018) s. 119.  Av forarbeider til § 26 fremgår det at en reisende som
forsømmer rask reklamasjon beholder sine krav, men at det må tas hensyn til at retten til
tapsbegrensende avhjelp etter § 27 kan være berørt.  

Nemnda legger til grunn at en av madrassene var vond å ligge på og at det ble klaget
over dette til resepsjonisten på hotellet dagen etter ankomst.  Nemnda finner det
vanskelig å ta standpunkt til om det oppsto en misforståelse med hensyn til hvilket rom
som hadde dårlig madrass eller om det var vrangvilje fra resepsjonistens side som førte
til at madrassen ikke ble skiftet ut før etter ytterligere fire netter. Det er imidlertid et
faktum at klageren ikke fulgte klagereglene.  Når man ikke får rask respons fra hotellet,
må arrangøren kontaktes.  Dette fremgår av pakkereiseloven § 26.  Arrangøren har rett
og plikt til å avhjelpe mangler.  Det er opplyst at det var representanter for arrangøren til
stede på hotellet søndag, mandag, torsdag og fredag, i tillegg til at de kunne nås døgnet
rundt på servicetelefonen. 

I dette tilfellet må det legges til grunn at rask reklamasjon er forsømt og at arrangøren
ikke fikk anledning til å avhjelpe mangelen før etter at fire netter var tilbragt på en sofa i
stuen. Etter at arrangøren fikk beskjed ble madrassen skiftet ut.

Det er fremsatt krav om full refusjon av reisens pris for alle fire, ev. 100 % refusjon for en
person og 50 % for de tre andre, totalt kr. 13.870. Arrangøren har gitt en kompensasjon
for ulempen og manglende oppfølging fra hotellet på kr. 3.000. 

Etter nemndas syn bør klageren gis et prisavslag for to netter, nemlig den første natten
og natten etter at arrangøren hadde fått beskjed om at madrassen ikke kunne benyttes.
En leilighet skal ha fungerende madrasser når gjesten ankommer.  Videre burde det ha
vært mulig å skaffe en madrass den dagen arrangøren fikk klagen.  Alle hoteller av en
viss størrelse må, etter nemndas syn, av hygieniske og andre årsaker ha ekstramadrasser
tilgjengelig.  

Nemnda finner etter en samlet vurdering at det prisavslaget som er gitt av arrangøren
utgjør et passende beløp for ulempen. Etter det som er opplyst var det den av gjestene
med dårligst rygg som måtte ligge på en sofa. Denne gjesten har betalt kr. 5.548 for
pakkereisen, og beløpet på kr. 3.000 utgjør mer enn 50 % av dette. 

Etter nemndas syn er det ikke en påregnelig følge av dårlig liggeunderlag for en person
at ferien mer eller mindre blir ødelagt for de tre andre.

Vedtak

Pakkereisenemnda finner ikke å kunne anbefale at det blir gitt prisavslag ut over det som
er tilbudt/utbetalt av arrangøren.