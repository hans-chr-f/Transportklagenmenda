Vedtak i Pakkereisenemnda

Sammendrag

Saken gjelder språkreise til Brighton, England.

Dato
18.09.2013

Saksnummer
309/12

Tjenesteyter
EF

Sakens dokumenter ble lagt frem.

Klager: X

Turarrangør: EF

Antall reisende: 1

Reisens pris: 18.095,-

Saken gjelder:

Saken gjelder språkreise til Brighton, England.

Klager anfører at da datteren A meldte seg på språkreisen, var det en forutsetning at
hun og venninnen skulle dele vertsfamilie. Det fikk de, men selv om de var klar over at
de kunne komme i forskjellige klasser på skolen, ble det et sjokk at de også ble delt på
fritiden. Det innebar at datteren måtte ta buss alene og gå alene i 10 min for å komme
til og fra vertsfamilien på kveldstid.

Dette ødela trivselen for to jenter som hadde gledet seg til å være sammen i Brighton og
medførte fare for sikkerheten til datteren.

Klager mener EF har feilinformert og at behovet for trygghet og sikkerhet må ha prioritet og
ikke overlates til ungdommene selv. Det var ikke informert om at de som reiste sammen også
ville bli delt på fritiden slik at de måtte reise hjem til vertsfamilien alene. Tanken på at EF har
satt datterens liv på spill, er rystende.

Klager og hennes mann fikk store deler av sin Barcelonaferie ødelagt fordi de måtte kjempe
med EF for at datteren skulle være trygg. Fordi EF har feilinformert og satt datterens liv i fare,
mener klager at halvparten av reisens pris bør tilbakebetales.

EF Språkreiser har anført at de alltid oppfordrer studentene til å gå hjem sammen
med en annen student. Alle studenter blir ved ankomst vist veien til sentrum første
skoledag og veien tilbake. Hadde EF fått vite om situasjonen for A mens hun var der,
kunne de ha gitt henne opplysninger om andre studenter som bodde i nærheten.
Innenfor 6 min spasertur fra der A bodde hadde de to andre vertsfamilier.

EF har tilbudt en rabatt på kr.4.000,- ved eventuell ny reise.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

På en slik språkreise for ungdom er det viktig at sikkerheten er godt ivaretatt.

Hvis det ikke er gjort, kan det foreligge en mangel ved reisen i pakkereiselovens forstand.
Problemet i saken her, så vidt nemnda forstår, var at A måtte vente - enten på sin venninne
som hun reiste sammen med og delte vertsfamilie med, eller på den andre studenten som
også bodde i den vertsfamilien - for å ha følge hjem etter skolen. Årsaken til dette var at de
gikk i ulike klasser og også hadde ulike fritidsaktiviteter.

Nemnda forstår at dette kunne innebære både praktiske problemer og skuffelse over ikke å
få være mer sammen med venninnen. Nemnda kan imidlertid ikke se at det er sannsynliggjort
at dette utgjorde en sikkerhetsrisiko av en slik art at det var en mangel ved reisen i lovens
forstand. Nemnda finner derfor ikke grunnlag for klagers krav, men forutsetter at tilbudet om
rabatt opprettholdes.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.