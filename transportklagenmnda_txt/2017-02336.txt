Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.08.2018

Saksnummer
2017-02336

Tjenesteytere
British Airways

Klager har i det vesentlige anført

Klager skulle reise fra Bergen til Bangkok via London den 15. juni 2017 kl 11.30, og videre
fra London kl 16.05. 

I november 2016 mottok klager en ruteendring: BA757 Bergen-London kl 11.30 var
kansellert, og klager var booket om på ny avgang kl 13.40 med BA759. Dette flyet skulle
lande i London kl 14.50. Klager fikk dermed kortere tid til flybytte, men var fortsatt
innenfor tillatt connection tid som er 1 time. 

(En ytterligere ruteendring på fem minutter gjorde at endelig avgangstid på BA759 skulle
være kl 13.35 med ankomst kl 14.45)

På avreisedagen ble BA759 forsinket 26 minutter, dette medførte at klager mistet sin
videreforbindelse. Han ble booket om til ny avgang og ankom Bangkok 5 timer og 20
minutter forsinket.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Klager skulle reise som følger:

BGO LHR BA759 15JUN 13.35-14.45 
LHR BKK BA009 15JUN 16.00-09.40

BA759 ble forsinket 26 minutter som følge av hendelser på tidligere flyvninger samme
dag:

Flymaskinen(G-EUPY) som skulle operere BA759 startet dagen med å fly Dublin - London
som BA831. Denne avgangen tok av 2 minutter før tiden, men ble forsinket ved ankomst
London Heathrow, da et fly fra et annet flyselskap med røykutvikling ombord sperret den
ene rullebanen. 

G-EUPY skulle deretter fly London-Bergen som BA760. Denne avgangen tok av 14
minutter forsinket grunnet sent innkommet fly fra Dublin, og ble ytterligere 4 minutter
forsinket grunnet ATC-restriksjoner. 

BA759 fra Bergen til London ble videre 6 minutter forsinket grunnet overvekt av
håndbagasje. 

Forsinkelsene medførte at klager mistet sin videreforbindelse i London med BA009. Han
ble booket om til neste ledige avgang til Bangkok som var med Thai Airways kl 21.25.

British Airways viser til fremlagt dokumentasjon på ovennevnte hendelser.

Hendelsene er ikke kompensasjonsberettiget da årsakene var ekstraordinære
omstendigheter utenfor British Airways kontroll.

British Airways ønsker å vurdere refusjon av eventuelle utgifter klager hadde i ventetiden
mot kvitteringer, men kan ikke imøtekomme hans krav om standarderstatning. 
Det vises for øvrig til British Airways brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet British Airways har fremlagt dokumentasjon med detaljert beskrivelse av
hendelsen som viser at forsinkelsen skyldtes restriksjoner fra flygeledelsen på Heathrow
som følge av en nødsituasjon hos et annet flyselskap. British Airways agerte på instruks
fra tårnet.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet; Forsinkelsen skyldtes at British Airways fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.