Vedtak i Transportklagenemnda - Fly

Sammendrag

Krav om standardkompensasjon grunnet kansellering. Klager
har fremsatt krav om voucher i stedet for kontant betaling.

Dato
15.06.2021

Saksnummer
2020-02781

Tjenesteytere
SAS

Klager har i det vesentlige anført

Klager skulle reise fra Bergen til Umeå den 28. august 2020 via København. Flyvningen
fra Bergen til København ble kansellert. Klager ble booket om og ankom Umeå 6 timer og
25 minutter forsinket. 

Klager har fremsatt krav om standardkompensasjon 250 euro. Subsidiært, utbetaling i
form av voucher til dobbel verdi.

Tjenesteyterne har i det vesentlige anført
Klager har fremmet krav mot SAS der det kreves standardkompensasjon etter EU-
forordning 261/2004. SAS bestrider kravet.

Klager hadde en SAS billett fra Bergen til Umeå den 28 august 2020 på følgende
reiserute:

SK2861 28AUG BGO-CPH 0600 0720
SK1416 28AUG CPH-ARN 0800 0910
SK2026 28AUG ARN-UME 1120 1220

SK2861 ble imidlertid kansellert. Kanselleringen skyldtes forhold forbundet med den
globale covid-19 pandemien. Klager ble booket om til første mulige reiserute til Umeå
samme dag:

SK 262 28AUG BGO-OSL 1125 1215
SK 486 28AUG OSL-ARN 1430 1525
SK2030 28AUG ARN-UME 1745 1845

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke vært unngått selv om alle
rimelige tiltak var truffet, jf. EU-forordning 261/2004 artikkel 5 og 7.

I dette tilfellet mener nemnda at flyselskapet ikke i tilstrekkelig grad har godtgjort at
kanselleringen skyldtes ekstraordinære omstendigheter i forordningens forstand, som
ikke kunne vært unngått selv om alle rimelige tiltak var truffet. Nemnda mener at den
dokumentasjon som er fremlagt er for generell ved at det henvises til reiserestriksjoner
og nedgang i etterspørsel uten å knytte dette konkret opp mot klagers flyvning som ble
kansellert. 

Klager har derfor krav på standarderstatning
.

Klager har fremsatt krav om voucher på 500 euro i stedet for 250 euro kontant. Klager
har etter forordningen krav på 250 euro i kontant. Det er opp til klager og SAS og
eventuelt inngå en avtale om utbetaling av voucher av dobbel verdi, men det er verken
noe klager kan kreve eller SAS ensidig kan pålegge klager. 

Nemnda anbefaler at SAS utbetaler 250 euro til klager, eventuelt utsteder en voucher til
klager på 500 euro dersom partene blir enige om dette.

Vedtak

Transportklagenemnda anbefaler at SAS utbetaler standardkompensasjon 250 euro,
alternativt utsteder en voucher til dobbel verdi dersom partene blir enige om dette.