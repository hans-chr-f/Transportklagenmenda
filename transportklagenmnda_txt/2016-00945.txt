Vedtak i Transportklagenemnda - Fly

Sammendrag

Krav om erstatning som følge av forsinket bagasje.

Dato
15.08.2017

Saksnummer
2016-00945

Tjenesteytere
Norwegian

Klager har i det vesentlige anført

Klager reiste med Norwegians flyvning DY641 fra Bergen (BGO) til Oslo lufthavn (OSL) 14.
august 2016. Klager hadde vært på fottur i Lofoten i fem dager. Kofferten ble forsinket til
Oslo og ble rapportert savnet på flyplassen. 

Klager mottok en tekstmelding onsdag 17. august om at kofferten var funnet og ville
bli sendt med en flyving samme kveld. Klager kontaktet ved flere anledninger Menzies
Aviation og Norwegian, men mottok ingen bekreftelse på at kofferten skulle leveres.
Klager skulle delta på en fjelltur fredag 19. august, noe hun ikke kunne gjennomføre da
hun manglet nødvendig utstyr. Kofferten ble levert til klager søndag 21. august kl. 21.00. 

Klager har på ovennevnte bakgrunn fremsatt krav om erstatning på kroner 2 000 for at
hun ikke fikk deltatt på fjellturen 19. august.

Tjenesteyterne har i det vesentlige anført
Klagers bagasje var forsinket på reisen fra Bergen til Oslo. Klager har bostedsadresse i
Sandvika er derfor ikke i like stort omfang rammet av at bagasjen ble forsinket. 

Man kan få erstattet utlegg til klær og utstyr med forsinket bagasje på utreisen. Utgiftene
må skyldes et nødvendig behov og må være innenfor rimelighetens grenser. For de fleste
vil det ikke være nødvendig å kjøpe inn nye klær/utstyr hvis bagasjen er forsinket på
hjemreisen. Hva som anses for rimelige og nødvendige kostnader beror på en konkret,
skjønnsmessig vurdering av omstendighetene i den aktuelle saken. 

Klager anfører at hun ikke kunne delta på en fjelltur etter hjemkomst, da kofferten med
fjellskoene ikke hadde kommet til rette. Om klager hadde gått til innkjøp av nye fjellsko
ville selskapet refundert halve beløpet dersom hun valgte å beholde skoene, og hele
beløpet dersom skoene ble sendt inn. 

Norwegian avviser på ovennevnte bakgrunn klagers krav om kompensasjon.

Nemnda bemerker

Klagers bagasje kom bort under en flyvning til Oslo 14. august 2016. Klager fikk ikke
bagasjen levert før 21. august 2016, og gikk derfor glipp av en fjelltur da hun hadde
fjellsko og annet utstyr i bagasjen.

Norwegian er i henhold til luftfartsloven § 10-20 ansvarlig for tap som følge av at
bagasjen ikke kommer frem. 

Klager har ikke hatt et direkte økonomisk tap, da hun valgte å ikke kjøpe nytt fjellutstyr.
Hun har imidlertid krevd kroner 2 000 i erstatning, noe nemnda oppfatter som et krav
om erstatning for ulempene hun ble påført ved at hun ble forhindret fra å delta på
fjelltur.

Nemndas flertall, nemndsleder, forbrukerrepresentantene og representanten fra SAS, er
av den oppfatning at klager har rett til erstatning både for økonomisk og ikke-økonomisk
tap. Det vises i denne sammenheng til EU-domstolens dom av 6. mai 2010 (Walz-Clickair),
der det fremgår at beløpsbegrensningen i artikkel 22 i Montrealkonvensjonen omfatter
såvel økonomisk som ikke-økonomisk tap. Det samme tapsbegrepet må omfattes av
luftfartsloven § 10-20, da loven bygger på Montrealkonvensjonens bestemmelser.

Flertallet mener at klagers ikke-økonomiske tap ved at hun ikke fikk deltatt på fjellturen
kan settes skjønnsmessig til 1 000 kroner.

Nemndas mindretall, Widerøes representant, påpeker at norske domstoler tradisjonelt
har vært tilbakeholdne med å tilkjenne erstatning for "non-material damage" eller "tort
og svie" i kontraktsforhold. Basert på denne praksisen mener nemndas mindretall at det
ikke er grunnlag for å tilkjenne ulempeerstatning i dette tilfelle.

Vedtak

Transportklagenemnda - fly anbefaler at Norwegian utbetaler kroner 
1 000 til klager i erstatning for ikke-økonomisk tap.