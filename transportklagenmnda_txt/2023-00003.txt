Tjenesteyter følger ikke vedtaket i saken (15.08.2023)
Kommentar fra tjenesteyter:

LOT informerer om at klager ble tilbudt valget mellom refusjon og omruting til en senere
dato, og skriver at de i lys av dette ikke ser noen grunn til å refundere klagers utgifter til nye
flybilletter. 

Vedtak i Transportklagenemnda - Fly

Sammendrag

Refusjon av nye flybilletter, samt refusjon av utgifter til
hotellovernatting som følge av manglende omruting etter kansellering.

Dato
13.06.2023

Saksnummer
2023-00003

Tjenesteytere
LOT Polish Airlines
Tripmonster / Tripmate
Supersaver

Klager har i det vesentlige anført

Klager (totalt 9 passasjerer) skulle reise tur/retur fra Oslo til Los Angeles via Warszawa
5. juli 2022 med Lot Polish Airlines. Billettene var kjøpt gjennom reiseformidlerne
Supersaver og Tripmonster. Klager hadde planlagt en road-trip i California og hadde
forhåndsreservasjoner til leiebil, overnattinger, parkbilletter til fornøyelsesparker og
nasjonalparker under turen. Noen timer før avreise fikk passasjerene melding om at
flyvningen fra Oslo til Warszawa var kansellert. 

Klager ringte umiddelbart LOT sin kundeservice og ba å bli omrutet til en annen flyvning.
Klager fikk da til svar at det ikke var ledige plasser til passasjerene på noen avganger og
at flyselskapet derfor ikke kunne tilby annet enn refusjon av billettprisen. 

Klager sjekket så på nett og fant andre flyavganger med ulike selskaper som hadde
nok billetter til hele reisefølget. Klager tok kontakt med LOT sin kundeservice igjen,
og informerte om at de ønsket å bli ombooket. Klager viste da til konkrete avganger
med andre flyselskaper både til Los Angeles og andre flyplasser i California, herunder
en rute med LOT fra Warszawa til New York og derfra med deres Star Alliance-partner
United Airlines fra New York til San Fransisco, i et håp om at dette kunne være lettere
for dem å si ja til enn flyruter med andre selskaper utenfor Star Alliance, men etter at
kundekonsulenten hadde sjekket med en leder fikk klager til svar at det kunne de ikke
booke dem om til. 

Klager reiste også spørsmål om det var aktuelt for flyselskapet med en delløsning hvor
LOT tillot dem å beholde returbilletten fra Los Angeles til Oslo selv om de ikke hadde
reist på de utgående flyvningene for å redusere kostnadene ved kjøp av nye billetter.
Kundebehandleren sa at dette var tvilsomt, og klager ble da satt over til en «specialist»
hvor samtalen ble brutt midt i forsøket på å forklare problemstillingen. Siden hver
innringning til LOT hadde bestått i halvannen til to timers ventetid for å komme frem
til en kundebehandler avsluttet klager da forsøkene på å få LOT til å booke dem om og
begynte å lete etter rimeligst mulige alternative billetter selv. 

Klager kjøpte nye billetter med avreise på kvelden 6. juli, som var første mulige
reisetidspunkt. For å ta igjen reiseruten deres med forhåndsbetalte overnattinger og
aktiviteter booket de en flyavgang til San Francisco, via London og Seattle. Den utgående
reiseruten var på 36 timer og 9 minutter. Dette medførte et 17 timer og 35 minutter
langt flybytte i London over natten, og nødvendiggjorde en overnatting på hotell der.
Dette var den rimeligste billetten de kunne finne for alle ni passasjerene på så kort
varsel. På grunn av den pågående SAS-streiken var det få avganger. De nye flybillettene
for 9 passasjerer kostet NOK 150 383.38, og hotellovernattingen kostet 4045.9 NOK.

På ettermiddagen/kvelden 5. juli, etter at klager hadde kjøpt nye billetter, fikk de en
telefon fra LOT i Oslo som henviste til kanselleringen og spurte om de ønsket omruting
eller refusjon av billettprisen. Klager forklarte da at de allerede hadde bestilt nye billetter
som de ville kreve refundert av LOT, og spurte om hvilken omruting de kunne ha tilbudt.
Da fikk de til svar at omrutingstilbudet var en flyvning en uke frem i tid. Dette var ikke
forenlig med klagers reiseplaner.

LOT har utbetalt standarderstatning og klager har mottatt delvis refusjon av 7/9 av
flybilletter kjøpt gjennom Supersaver. Klager har ikke mottatt refusjon for billettene
bestilt gjennom Tripmonster. Klager spesifiserer at de etter å ha fått avslag på ønsket
sitt om omruting fra Lot Polish Airlines ba om å få refundert billettprisen for å redusere
tapet deres midlertidig til å betale kredittkortregningen for de nye flybillettene som de
ble tvunget til å kjøpe selv. 

Klager krever dekket utgifter til nye flybilletter, 150 383.28 NOK, samt utgifter til
hotellovernatting på 4045.9 NOK. Beløpet som LOT delvis har refundert av de
opprinnelige billettene kommer til fradrag.

Tjenesteyterne har i det vesentlige anført
Tripmonster har ikke inngitt tilsvar til nemnda. 

Lot Polish Airlines har i det vesentlige anført: 

Passasjerene skulle fly med LO482 fra Oslo til Warsawa og videre med LO23 fra
Warszawa til Los Angeles 5. juli 2022. Flyvning LO482 ble kansellert. 
I lys av dette, mottok passasjerene standarderstatning tilsvarene 600 EUR per passasjer
i henhold til 261/04. Passasjeren hadde også krav på full refusjon for billettprisen. Klager
har blitt bedt om å kontakte formidleren billetten har blitt kjøpt fra for å gjennomføre
refusjonen. Vi ønsker å understreke at passasjeren ikke hadde krav på forpleining fordi
de ikke ventet på en forsinket eller en alternativ flyvning. 

Supersaver har i det vesentlige anført: 

Marco Polo Travel AS, Supersaver, er en formidler av de reisetjenester, inklusive
flybilletter, som tilbys på hjemmesiden Supersaver.no. Vi opptrer utelukkende i vår
egenskap som formidlere og det faktiske avtaleforholdet om flybilletter og flytjenester
trer i kraft dirkete mellom kunden og flyselskapet. Vi er ikke medleverandør av tjenestene
og vi er ikke part i avtaleforholdet mellom kunden og flyselskapet. Dette fremgår tydelig
av våre vilkår som kunden aksepterer å ha lest og forstått før betaling. 

Dagen før avreise, 5. juli, registrerte flyselskapet i bookingsystemet at det første flyet
på utreisen fra Oslo til Warszawa var innstilt. Ifølge våre interne notater har kunden
kontaktet oss samme dag for hjelp til å søke om refusjon fra Lot Polish Airlines, og
vi har da avbestilt kundens ordre og sendt den til refusjonsavdelingen som har søkt
flyselskapet om refusjon. 

Refusjonen til kunden har blitt prosessert i samsvar med våre reisevilkår. Kunden har
til og med, ifølge våre interne notater, blitt informert om og godkjent vår avgift for
avbooking, 5. juli 2022. Vi har initiert utbetaling av resterende beløp. 

Med utbetalingen av servicegebyret, sammenholdt med tidligere refusjon, vil kundens
totale opprinnelige ordrebeløp på 48’111.36 NOK være refundert.

Nemnda bemerker

Klager har allerede mottatt 600 euro per passasjer i standarderstatning i samsvar med
EU-forordning 261/2004 artikkel 5 nr. 1 bokstav c), jf. artikkel 7. 

Ved kansellering skal passasjeren i tillegg tilbys valget mellom rimelig omruting og
refusjon av billettprisen, jf. EU-forordning 261/2004 artikkel 5 nr. 1 bokstav a), jf.
artikkel 8. Klager har oppgitt at de ringte LOT og ba om å bli omrutet, men at de fikk
til svar at det ikke var ledige plasser til passasjerene på noen avganger, og at LOT
derfor bare kunne tilby refusjon av billettprisen. Klager fant deretter ledige flyavganger
med andre flyselskaper, og ringte igjen LOT og ba om å bli omrutet til disse, men fikk
avslag. Klager fikk senere beskjed fra LOT om at de kunne omrutes til en avgang en uke
senere. Nemnda bemerker at flyselskapene har plikt til å tilby rimelig omruting, og at
omrutingsplikten strekker seg også til tilgjengelige flyvninger med andre flyselskaper,
jf. EU-domstolens avgjørelse i sak C-74/19. Nemnda finner det godtgjort at LOT ikke har
tilbudt klager rimelig omruting i denne saken. 

Når passasjerer ikke får tilbud om rimelig omruting i tråd med forordningen og
flyselskapet kun tilbyr refusjon av billetten, har passasjeren krav på å få erstattet
prisforskjellen mellom opprinnelig billett og ny billett. Dette følger av fast nemndspraksis
og EU-kommisjonens tolkningsveileder til forordningen punkt 4.2. Nemnda bemerker
at klager har gått langt i å bistå flyselskapet med å kunne tilby omruting ved å legge
fram flere tilgjengelige alternative flyvninger som passet for passasjerene og be om å
bli omrutet til dette før de så seg nødt til å gjøre egne reservasjoner. Nemnda anbefaler
derfor at LOT refunderer klagers utgifter til nye flybilletter, totalt 150 383.28 NOK. Til
fradrag kommer allerede utbetalt beløp. 

Klager har videre krevd refusjon av merutgifter til hotellovernatting på 4045.9 NOK under
reisen. 

Ved kansellering har passasjerer rett til forpleining fra flyselskapet, jf. EU-forordningens
artikkel 5 nr. 1 bokstav b), jf. artikkel 9. Dersom flyselskapet ikke tilbyr forpleining, skal
passasjerer som har måttet betale for mat/drikke, hotell, transport til/fra flyplass, kunne
få utgifter til dette refundert. Klagers rett på refusjon av forpleiningsutgifter er avgrenset
til hva som var «nødvendige, passende og rimelige» ut fra ventetidens lengde. Dette
følger av dom fra EU-domstolen i sak C-12/11 McDonagh avsnitt 51. 

LOT har anført at passasjerene ikke hadde krav på forpleining fordi de ikke ventet på en
forsinket eller en alternativ flyvning. 

LOT tilbød ikke klager omruting. Passasjerene skal ikke være svakere stilt ved brudd
på omrutingsplikten enn dersom LOT hadde oppfylt omrutingsplikten sin etter
forordningen. Klager har forklart at de nye flybillettene medførte et 17 timer og 35
minutter langt flybytte i London over natten, og nødvendiggjorde en overnatting på
hotell der. Klager har dermed godtgjort at ventetiden på den nye reisen nødvendiggjorde
utgifter til overnatting på hotell. Nemnda anbefaler derfor at LOT refunderer klagers
merutgifter til hotellovernatting på NOK 4045.90. 

Klager forteller at de allerede har fått utbetalt delvis refusjon av de opprinnelige
flybillettene, NOK 46 886,24 og at de i den forbindelse har blitt belastet en
kanselleringsavgift fra Supersaver. Supersaver har i sitt tilsvar informert om at de vil
tilbakebetale serviceavgiften til klager på bakgrunn av goodwill, og at hele ordrebeløpet
da vil være refundert. Nemnda går derfor ikke ytterligere inn på dette. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Nemnda anbefaler at LOT Polish Airlines utbetaler 154 429.18 NOK til klager, med
fradrag for allerede refundert beløp for opprinnelige flybilletter.