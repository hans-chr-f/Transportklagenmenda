Vedtak i Transportklagenemnda - Fly

Sammendrag

Krav om standardkompensasjon ved kansellering. Flyvelederstreik i Frankrike.

Dato
12.10.2017

Saksnummer
2016-00720

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85201 fra Oslo lufthavn (OSL) til Las
Palmas (LPA) 20. mars 2016. Flyvningen ble kansellert. 

Klager har fremsatt krav på standardkompensasjon på 400 euro pr. passasjer, totalt 800
euro.

Tjenesteyterne har i det vesentlige anført
Norwegians flyvning D85201 fra Oslo til Las Palmas ble kansellert som følge av
flyvelederstreik i Frankrike. Flyselskaper i hele Europa ble påvirket av streiken. 

Selskapet anfører at streik blant flyveledere er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004. Klager
ble booket om til ny flyvning påfølgende dag, og har fått refundert sine utgifter til
forpleining. 

Norwegian avviser på ovennevnte grunnlag klagers krav om standardkompensasjon.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik
blant flyveledere og flyplassansatte, i utgangspunktet faller utenfor flyselskapets
ansvarsområde. Forsinkelse som følge av slik streik, gir etter nemndas oppfatning i
utgangspunktet ikke rett til erstatning etter EU-forordningen. 

Nemnda anser at Norwegian har godtgjort at kanselleringen skyldes ekstraordinære
omstendigheter. 

Når det gjelder spørsmålet om forsinkelsen kunne vært unngått, har nemnda delt seg i et
flertall og et mindretall. Flertallet, forbrukernes representanter og nemndsleder, mener
at det ut fra dokumentasjonen er uklart om selskapet har gjort alle rimelige tiltak for å
unngå følgene av streiken. Det vises til at streiken var varslet 17. mars 2016. Det fremgår
av "Movement log" at årsaken til forsinkelsen var at besetningen gikk ut på tid. Selskapet
har ikke kommentert nærmere om det ble gjort noen tiltak i denne forbindelse.

Mindretallet, flyselskapenes representanter, mener at alle rimelige tiltak er truffet. 

I tråd med flertallets avgjørelse, mener nemnda at klager har krav på
standardkompensasjon i henhold til EU-forordning 261/2004 med 400 euro pr. passasjer.

Vedtak

Transportklagenemnda - fly anbefaler at Norwegian utbetaler til klager og reisefølget
standarderstatning med 800 euro.