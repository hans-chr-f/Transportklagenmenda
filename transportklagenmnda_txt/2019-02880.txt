Vedtak i Transportklagenemnda - Fly

Sammendrag

Krav om refusjon betalt beløp for flybilletter.

Dato
12.06.2020

Saksnummer
2019-02880

Tjenesteytere
Qatar Airways
Ticket

Klager har i det vesentlige anført

Klager med reisefølge (til sammen to personer) skulle reise til Denpasar, Bali i februar
2019. De booket billetter med Qatar Airways gjennom reisebyrået Ticket.  Reiseruten
var fra Oslo til Denpasar den 11. februar, med retur den 20. februar. Grunnet
problemer med pass måtte utreisen endres. Klager sjekket med Qatar Airways sin
informasjonsskranke for å forsikre seg om at returbilletten med Qatar Airways fortsatt
var gyldig. Qatar Airways bekreftet klager sitt spørsmål og sa at de kunne benytte
hjemreisen. 

Den 19. februar (dagen før hjemreisen) fikk de en e-post vedrørende innsjekk. Dette
var imidlertid ikke korrekt. Klager ble nektet å reise i Denpasar. De måtte booke nye
flybilletter med Qatar Airways samme kveld for å komme seg hjem. Dette måtte de
bekoste selv. Klager mener de ble feilinformert av Qatar. Det kreves derfor at Qatar
Airways dekker utgiftene til nye flybilletter hjem. Dette kostet totalt 16036 NOK.

Tjenesteyterne har i det vesentlige anført
Qatar Airways har anført følgende:

Klager skulle reist den 11. februar med Qatar Airways til Denpasar. Dessverre var det et
problem med gyldigheten av reisedokumentene som gjorde at de ikke fikk reist (Pass var
ikke i tråd med krav om minst seks måneders gyldighet).

Klager kontaktet billettskanken på flyplassen (SAS ticket counter) for å få assistanse
med sin booking.  På dette tidspunkt var det ikke klart når ny avreise kunne skje,
noe passasjerene skulle se på i ettertid. Ettersom passasjerene ønsket å beholde
sin returdato gjorde Qatar et tiltak for å "beskytte" returen. Utreisen ble fjernet fra
bookingen (Slik at returen ikke skulle bli kansellert grunnet manglende oppmøte på
utreisen, såkalt "no show"). Agenten orienterte klager om at returen var beskyttet,
men at de måtte kontakte Qatar Airways for betaling dersom de ønsket å benytte
returbillettene.

Passasjeren hadde to alternativer: Enten å bruke de nåværende billettene og booke
en ny utreise og betale for denne endringen, eller å booke en ny billett for utreisen
og betale for en gjenutstedelse av de nåværende billettene til å bli enveis-billetter
for returen. Agenten ga noen priseksempler. Passasjerene skulle tenke over det og
komme tilbake til Qatar med planene sine.  Passasjerene kontaktet dessverre ikke Qatar
Airways før det var tid for retur fra Bali. De ankom dermed Denpasar hvor de hadde
en reservasjon, men ingen gyldige billetter for returen. Dette forklarer hvorfor de fikk
mail om innsjekk, ettersom de hadde en eksisterende booking. Billettene var imidlertid
som før og skulle blitt gjenutstedt som enveis-billetter i henhold til tilgjengelighet på
reisedatoen.

Qatar Airways sine flybilletter må brukes i den sekvensen som er oppgitt i billetten. Hvis
dette ikke blir gjort, vil billettene miste sin gyldighet. På bakgrunn av dette er det ikke
mulig å kun benytte returen av en billett. Qatar Airways informerer om dette i sine vilkår. 

For å kunne benytte returbillettene endret passasjerene sine originale returbilletter
til enveis-billetter og betalte prisdifferansen, endringsgebyr etc. Billettene ble da
gjenutstedt og brukt på hjemreisen til Oslo. Det er ikke noe verdi igjen på billettene, og
det er dermed ikke noe mer å refundere til klagerne.

Den opprinnelige nektede ombordstigningen fra Oslo var basert på ugyldige
reisedokumenter. Dette er kun passasjeren sitt ansvar. Ingen kompensasjon er berettiget
for dette.

Qatar har forståelse for at det var en vanskelig situasjon for passasjeren, men kan ikke
bli holdt ansvarlig for ugyldige reisedokumenter eller ekstrautgifter for ombooking av
billettene til enveis-billetter. Passasjerene ble informert godt på flyplassen og presentert
for alle sine muligheter. 

Ticket har anført følgende:

Ticket er en formidler av reisetjenester, noe som er beskrevet i deres vilkår. Avtalen for
flyreisen er signert mellom kunden og flyselskapet. Ticket har ikke noe å legge til i denne
saken, da de ikke har vært involvert i hendelsen. Kunden har ikke vært i kontakt med
Ticket hverken før, under eller etter reisen.

Nemnda bemerker

Det er ikke uvanlig at flyselskap selger tur-/ returreiser rimeligere enn to enveisbilletter.
Ofte vil en enveisbillett være dyrere enn en tur-/ returbillett. Det vil gi passasjeren en
urimelig fordel om han eller hun bare skulle kunne benytte seg av returen i et slikt tilfelle.

Ved bestilling av flybillettene hos reisebyrået Ticket har klager bekreftet å ha lest regler
og vilkår, og at avtalen om selve flyreisen er mellom kunden og flyselskapet.  Ved
bestilling av en flyreise på internett er det viktig å undersøke vilkårene nøye før bestilling
av flyreisen bekreftes. Når tilbudet er akseptert, er avtalen bindende.  

Qatar har fremlagt utdrag av sine vilkår, hvor det står at billettene må brukes i korrekt
sekvens-rekkefølge, og at det kan medføre at billettene blir ugyldige dersom dette ikke
gjøres. Passasjeren har imidlertid adgang til å kontakte flyselskapet med forespørsel om
endringer. Dette kan imidlertid medføre kostnader.

Nemnda har tidligere uttalt at det vil være et urimelig vilkår om manglende oppmøte
på utreisen/bruk av utreisen automatisk skal føre til kansellering av returreisen, men
at flyselskapet etter en rimelighetssensur av vilkårene vil ha anledning til å kreve et
tillegg som svarer til en eventuell differanse mellom prisen for en enveisbillett hjem på
bestillingstidspunktet og prisen for returreisen som lå innbakt i den opprinnelige tur-/
returbilletten, jf. eksempelvis FLYKN-2016-560.  

Etter nemndas oppfatning har Qatar Airways har løst saken på en lignende måte i
dette tilfellet. Da klager ikke fikk benyttet utreisen, "sikret" flyselskapet returen ved å
fjerne utreisen fra bestillingen. Klager måtte imidlertid betale et mellomlegg for å kunne
benytte returreisen. Dette skulle ha vært gjort på forhånd av hjemreisen. Nemnda finner
det ikke bevist at Qatar Airways har feilinformert passasjerene om dette aspektet.

Basert på ovenstående informasjon kan ikke nemnda anbefale at klager gis medhold i
sitt krav.

Vedtak

Transportklagenemnda-fly anbefaler ikke at klager gis medhold.