Vedtak i Pakkereisenemnda

Sammendrag

Saken gjelder manglende bademuligheter, Sharm el Sheikh.

Dato
25.09.2012

Saksnummer
63/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Destinasjon: Egypt

Antall reisende: 2

Reisens pris: 11.636,-

Tidspunkt: 221011 - 281011

Saken gjelder:

Saken gjelder manglende bademuligheter, Sharm el Sheikh.

Klager anfører at han på forhånd fikk bekreftet at det var fin badestrand tilhørende
hotellet. Det viste seg imidlertid at stranden var konstant tørrlagt. Det gikk en bro 80
meter ut til en brygge, men der var det brådypt og rødt flagg som viser bading forbudt
hele tiden mens de var der. De tok dette opp med guiden allerede 23. oktober, dagen
etter ankomst. Etter å ha purret fikk de den 27. oktober tilbud om bytte av hotell mot
å betale et mellomlegg. Det ville innebære bytt av hotell den 28. oktober når de skulle
reise hjem den 29. Klager krever hele reisens pris refundert.

Apollo har vist til at de ikke selger dette hotellet som er strandhotell og at de ikke har
noen beskrivelse av hotellservice på den aktuelle stranden.

Det er derfor ingen mangel at stranden ikke er som klager forventet.

Ellers står det i beskrivelsen av Nabq at det ofte er rødt flagg på stranden p g a sterk vind.
Ønsker man hotell med bademuligheter i havet, må det velges et strandhotell. Imidlertid
innser Apollo at noe av beskrivelsen av hotellet kan være misvisende og har derfor refundert
kr.2.000,-.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf
§ 6-1 i pakkereiseloven. Opplysninger i kataloger og på internettsider er en del av avtalen.
Mangler kan gi grunnlag for prisavslag med mindre de avhjelpes innen rimelig tid.

I dette tilfelle er det i hotellbeskrivelsen gitt følgende opplysninger:

Hotellstrand, Strandhåndklær, Strandparasoller, Solsenger på stranden, madrasser til
solsenger, sandstrand, rullestenstrand m m.

Når det da viser seg at det i praksis nesten er umulig å bade i havet og det ikke er noen strand
i vanlig betydning i tilknytning til hotellet, har turarrangør markedsført og solgt noe som
avviker vesentlig fra det kunden hadde grunn til å forvente.

Beskrivelsen av hotellet er misvisende og villedende. En kunde som bestiller en reise til Sharm
el Sheikh til et hotell hvor det annonseres med hotellstrand, strandparasoller, solsenger på
stranden etc, har utvilsomt som forutsetning for bestillingen at det finnes en vanlig strand
hvor det kan bades.

Etter reklamasjonsnemndas syn har reisen i dette tilfelle så vesentlige mangler at kunden bør
få et vesentlig prisavslag. At klager dagen før hjemreise fikk tilbud om annet hotell er ikke en
avhjelp av mangler som kan endre på dette.

Vedtak:

Reklamasjonsnemnda anbefaler at klager gis et prisavslag på kr.7500,-

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Lund-Eriksen, Star Tour AS

Unn Vestad, Tyrkiareiser AS.