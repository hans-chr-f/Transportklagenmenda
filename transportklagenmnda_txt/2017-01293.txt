Vedtak i Transportklagenemnda - Fly

Sammendrag

Krav om standarderstatning ved forsinkelse.

Dato
27.02.2018

Saksnummer
2017-01293

Tjenesteytere
Norwegian

Klager har i det vesentlige anført

Klager reiste med Norwegians flyvning DY431 fra Molde (MOL) til Oslo lufthavn (OSL) 2.
januar 2017. Han hadde videreforbindelse fra Oslo til Bergen (BGO) med DY632 samme
kveld. Flyvningen fra Molde ble forsinket, og klager mistet følgelig sin videreforbindelse.
Han ble booket om til ny flyvning neste morgen, men mistet som følge av dette en
arbeidsdag. 

Klager har på ovennevnte grunnlag fremsatt krav om standardkompensasjon i henhold
til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY431 fra Molde til Oslo 2. januar 2017 ble forsinket med fem timer
og 18 minutter som følge av dårlige værforhold i Molde. Forutgående flyvning, DY430,
måtte returnere til Oslo da landing i Molde ikke var mulig. Det ble satt opp ny flyvning,
DY8340, med nytt kabinpersonale, som opererte avgangen til Molde. 

Da klager hadde videreforbindelse til Bergen, valgte han å booke om reisen til neste dag.
Han ble booket om til DY421 kl. 07.00 til Oslo, og videre med DY606 til Bergen 3. januar
2017. 

Flyvningen 3. januar, DY421 til Oslo, ble forsinket med en time og 32 minutter som
følge av samme værforhold. Klager ble derfor igjen booket om til ny avgang kl. 13.20 til
Bergen. 

Norwegian anfører at de ovennevnte værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Norwegian
avviser på dette grunnlag klagers krav om standardkompensasjon.

Nemnda bemerker

Norwegians flyvning DY431 fra Molde til Oslo 2. januar 2017 ble forsinket med fem
timer og 18 minutter. Klager mistet sin videreforbindelse, og ble booket om til DY421 3.
januar 2017 kl. 07.00 til Oslo, og videre med DY606 til Bergen. Denne avgangen ble også
forsinket, og klager ble på nytt ombooket til DY612 kl. 13.20 til Bergen.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

På bakgrunn av fremlagt dokumentasjon legger nemnda til grunn at forsinkelsene
skyldtes dårlige værforhold i Molde med snø, regn og dårlig sikt. Dette må anses som
ekstraordinære omstendigheter i forordningens forstand. Nemnda kan heller ikke
se at forsinkelsen som følge av værforholdene kunne vært unngått eller overvunnet
selv om alle rimelige tiltak var truffet. Nemnda kan derfor ikke se at klager har krav på
standarderstatning.

Norwegian har for øvrig tilbudt å dekke klagers reiseutgifter to ganger tur-retur til klagers
hjemsted. Utover dette kan nemnda ikke se at klager har krav på erstatning.

Vedtak

Transportklagenemnda - fly anbefaler ikke at klager gis medhold.