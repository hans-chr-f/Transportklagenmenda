Vedtak i Transportklagenemnda - Fly

Sammendrag

Krav om erstatning ved forsinkelse.

Dato
21.03.2017

Saksnummer
2016-00553

Tjenesteytere
Norwegian

Klager har i det vesentlige anført

Klager og hans reisefølge skulle reise fra Sandefjord - Torp (TRF) til Las Palmas (LPA) med
D85893 1. april 2016 kl. 17.00. 

Flyvningen ble først forsinket til kl. 20.00, deretter til kl. 21.45. Flyvningen ble deretter
kansellert, og Norwegian informerte passasjerene om at de måtte overnatte på hotell,
og at ny avgang ville finne sted 2. april kl. 10.00. Klager møtte opp på flyplassen, og fikk
beskjed om at flyvningen hadde ny avgang kl. 13.00. 

Klager anfører at Norwegian allerede på morgenen 1. april var klar over at flyet fra
Spania ikke hadde kommet av gårde i riktig tid. Selskapet må ha vært klar over at flyet var
timevis forsinket, og ikke minst at det var en teknisk feil på flyet antakelig før avgang fra
Spania. Klager er også misfornøyd med Norwegians behandling av passasjerene, da de
måtte vente på flyplassen helt til kl. 23.30 1. april i stedet for at passasjerene kunne reise
til hotellet eller reise hjem. 

Klager viser også til at flyvningen 2. april tok av uten mat ombord, slik at passasjerene
ikke ble tilbudt servering. 

Klager krever kroner 4 500 pr. person i refusjon da en og en halv dag av reisen gikk tapt
som følge av Norwegians kansellering.

Tjenesteyterne har i det vesentlige anført
Norwegians flyvning D85893 fra Sandefjord - Torp (TRF) til Las Palmas (TRF) 1. april 2016
ble forsinket med 21 timer og 30 minutter. Forsinkelsen skyldtes lovpålagt hvile etter at
crew ble forsinket på grunn av streik i Frankrike. 

Flymaskin EI-FJE skulle fly D85892 fra Las Palmas til Sandefjord - Torp og som D85893 fra
Sandefjord - Torp tilbake til Las Palmas. D85892 ble forsinket med flere timer grunnet
streik i Frankrike. Ved ankomst Sandefjord - Torp måtte besetningen ha obligatorisk
hvile før denne kunne fortsette. Det ville ikke være mulig å få tak i komplett reservecrew
så sent på kvelden. Flyvningen ble derfor forsinket til dagen etter. Berørte passasjerer
mottok tekstmelding med informasjon om hvordan de skulle forholde seg, og mottok
forpleining i henhold til EU-forordningen. 

Flyselskap i hele Europa ble påvirket av denne streiken. Flyvninger som hadde rute i eller
gjennom det franske luftrom ble kansellert eller forsinket grunnet slots. I noen tilfeller
opplever flyselskapet store uregelmessigheter, i andre ikke. Noen flyvninger ble berørt
med korte forsinkelser, andre ble kansellert. Flyselskapet kan ikke forutse konsekvenser
eller omfang av en streik, og det er derfor svært vanskelig å gjøre tiltak i forkant av en
eventuell streik. 

Norwegian viser til fremlagt dokumentasjon med Movement Log, nyhetsartikler, e-post
fra operasjonssentralen og tekstmelding sendt til berørte passasjerer. 

Det kan ikke forventes at et flyselskap skal kunne sikre seg mot alle typer ekstraordinære
forhold til enhver tid ved å ha reservefly- og crew tilgjengelig ved alle destinasjoner. Dette
ville påført flyselskapet en urimelig økonomisk byrde, og ville omsider medført høyere
kostnader for passasjerene i form av høyere billettpriser. Dette understrekes i en dom i
en tysk domstol (X ZR 121/13).

Flyselskapene er unntatt fra videre kompensasjon hvis forsinkelsen er under 3 timer eller
årsaken til forsinkelsen er ekstraordinære omstendigheter utenfor flyselskapets kontroll
som forhindrer flyvningen, jf. EU-domstolens dom i C-402/07 (Sturgeon-dommen). 

Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem, jf. Montrealkonvensjonen art. 19 og luftfartsloven § 10-20. 

På bakgrunn av det ovennevnte avviser Norwegian klagers krav om
standardkompensasjon eller kroner 4 500 pr. person.

Nemnda bemerker

D85893 fra Sandefjord - Torp (TRF) til Las Palmas (TRF) 1. april 2016 ble forsinket med 21
timer og 30 minutter. 

Besetningen som skulle operere D85893 fra Sandefjord - Torp kom forsinket inn fra
tidligere flyvning grunnet streik blant flyvelederne i Frankrike. Ved ankomst Sandefjord -
Torp måtte besetningen ha obligatorisk hvile før man kunne fortsette. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Forsinkelse
som følge av slik streik, gir etter nemndas oppfatning i utgangspunktet ikke rett til
erstatning etter EU-forordningen.

Norwegian opplyste imidlertid i sitt svar til klager av 3. juni 2016 at forsinkelsen skyldtes
akutt sykdom hos besetningen. Dette er ikke kommentert nærmere av Norwegian i
selskapets uttalelse til nemnda. 

Videre har klager opplyst at man først fikk opplyst at avgangen var utsatt til kl. 20.00, så
til kl. 21.45, deretter til neste dag kl. 10.00, før avgangen endelig gikk kl. 13.00. Dette er
ikke kommentert av Norwegian. 

Dersom det var behovet for hviletid for besetningen etter sen ankomst som førte til
forsinkelsen, er det vanskelig for nemnda å se hvorfor flyvningen ble forskjøvet så mange
ganger. Hviletidens lengde antas å være en forutberegnelig størrelse.

Nemnda kan ikke se at flyselskapet har godtgjort at forsinkelsen skyldtes ekstraordinære
omstendigheter. Etter nemndas syn har klager derfor krav på standarderstatning i
henhold til forordningen.

Vedtak

Transportklagenemnda - fly anbefaler at Norwegian utbetaler standarderstatning til
klager og hans reisefølge med 400 euro pr. person.