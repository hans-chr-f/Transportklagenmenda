Vedtak i Transportklagenemnda - Fly

Sammendrag

Krav om erstatning grunnet kansellering.

Dato
06.10.2011

Saksnummer
059/11F

Tjenesteyter
Viking Hellas AS

Krav om erstatning grunnet kansellering.

Klager har i det vesentlige anført:

Klager skulle reise fra Suiaymaniyah - Irak til Stockholm 18. oktober 2010 med Viking Airlines
kl. 01:35, flight nummer VIK674.

Reisen ble bestilt gjennom International Tours i Oslo. International Tours har booket billettene
gjennom Aerolympic booking. Viking Airlines stod oppført som flyselskap på billetten, men det
viste seg at det var Viking Hellas som var operating carrier.

Flyet ble kansellert, og klager ble booket om til avreise 20. oktober kl. 01:30, med et annet
selskap, Viking Hellas, flight nummer VKH674.

Flyselskapet ga ingen beskjed på forhånd om denne kanselleringen, klager måtte selv holde
kontakt med flyplassen.

VKH674 måtte mellomlandet i Aten for å skifte flykaptein. Passasjerene fikk beskjed om at
dette ville ta ca. 30-40 minutter. Men da de ankom Aten ble de plassert i et rom uten nok
sitteplasser for alle, og der ventet de i 9 timer. De fikk mat mens de ventet.

Klager antar at hele flybetjeningen måtte få sine 8 timers hvile i henhold til hvilepliktsreglene.

På grunn av forsinkelsen måtte klager kjøpe ny billett videre fra Stockholm til Oslo.

Klager viser til Montrealkonvensjonen og Warzawakonvensjonen, og krever refundert
utgiftene forsinkelsen førte til:

Billett Stockholm - Oslo, telefon utgifter, tapt arbeidsfortjeneste, totalt NOK 7 961.

International Tours har i det vesentlige anført:

International Tours er kun et reisebyrå som selger produkter fra diverse flyselskap, og har
ingen ansvar ved forsinkelser.

Klager bes henvende seg til Aerolympic.

Aerolympic booking AS har ikke svart på klagers brev.

Viking Airlines AS har ikke svart på klagers brev.

Viking Hellas AS har i det vesentlige anført:

Denne flyvningen startet i United Kingdom og mellomlandet i Stockholm t/r.

Siden reisen ikke er kjøpt i UK, henviser Viking Hellas klager til Viking Hellas i Hellas, eller tur
operatøren, International Tours.

Nemnda bemerker:

Nemnda legger på bakgrunn av de foreliggende opplysninger til grunn at flygningen skulle
utføres av Viking Airlines. Flygningen ble imidlertid kansellert. Viking Airlines vil i et slikt tilfelle
kunne være erstatningsansvarlig for den ulempe og de utgifter passasjerene av denne grunn
blir påført.

Faktum i saken er uklart. Viking Airlines er etter det nemnda kjenner til konkurs. Nemnda
finner det etter omstendighetene av denne grunn vanskelig å avklare faktum og
ansvarsforhold. Saken blir etter dette å avvise, jf. forskrift om klagenemnd for flypassasjerer §
6-2 d).

Vedtak:

Saken avvises

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS