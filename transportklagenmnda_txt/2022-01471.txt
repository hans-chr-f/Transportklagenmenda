Vedtak i Pakkereisenemnda

Sammendrag

Krav om dekning av ny flybillett da hjemreisen ble kansellert.

Dato
24.10.2022

Saksnummer
2022-01471

Tjenesteytere
Vacanza In

Klager har i det vesentlige anført

Klagen gjelder en pakkereise for en person til Verona, Italia i perioden 22.06.2022 -
27.06.2022. Totalpris 32 700 kroner. Beløpet inkluderte blant annet reise tur/retur med
rutefly, hotell, en rekke måltider og operabilletter.

Søndag 26. juni kl. 19.50 opplyste reisearrangøren at flyreisen hjem dagen etter var
kansellert av flyselskapet. Hjemreisen skulle ha funnet sted 27. juni kl. 13.05 fra Milano
med SK4718. Kanselleringen skyldtes ikke pilotstreiken, som først startet et døgn
senere. Klager skriver at Vacanza In ikke hadde klart å bestille alternativ hjemreise på
dette tidspunktet. Alle ble likevel bedt om å forlate hotellet neste morgen. Avreisen ble
fremskyndet til kl. 08:30.

Mens hele gruppen ventet i bussen på formiddagen 27. juni, fikk arrangøren kontakt
med SAS sitt kontor på Linate flyplass i Milano. Vacanza In lyktes med å ombooke de
som ikke selv hadde bestilt egen hjemreise til en avgang fra Milano via København til
Oslo. Dette flyet – SK688 – gikk fra Malpensa kl. 20:05. Deltakerne som var med dette
flyet ankom Oslo mellom kl. 03:00 og 04.:00 tirsdag 28. juni fordi det var ventetid også
i København. Klager bestilte selv billett med Norwegian etter at arrangøren informerte
om kanselleringen da hun ikke tok sjansen på at Vacanza In skulle klare å booke om
20 personer innen rimelig tid. Flyet med Norwegian hadde avgang fra Milano kl. 14:15.
Klager ankom Oslo ca. en time forsinket i forhold til opprinnelig reiseplan. Klager skriver
at dette var viktig for henne da hun hadde en nødvendig legetime den 28. juni 2022.

Klagers krav: Dekning av 3 112 kroner, utlegget for flybilletten Milano – Oslo med
Norwegian – DY1877 med avgang kl. 14:15 den 27. juni 2022.

Det vises for øvrig til korrespondanse fra klager.

Tjenesteyterne har i det vesentlige anført
Vacanza In anfører at det ikke var noen uvisshet rundt at returen ville finne sted mandag
27. juni da de allerede 26. juni kl. 19:12 hadde sendt e-post til sitt billettkontor og bestilt
et alternativt fly fra Milano Linate med Lufthansa, og i tillegg vurdert to andre muligheter
med SAS fra Milano Malpensa. 

Vacanza In anfører at det var utenfor arrangørens kontroll at SAS kansellerte hjemreisen
for gruppen. Mange reisende var berørt av kanselleringer den 27. juni og det var
lange køer på SAS sin helpdesk. Likevel ble hele gruppen informert om den endelige
ombooking på SK688 kl. 20:05 fra Milano til København og videre til Oslo, kun ca. 2
timer etter avreise fra hotellet mandag 27. juni, mens de fortsatt satt i bussen på Milano
Malpena flyplass. Alle flybillettene ble endret av deres billettkontor, unntatt de 5 reisende
som selv hadde kjøpt egne billetter med Norwegian for egen regning og ønsket å bruke
disse. 

Vacanza In anfører at de avhjalp situasjonen slik at hjemreisen kunne gå på avtalt
dag etter turens program. Klager kjøpte selv sin egen hjemreise med Norwegian
uten å konferere eller informere arrangøren, ei heller akseptere arrangørens tilbudte
løsning med en alternativ SAS (Star Alliance) avgang senere på dagen den 27. juni 2022.
Reisearrangøren mener at klager dermed ikke har krav på refusjon av flybilletten med
Norwegian. 

Det vises for øvrig til korrespondanse fra Vacanza in AS.

Nemnda bemerker

Klagen gjelder en pakkereise for en person til Verona, Italia i perioden 22.06.2022 -
27.06.2022. Totalpris 32 700 kroner. Beløpet inkluderte blant annet reise tur/retur med
rutefly, hotell, en rekke måltider og operabilletter.

Klagers krav: Dekning av 3 112 kroner, utlegget for flybilletten Milano – Oslo med
Norwegian – DY1877 med avgang kl. 14:15 den 27. juni 2022.

Søndag den 26. juni kansellerte SAS hjemreisen for gruppen den 27. juni. Vacanza In
lyktes å ombooke gruppen med retur kl. 20:05 fra Milano til København og videre til Oslo
ca. 2 timer etter avreise fra hotellet mandag 27. juni. Denne bestillingen ble bekreftet
ovenfor kundene kl. 10:26 på avreisedagen. På dette tidspunkt hadde klager allerede
booket en annen returbillett fra Milano. 

Etter nemndas vurdering avhjalp tjenesteyter situasjonen slik at hjemreisen kunne gå
på avtalt dag etter turens opprinnelige program. Klager kjøpte selv sin egen hjemreise
med Norwegian uten å konferere eller informere arrangøren.  Selv om returen ble noe
forsinket og med en mellomlanding i København anses Vacanza In i dette tilfellet å ha
avhjulpet situasjonen tilstrekkelig etter pakkereiseloven § 28. Etter nemndas vurdering
er returen som ble booket å anse som av tilsvarende kvalitet, og selve rebookingen
skjedde så raskt som mulig etter at Vacanza In fikk kontakt med SAS kontoret ettersom
kanselleringen skjedde på en søndag. 

Nemnda bemerker for øvrig at klager kan stille krav om standardkompensasjon og
refusjon av billetten med SAS, og at reisearrangøren eventuelt bistår klager med dette
ettersom det er arrangøren som har booket flybillettene med SAS. 

Etter nemndas vurdering anbefales det at klager ikke får medhold.

Vedtak

Pakkereisenemnda anbefaler at klager ikke gis medhold.