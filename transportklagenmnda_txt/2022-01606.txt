Vedtak i Transportklagenemnda
- Kollektivreiser

Sammendrag

Krav om erstatning som følge av anført ulovlig bruk av tvang

Dato
08.11.2022

Saksnummer
2022-01606

Tjenesteytere
Vy

Klager har i det vesentlige anført

Klager har anført at han den 14. juli 2022 satte seg på en buss som skulle gå i stedet for
tog fra Oslo S til Ski. Klager anfører at to Vy-ansatte og tre vektere fra Avarn Security som
jobber for Vy ba ham om å forlate bussen. Klager anfører at de sa at han ikke hadde
billett, men han viste at han hadde en årsbillett som han hadde kjøpt for flere måneder
siden. Klager anfører at da de så billetten hans, kom de med en annen unnskyldning og
sa at han skulle til Rosenholm, og bussen går ikke til Rosenholm. Klager anfører at han
sa at han reiser til Ski og derfra kan dra til Rosenholm. Klager anfører at de sa nei og at
han måtte gå av bussen, og at de brukte tvang og makt for å hindre ham i å reise. Klager
anfører at vekterne ikke lot ham filme, og at de forsøkte å stanse ham. Klager anfører at
de tok fra ham mobilen med tvang og sa at han ikke hadde rett til å filme og ta opp lyd.

Klager anfører videre at han den 15. juli 2022 skulle ta L13-toget fra Oslo til jobb, og det
kom da to av de samme vekterne fra Avarn Security på toget. Klager anfører at de brukte
tvang og makt for å ta ham med ut av toget. Klager anfører at han har tatt video av og
lydopptak fra hendelsen. Klager anfører videre at han også har vitner.

Klager anfører at det foreligger brudd på straffeloven §§ 251 og 252.

Klager har fremsatt krav om 399 000 kroner i erstatning.

Tjenesteyterne har i det vesentlige anført
Vy kjenner ikke til forløpet her, og Vy har ikke tilgang på eventuelt logg med videre hos
vekterselskap og deres opplevelse.

Det er påstand som omhandler brudd på straffeloven, og forholdet bør således
anmeldes til og etterforskes av politiet. Det er uklart for Vy hvem som er rettssubjekt, og

Vy er av den oppfatning at nemnda bør avvise saken, jf. forskrift for klagenemnda § 6-2
bokstav c og d.

Nemnda bemerker

Klager har fremsatt krav om erstatning som følge av anført ulovlig bruk av tvang. Klager
har anført brudd på straffeloven §§ 251 og 252.

Nemnda finner at saken er av en slik art at vedtak ikke kan fattes på forsvarlig vis uten at
partene avgir muntlig forklaring, og at saken i tillegg reiser bevisspørsmål som vanskelig
kan klarlegges eller av andre grunner ikke egner seg for behandling i nemnda. Saken
avvises derfor i henhold til transportklagenemndforskriften § 6-2 bokstav c og d.

Nemnda bemerker at dersom klager mener han er utsatt for en straffbar handling, vil
politiet være rette adressat for en anmeldelse.

Vedtak

Saken avvises.