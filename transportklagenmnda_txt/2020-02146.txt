Vedtak i Transportklagenemnda - Fly

Sammendrag

Krav om refusjon av ubenyttede flybilletter som følge av pandemien covid-19.

Dato
14.01.2021

Saksnummer
2020-02146

Tjenesteytere
Norwegian Air Shuttle
Alitalia
Easyjet

Klager har i det vesentlige anført

Klager (to personer) hadde bestilt en reise hos Kiwi.com fra Oslo til Bari t/r 4. - 14. april
2020. Reisen var med tre forskjellige flyselskap på separate billetter:

4. april 2020: 
DY1856 Oslo - Venezia med Norwegian Air Shuttle     PNR: M6E5LL
U2 3305 Venezia - Bari med Easyjet      PNR: K1DSF1W

14. april 2020:
AZ1616 Bari - Roma med Alitalia     PNR: YLUSAT
DY1875 Roma - Oslo med Norwegian Air Shuttle      PNR: M6O29F

Pris kroner 16 119.

Kiwi.com har forklart at kroner 7 450 er satt på en konto hos reisebyrået for fremtidige
reiser, det resterende beløpet har reisebyrået ikke gjort rede for.

Klager krever full refusjon av de ubenyttede flybillettene kroner 16 119, samt
standarderstatning i henhold til EU-forordning 261/2004.

Tjenesteyterne har i det vesentlige anført
Norwegian har i det vesentlige anført:

Klager bes henvende seg til reisebyrået Kiwi.com, hvor han bestilte billettene. 

Kiwi.com, Easyjet og Alitalia har ikke avgitt uttalelse til nemnda.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

I dette tilfellet ble mottok klager informasjon om de kansellerte flyvningene mer enn to
uker før planlagt avgangstid. Klager har derfor ikke rett på standardkompensasjon jf. EU-
forordningen artikkel 5. 

Klager krever refusjon av billetten, noe han har krav på ved kansellering i henhold til
EU-forordning artikkel 8 nummer 1 dersom han velger dette fremfor omruting. I dette
tilfellet har flyselskapet vist til at klager må kontakte reisebyrået, mens reisebyrået
anfører at de ikke kan utbetale til klager. 

Kiwi.com har ikke avgitt uttalelse til nemnda. 

Det følger av EU-forordning 261/2004 at ved kansellering er det det transporterende
luftfartsselskapet som skal tilby omruting eller eventuelt refusjon av differanse mellom
opprinnelige flybilletter og nye billetter/transportutgifter. Nemnda mener derfor at
Norwegian Air Shuttle, Easyjet og Alitalia må refundere klagers billettutgifter.

Flyselskapene er ikke forhindret fra å kreve regress fra Kiwi.com.

Vedtak

Transportklagenemnda - fly anbefaler at Norwegian Air Shuttle, Easyjet og Alitalia
refunderer klagers flybilletter direkte til klagers konto. For øvrig gis klager ikke medhold.