Vedtak i Transportklagenemnda - Fly

Sammendrag

Krav om refusjon ved kansellering. Tåke på London - Gatwick.

Dato
15.08.2017

Saksnummer
2017-00011

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82807 fra Oslo lufthavn (OSL) til London
- Gatwick (LGW) 30. desember 2016. Flyvningen ble kansellert, og klager ble ikke tilbudt
omruting før to dager senere, 1. januar 2017. Klager gikk derfor glipp av formålet med
reisen, som var å tilbringe nyttårshelgen i London. 

Klager har fremsatt krav om at Norwegian dekker utgifter til ubenyttet hotellopphold på
kroner 5 525 og utgifter til billetter til nyttårsfyrverkeri på kroner 200.

Tjenesteyterne har i det vesentlige anført
Norwegians flyvning D82807 fra Oslo til London - Gatwick ble kansellert som følge av
vanskelige værforhold i London. Det var tåke og dårlig sikt på rundt 200 meter denne
dagen.

Selskapet anfører at siden klager valgte å få flybillettene refundert som følge av
kanselleringen, er avtalen mellom klager og selskapet brutt. Videre er flyselskapet
unntatt fra å betale erstatning i de tilfeller hvor kanselleringen er forårsaket av
ekstraordinære omstendigheter. Dårlige værforhold må etter Norwegians mening anses
for å være en ekstraordinær omstendighet. Norwegian avviser følgelig klagers krav om
refusjon av utgifter til hotellopphold og nyttårsfyrverkeri.

Nemnda bemerker

Norwegians flyvning D82807 fra Oslo lufthavn (OSL) til London - Gatwick (LGW) 30.
desember 2016 kl. 17.10 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått til
tross for at alle rimelige tiltak var truffet, jf. EU-forordning 261/2004 artikkel 5.

Værforhold som påvirker lufttrafikken ved at det ikke er mulig å lande/ta av, kan være en
slik ekstraordinær omstendighet. Dette må vurderes konkret.

Nemnda bemerker at kanselleringen skjedde allerede kl. 13.00, og kan ikke se at det er
dokumentert at årsaken til kanselleringen av denne flyvningen skyldtes værforholdene
senere på dagen. 

Nemnda mener derfor at Norwegian ikke har godtgjort at kanselleringen skyldtes
ekstraordinære forhold. 

Klager har krevd dekket utgifter til ubenyttet hotell og billetter til nyttårsfyrverkeri.
Nemnda mener at det er grunnlag for erstatning for slikt tap etter luftfartsloven §
10-20, da Norwegian ikke har godtgjort at alle rimelige tiltak er truffet for å unngå tapet.
Klager har oppgitt at utgiftene til forskuddsbetalt hotell samt billetter til fyrverkeri utgjør
til sammen GBP 540,20. Nemnda mener at det foreligger årsakssammenheng og et
påregnelig tap.

Etter EU-forordningens artikkel 12 skal standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett
til erstatning på annet grunnlag, og denne erstatning overstiger standarderstatningen,
kommer standarderstatningen til fradrag. Det er tilfellet i denne saken.

Vedtak

Transportklagenemnda - fly anbefaler at Norwegian utbetaler erstatning til klager med
540,20 GBP.