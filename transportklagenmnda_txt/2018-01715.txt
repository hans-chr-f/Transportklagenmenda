Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering

Dato
17.12.2018

Saksnummer
2018-01715

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82825 fra Tromsø (TOS) til London
- Gatwick (LGW) 17. mars 2018. Flyvningen ble kansellert, og klager ble booket
om til D88436 neste dag. På denne bakgrunn har klager fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer, samt refusjon av utgifter til parkering (8 pund) og
hotellovernatting (34 pund).

Tjenesteyterne har i det vesentlige anført
Norwegians flyvning D82825 fra Tromsø til London 17. mars 2018 ble kansellert.
Kanselleringen skyldtes at forutgående flyvning, D82824 fra London, ble omdirigert til
Trondheim som følge av værforholdene i Tromsø. Det var kraftig snøvær og dårlig sikt
denne dagen. Flyvningen ble kansellert da værforholdene ikke bedret seg. 

Selskapet satte opp ny flyvning, en såkalt "rescue flight", D88436 neste dag for å frakte
passasjerene til London. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D82825 fra Tromsø til London 17. mars 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen kraftig snøvær og dårlig sikt i Tromsø denne
dagen. Forutgående flyvning ble omdirigert til Trondheim som følge av værforholdene,
og klagers flyvning ble til slutt kansellert da værforholdene ikke bedret seg. Det vises til
fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp
en såkalt "rescue flight" for å frakte passasjerene fra Tromsø til London neste kveld.
Nemnda legger til grunn at kanselleringen ikke kunne vært unngått selv om alle rimelige
tiltak var truffet. Kanselleringen gir etter dette ikke rett til standarderstatning, og heller
ikke rett til erstatning på annet grunnlag. Nemnda anbefaler ikke at klager gis medhold i
sitt krav.

Vedtak

Transportklagenemnda - fly anbefaler ikke at klager gis medhold.