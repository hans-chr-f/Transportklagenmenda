Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
03.04.2020

Saksnummer
2020-00664

Tjenesteytere
Ruter

Klager har i det vesentlige anført

Den 27. januar 2020 ble klager ilagt et kontrollgebyr for manglende billett ved kontroll på
Jernbanetorget T-banestasjon.

Klager viser til at han kjøper billett i Ruter-appen, men at appen gjentatte ganger har
unnlatt å varsle om utgått periodebillett selv når appen har dette som en funksjon.
Klager har vært i kontakt med Ruter om dette tidligere, uten at de har adressert
problemet. Klager anfører at billetten vises som gyldig i varslingssenteret på telefonen,
men ugyldig når appen åpnes. Klager er av den oppfatning av at man må kunne stole på
funksjonen i appen.

Klager krever at Ruter frafaller gebyret.

Tjenesteyterne har i det vesentlige anført
Ruter viser til at klager ble ilagt et kontrollgebyr på Jernbanetorget T-banestasjon den
27.januar 2020 fordi han fremviste en app uten gyldig billett. Klager hevdet at han ikke
hadde fått varsel før utløp av billett. Ruter understreker at varsel før utløp av billett
kommer opp så lenge man har skrudd på dette i appen under innstillinger. Varselet er
en «pop up» på skjermen. Ruter viser også til at klager har fått frafalt gebyr for akkurat
samme grunn tidligere, og at det i seg selv bør være nok til å sørge for gyldig billett ved
reise.

Ruter ser ingen grunn til å frafalle gebyret.

Nemnda bemerker

Klager ble ved kontroll på Jernbanetorget T-banestasjon 27. januar 2020 ilagt gebyr fordi
han ikke kunne fremvise gyldig billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Passasjer må selv se til at periodebillett
fortsatt gjelder. Det vises også til at han har fått frafalt gebyr for det samme tidligere, slik
at han må ha vært klar over at han selv må sørge for gyldig billett. 

Vedtak

Transportklagenemnda Kollektivtransport finner ikke å kunne anbefale at klager gis
medhold.