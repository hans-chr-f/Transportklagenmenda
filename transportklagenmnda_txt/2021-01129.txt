Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
19.10.2021

Saksnummer
2021-01129

Tjenesteytere
Vy

Klager har i det vesentlige anført

Klager ble ilagt gebyr 12. juli 2021. Klager forklarer at han skulle ta L12 toget til
Kongsberg som gikk kl. 12:56 fra Lillestrøm stasjon til Oslo sentralstasjon. Klager
forklarer han fikk gebyr for ugyldig billett. 

Klager forklarer at om han faktisk hadde en ugyldig billett og intensjon om å ikke betale
under reisen så hadde klager betalt gebyret, men klager er fullstendig uenig i grunnlaget
for gebyret og føler seg urettferdig behandlet. 

Klager forklarer at han ankom toget på ubetjent vogn, hvor man skal gå når man har
gyldig billett. Klager anfører at han gikk inn i toget og skulle finne seg en plass for å
sette seg ned, slik at han kunne koble seg til Vy sitt internett og gå inn på Vy appen
for å fullføre kjøp av billett. Klager forklarer at når han satte seg ned overhørte han
kontrolløren si til en gammel dame som satt noen få seter foran klager at kontrolløren
skulle komme tilbake og sjekke billetten hennes etter at hun har fått opp appen. 

Klager anfører at idet han skulle til å kjøpe billett kom kontrolløren og ba klager vise
billett. Klager forklarte høflig at han snart var ferdig og at han bare måtte fullføre kjøpet.
Kontrolløren godtok ikke dette og ila klager et gebyr. Klager anfører at han forsøkte å
forklare situasjonen og at han ikke synes dette var riktig. Kontrolløren fortalte at det ikke
kunne klages til han, men at det kunne rettes en klage til Vy. Klager forklarer at han er
en veldig konfliktsky person og ønsket ikke å lage unødvendig drama i offentligheten, så
klager tok imot gebyret. 

Det fremgår av Vy sine reisevilkår nummer 2 bokstav A at "Vy har plikt til å transportere
passasjerer med gyldig billett til avtalt stasjon, uten unødig opphold og om nødvendig
med andre transportmidler enn tog". Klager vil understreke at det står at Vy har plikt
til å transportere passasjerer med gyldig billett til avtalt stasjon. Klager anfører at når
kontrolløren kom frem til klager rett før han rakk å bli ferdig med kjøpet av billett så
hadde ikke toget kjørt enda, og det var fortsatt et par minutter til toget skulle kjøre,
hvilket betyr at innen det tidsrommet fra klager satt seg for å kjøpe billett til at toget
startet med å kjøre, så hadde klager vært ferdig med å kjøpe billetten. 

Klager legger også til at den gamle damen som satt noen rader foran klager fikk
spesialbehandling, siden hun fikk hjelp og ikke gebyr. Da kontrolløren kom til klager,
som var i akkurat samme situasjon som henne, fikk klager et gebyr istedenfor samme
behandling som henne. Klager mener at dette er kvalmende oppførsel og at det er en
plikt å behandle alle kunder med lik oppførsel. 

Klager mener han ble ilagt gebyr på feil grunnlag og føler seg urettferdig behandlet.
Klager krever å få en rettferdig behandling av saken. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 12. juli 2021 fordi han ikke kunne fremvise gyldig billett for reisen
han benyttet seg av. Det fremgår av Vy sine reisevilkår punkt 3 at: "Digitale/elektroniske
billetter skal være aktivert før du går på toget." De ubetjente vognene på toget er tydelig
markert ut- og innvendig men kun gyldig billett som påminner og gjør den reisende
oppmerksom på å ha billett i orden. 

Det er ikke registrert noen feil i Vy eller Entur sine salgskanaler i det aktuelle tidsrom. Vy
kan for øvrig ikke se at klager har kjøpt noen billett i våre kanaler noen gang forut for
kontrollen. Vy presiserer at dørene på toget stenger ca. 15 sekunder før toget avgår. 

Vy viser til klager sine anførsler i klagen til Transportklagenemnda. Toget hadde et stopp
ved Lillestrøm stasjon på 64 sekunder. At det skulle være "ett par" minutter fra klager
hadde tatt plass i vogn merket med "kun gyldig billett", til toget avgikk var ikke tilfelle,
se fremlagt logg for toget. Etter at toget har stoppet ved Lillestrøm vil det ta noe tid
før dører åpnes og passasjerer kan avstige og deretter påstige - og det utføres ikke
billettkontroll ved påstigning. Billettkontroll blir utført etter avgang. Aktuell konduktør ble
forelagt påstand om at kontroll skulle har blitt utført før avgang - han bestrider at det var
tilfelle og Vy anser klagers påstand som uriktig. 

Når klager til tross for reisevilkår og tydelig merking av vogner med «kun gyldig billett»
- likevel velger å ta plass uten å ha billett i orden - så løper man en risiko for å bli ilagt
kontrollgebyr om det utføres kontroll. Dersom man av forskjellige årsaker ikke har billett i
orden på forhånd kan man velge vogn på toget som er merket «billettsalg».
Vi kjenner ikke til at en tredjeperson skal ha fått anledning til å kjøpe billett under
kontroll for å slippe gebyr på verken dette eller andre Vy tog.

Vy opprettholder krav om betaling av gebyret.

Nemnda bemerker

Klager ble ilagt gebyr 12. juli 2021 fordi han ikke kunne fremvise gyldig billett under
billettkontrollen. 

Det fremgår av Vys transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig.

Nemnda legger til grunn klagers opplysninger om at han gikk om bord på ubetjent vogn
og skulle til å kjøpe billett via appen. Klager kunne derfor ikke fremvise gyldig billett
under billettkontrollen, så vilkårene for å ilegge gebyr var dermed til stede. 

Klager har anført at han gikk inn i toget og skulle finne seg en plass for å sette seg ned,
slik at han kunne koble seg til Vy sitt internett og gå inn på Vy appen for å fullføre kjøp av
billett. Videre har klager anført at når kontrolløren kom frem til klager rett før han rakk
å bli ferdig med kjøpet av billett så hadde ikke toget kjørt enda, og det var fortsatt et par
minutter til toget skulle kjøre, hvilket betyr at innen det tidsrommet fra klager satt seg
for å kjøpe billett til at toget startet med å kjøre, så hadde klager vært ferdig med å kjøpe
billetten. 

Nemnda bemerker at den reisende selv har ansvar for å sette seg inn i billettsystemene,
og at elektroniske billetter skal være kjøpt og validert før påstigning. Vognen klager satt
i var tydelig merket med kun gyldig billett, hvor det fremgår klart at billetten må være
betalt på forhånd. Nemnda bemerker at en billett som er kjøpt etter ombordstigning ikke
anses som gyldig billett.

Nemnda finner ikke grunnlag for å anbefale at gebyret frafalles.

Nemnda har forståelse for at gebyret kan oppleves som en streng reaksjon, men av
hensyn til reiseforetakenes behov er det imidlertid behov for en konsekvent praksis da
det er ulike årsaker til at reisende ikke har gyldig billett.

Vedtak

Transportklagenemnda finner ikke å kunne anbefale at klager gis medhold.