Vedtak i Pakkereisenemnda

Sammendrag

Refusjon av reisens pris på grunn av mangler ved hotellet.

Dato
..

Saksnummer
62/14P

Tjenesteyter
Apollo Reiser AS

Saken gjelder:

Refusjon av reisens pris på grunn av mangler ved hotellet.

Klager har i det vesentlige anført:

Klager hadde bestilt et opphold på hotell Sol Princesa Dcil på Tenerife for 3 uker fra 08.12 til
29.12. Den 06.12 fikk hun beskjed fra Apollo at bassenget ved hotellet skulle tappes og at det
skulle byttes vann. Dette skulle ta 3 dager.

Det viste seg at bassenget skulle totalrenoveres, noe som medførte mye støy og sterk lukt fra
maling etc. Renoveringen pågikk i 10 dager.

Etter en periode med kraftig regnvær rant vannet ned gjennom taket på hotellet og ned i
spisesalen, oppholdsrom og resepsjonen. Minibanken ble pakket inn i plast.

Det samme ble alt av datautstyr i resepsjonen. Det ble satt ut store badekar og lagt ut tepper
for å samle alt vannet som rant inn. Når det sluttet å regne kom det fukt- og råtelukt. For
klager som er allergisk og bruker medisiner medførte det pusteproblemer å oppholde seg
innendørs på hotellet. I tillegg begynte taket å falle ned i spisesalen og under et måltid raste
det ned murpuss ved klagers bord og bordet ved siden av. En av gjestene ble skadet og måtte
på sykehus for å sy.

Klager ble også plaget av fukt og råtelukt på rommet. Hun kontaktet derfor en av Apollos
guider for å be om bytte av hotell, men dette var ikke mulig.

Hun fikk bytte til et rom i 8. etasje og dette hjalp noe på pustebesværet.

Klager har reist jevnlig til Tenerife et par ganger i året i mange år og har aldri opplevd en så
dårlig hotellstandard. Hotellet tåler rett og slett ikke vann.

Klager krever reisen refundert som følge av elendig hotellstandard.

Klager har ikke mottatt noen kompensasjon fra Apollo.

Apollo har i det vesentlige anført:

To dager før klagers avreise, den 06.12.13, fikk Apollo beskjed om at bassenget ved hotell Sol
Princesa Dácil skulle renoveres og ville være stengt for bruk i perioden 13.12 til 18.12, altså i
6 dager. Alle gjestene ved hotellet fikk tilbud om å bruke bassenget ved et annet hotell og det
ble satt opp busstransport dit tre ganger pr. dag. Gjestene kunne også bruke bassenget på et
hotellanlegg som ligger i gangavstand fra Sol Princesa Dácil. Den 11.12.13 ble det utbetalt en
kompensasjon til klager på kr 2.000 for ulempene med manglende basseng i 6 av 21 dager.

Dette ble utbetalt til klagers bankkonto.

Det var dårlig vær med mye regn på Tenerife i denne perioden.

Uken etter regnværet tok klager kontakt med Apollos reiseleder.

Reiseleder sjekket spisesalen og klagers rom og kunne bekrefte at det var fuktskader, men så
ingen tegn til mugg.

Klager fikk bytte til et rom i 8. etasje og senere samme dag sa klager at hun var glad for
flyttingen og at dette hadde hjulpet.

Apollo har kompensert med ytterligere kr 2.500 ved utbetaling til klagers Visakort den
21.02.14.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Når det gjelder bassenget, er det uenighet mellom partene om hvor lenge dette var stengt,
10 dager eller 6 dager. Nemnda vet ikke hva som er korrekt, men det er opplyst at det ble
utbetalt kr 2.000 før avreise som kompensasjon, idet arrangøren på dette tidspunkt hadde
fått informasjon om at bassenget skulle renoveres. Det er videre opplyst at det ble satt opp
buss for de gjestene som ville benytte basseng ved et annet hotell, og at det var tilbud om å
benytte bassenget ved et hotell som lå i gangavstand. Nemnda har likevel forståelse for at det
medførte ubehag med støy og lukt mens renoveringen foregikk.

Når det ellers gjelder hotellstandard, er det fra arrangørens side opplyst at Tenerife ble utsatt
for et uvanlig kraftig regnvær, og at hotellene i området ikke er bygget for slike værforhold,
slik at det ble store lekkasjer flere steder, også på det rommet klageren bodde. Etter å ha gjort
den stedlige guiden oppmerksom på dette, og på at hun ikke kunne bo under slike forhold på
grunn av allergi, fikk klageren bytte rom, og det er opplyst av den stedlige guide at hun virket
tilfreds med det.

I ettertid har arrangøren gitt ytterligere kr 2.500 i prisavslag.

Begge utbetalinger er dokumentert.

Nemnda finner etter omstendighetene at det prisavslaget som er gitt av reisearrangøren er et
passende beløp. Situasjonen med helt uvanlig kraftig regn som skaper store bygningsmessige
problemer har etter nemndas syn visse likhetstrekk med en force majeure-situasjon.

Vedtak:

Reklamasjonsnemnda for pakkereiser kan ikke anbefale at det gis ytterligere prisavslag.

Vedtaket er enstemmig.