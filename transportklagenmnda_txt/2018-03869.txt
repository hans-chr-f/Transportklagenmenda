Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Omdirigering på grunn av akutt medisinsk hendelse om bord.

Dato
28.05.2019

Saksnummer
2018-03869

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning D85323 fra Oslo lufthavn (OSL) til Alicante (ALC)
14. august 2018 kl. 20.00. Flyvningen ble imidlertid forsinket, og klager har forklart at det
ble gitt informasjon om at forsinkelsen skyldtes tekniske problemer. På denne bakgrunn
har klager fremsatt krav om standardkompensasjon i henhold til EU-forordning 261/2004
på 400 euro pr. person, totalt 800 euro for to passasjerer.

Tjenesteyterne har i det vesentlige anført
Norwegians flyvning D85323 fra Oslo til Alicante 14. august 2018 ble forsinket med
fem timer og 37 minutter. Forsinkelsen skyldtes sent ankommet fly som følge av en
medisinsk akuttsituasjon om bord på forutgående flyvning, D85322. Flymaskin EI-FJB
skulle operere flyvningen fra Alicante til Oslo, som måtte returnere til Alicante som
følge av hendelsen. Dette påvirket senere flyvninger med denne flymaskinen, herunder
klagers flyvning. 

Selskapet har anført at omdirigering som følge av en syk passasjer om bord må anses
som en ekstraordinær omstendighet. Norwegian anfører at de ovennevnte forhold utgjør
en slik ekstraordinær omstendighet som fritar flyselskapene for sitt erstatningsansvar
etter EU-forordning 261/2004, og at forsinkelsen ikke kunne vært unngått selv om
alle rimelige tiltak ble truffet. Selskapet avviser på dette grunnlag klagers krav om
standardkompensasjon.

Nemnda bemerker

Norwegians flyvning D85323 fra Oslo til Alicante 14. august 2018 ble forsinket med fem
timer og 37 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forutgående flyvning fra Alicante til Oslo, D85322, måtte
omdirigeres tilbake til Alicante som følge av en akutt sykdomshendelse om bord.
Nemnda er av den oppfatning at dette må anses som en ekstraordinær omstendighet i
forordningens forstand. Det vises til nemndas vedtak i for eksempel FLYKN-2017-01291.
Det vil naturlig nok ta litt tid før flymaskinen kan gjenoppta sin drift etter en slik
hendelse, og en forsinkelse på fem og en halv time må dermed anses som påregnelig.
Nemnda er av den oppfatning at følgene av kanselleringen ikke kunne vært unngått selv
om alle rimelige tiltak ble truffet. 

Klager har etter nemndas syn ikke rett til erstatning etter EU-forordning 261/2004, og kan
heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.