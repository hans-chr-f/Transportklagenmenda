Vedtak i Transportklagenemnda - Fly

Sammendrag

Krav om erstatning for utgifter som følge av nektet ombordstigning.

Dato
26.04.2021

Saksnummer
2020-03172

Tjenesteytere
Aegean Airlines

Klager har i det vesentlige anført

Klager reiste fra Torp Sandefjord lufthavn til Warszawa med Wizz Air den 26. september
2020.  Han skulle reise videre fra Warszawa via Athen til Kairo den 28. september 2020
med Aegean Airlines. Han skulle besøke sin far som er alvorlig syk og hadde returbilletter
den 24. oktober. Klager hadde på forhånd forsøkt å få svar fra Aegean Airlines på
hvilke sikkerhetsprosedyrer som gjaldt, men fikk ingen tydelige svar. Da han ankom
Warszawa viste det seg at han måtte fremvise dokumentasjon for negativ covid-19 test
for å kunne fly med Aegean Airlines via Athen til Kairo. Han måtte derfor endre avreisen
fra Warszawa til den 1. oktober, betale for en covid-19 test og overnatte på hotell i
ventetiden. 

Da klager skulle reise den 1. oktober oppsto det en diskusjon med kabinpersonalet som
nektet han ombordstigning og påsto at han ikke hadde på munnbind slik som påkrevet.
Klager kan ikke forstå dette for han hadde med seg munnbind, opptrådte rolig og ble
stoppet i døren på vei inn i flyet med beskjed om å ta på munnbindet. Personen som
sa dette var uhøflig. Klager hadde munnbindet i hånden og skulle ta det på, på vei inn
i flyet. Klager viste til at det er påbud om å ha på munnbind inne i flyet, ikke utenfor og
ga uttrykk for at dette var for dumt. Da reagerte vedkommende kabinpersonale med å
bli sint, skrek til klager og opptrådte svært lite profesjonelt og ubehersket. Situasjonen
eskalerte og til slutt kom piloten ut og sa at klager ikke fikk bli med flyvningen. Da
klager stilte spørsmål om på hvilket grunnlag han kunne nekte ham å gå om bord, fikk
han til svar at dette var pilotens beslutning og ferdig med det. Piloten tilkalte deretter
sikkerhetspersonalet ved flyplassen som kom og førte klager vekk fra flyet.

Klager følte seg ydmyket og trakassert i andre passasjerers påhør. Han ble ikke hørt og
viser til at en annen passasjer gikk om bord med munnbind som ikke dekket nese og
munn. Klager mener behandlingen av ham som passasjer var rasistisk motivert og han
sendte derfor en klage til flyselskapet etter hendelsen. De avviste klagen.

Klager reiste hjem til Norge 3. oktober. Han krever erstatning for utgifter til nye billetter,
hotell og covid-19 test i Warszawa med NOK 5 650. I tillegg har han fremsatt et krav om
erstatning for tapt reise for å besøke sin far i Kairo og for tort og svie på minst 5 000
euro.

Tjenesteyterne har i det vesentlige anført
Aegean Airlines har, tross oppfordring, ikke inngitt tilsvar til nemnda, kun et automatisk
svar på at nemndas henvendelse er mottatt. 

Til klager har flyselskapet svart at kabinpersonalet skal veilede passasjerene når
det gjelder sikkerhetsbestemmelsene, herunder riktig bruk av munnbind under
den pågående covid-19 pandemien. Klager ville ikke innrette seg i henhold til disse
instruksjonene og ble derfor nektet ombordstigning på A3 873 fra Warszawa til Athen
den 1. oktober 2020.

Nemnda bemerker

Aegean Airlines har tross oppfordring unnlatt å svare nemnda. Nemnda kan da treffe
vedtak på grunnlag av de opplysninger som er fremkommet tidligere i saken, jf.
transportklagenemndforskriften § 5-3 tredje ledd.

Spørsmålet om hva som rent faktisk skjedde ved ombordstigningen, er et bevisspørsmål
som vanskelig kan klarlegges under saksbehandlingen. Saken er av en slik art at vedtak
ikke kan fattes på forsvarlig vis uten at partene avgir muntlig forklaring, og saken egner
seg derfor ikke for behandling av nemnda.

Saken avvises derfor, jf. transportklagenemndforskriften § 6-2 bokstav c og d

Vedtak

Saken avvises.
Kan ikke fatte vedtak uten muntlig forklaring.