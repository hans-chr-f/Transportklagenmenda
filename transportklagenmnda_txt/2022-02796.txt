Vedtak i Transportklagenemnda - Fly

Sammendrag

Krav om standarderstatning og refusjon av ekstra utgifter som følge av kansellering.

Dato
22.05.2023

Saksnummer
2022-02796

Tjenesteytere
TAP Air Portugal
Bravofly

Klager har i det vesentlige anført

To personer skulle reise tur-retur med TAP Portugal fra Oslo til Lisboa den 5. – 19. juli
2022. Reisen ble kjøpt gjennom Bravofly, og kostet til sammen 6 610,19 NOK. Klager
mottok melding den 4. juli om at utreisen var kansellert, og at alternativ avreise  var 19.
juli. 

Klager forsøkte forgjeves i over tre timer å få kontakt og hjelp til å booke om billettene.
Klager bestilte selv nye billetter med Lufthansa fra Oslo til München den 5. juli, bodde
en natt på hotell, og reiste videre neste dag til Lisboa. Klager betalte 14 779 NOK for nye
flybilletter, og 96,79 EUR for hotelloppholdet. 

Bravofly har refundert klager NOK 906,24. 

Klager krever standarderstatning og refusjon av ekstrautgifter.

Tjenesteyterne har i det vesentlige anført
TAP Portugal vil utbetale standarderstatning i henhold til EU261/2004, samt refusjon
av de ubrukte billettene. TAP viser til at det er byrået som har utstedt billettene som
må søke TAP om refusjon, og ber klager henvende seg dit. TAP kan ikke dekke klagers
ekstrautgifter.

Bravofly har ikke inngitt tilsvar til nemnda.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. Dette
har TAP Portugal utbetalt klager.

Ved kansellering har passasjeren rett til å velge mellom full refusjon av billettprisen eller
omruting, jf. EU-forordning 261/2004, artikkel 8. 

Klager fikk tilbud om omruting med avreise den 19. juli 2022, 14 dager etter opprinnelig
avreisedato. Dette ble for sent og klager omrutet seg selv ved å kjøpe nye flybilletter med
Lufthansa via Munchen med en hotellovernatting i Munchen.

Det følger av fast nemndpraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen.

Et omrutingstilbud så langt frem i tid er ikke tilstrekkelig etter forordningen og nemnda
anbefaler derfor at TAP Portugal erstatter klagers kostnader til nye flybilletter, 14779 kr. 

Klagers utgifter til hotellovernatting i Munchen med 97 euro er allerede dekket av
Bravofly.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at TAP Portugal utbetaler erstatning til klager med 14
779 kr.