Vedtak i Transportklagenemnda
- Kollektivreiser

Sammendrag

Krav om frafall av gebyr ilagt på toget. Anført problemer
med Vy-appen og tidsnød som følge av forsinket buss.

Dato
15.08.2022

Saksnummer
2022-01095

Tjenesteytere
Vy

Klager har i det vesentlige anført

Klager ble ilagt gebyr på toget den 29. mai 2022.

Klager anfører at han og en medreisende skulle dra fra Drammen til Gardermoen,
for å rekke et fly fra Gardermoen til Barcelona. Klager anfører at de skulle ta toget fra
Drammen stasjon, men toget var innstilt, slik at de måtte ta buss i stedet. Klager anfører
at han på bussholdeplassen ønsket å kjøpe billett fra Drammen til Gardermoen, men
Vy-appen tillot ham ikke å kjøpe billett for hele strekningen, kun fra Drammen til Oslo.
Klager anfører at han av den grunn kjøpte billett fra Drammen til Oslo. Klager anfører at
han på bussen inn til Oslo forsøkte å kjøpe billett fra Oslo til Gardermoen, men han fikk
ikke kontakt med Vy i appen.

Klager anfører at bussen til Oslo var mer enn 30 minutter forsinket, så de måtte løpe
med stor koffert og sekk på ryggen og kaste seg inn på toget. Klager anfører at de
måtte rekke flyet til Barcelona. Klager anfører at det tok tid å finne plass til kofferten og
bagasjen. Klager anfører at han på nytt forsøkte å kjøpe billett fra Oslo til Gardermoen og
nettopp hadde satt seg i setet på toget, da han fikk beskjed av en kontrollør om at han
bare kunne glemme å kjøpe billett.

Klager anfører at det ikke var mulig å kjøpe billett for strekningen fra Drammen til
Gardermoen, at bussen fra Drammen til Oslo var sterkt forsinket, og at de måtte løpe
til toget med koffert og sekk. Klager anfører at han finner det urimelig å skulle ilegges
gebyr, fordi de av tidsnød havnet i en såkalt ubetjent vogn. Klager anfører at Vy har en
dominerende markedsposisjon i Norge. Klager anfører at han selv nettopp har flyttet fra
Lofoten til Drammen. Klager anfører at det ikke finnes tog i Lofoten.

Klager krever frafall av det ilagte gebyret.

Tjenesteyterne har i det vesentlige anført
Den 29. mai var jernbanelinjen mellom Drammen og Asker stengt som følger av
vedlikehold. Dette var et planlagt avvik og var annonsert i Vys salgskanaler ca. tre
måneder i forveien. Det vises til fremlagt informasjon om avviket. Det var da «buss
for tog» mellom Drammen stasjon og Asker og tog videre. Billetter for slik reise var
tilgjengelig i Vys salgskanaler. Utover noen problemer med Vipps om natten er det ikke
registret noen feil i salgskanaler den 29. mai.

Klager viser til en billett kjøpt med Vy ekspressbuss fra Fylkeshuset til Lysaker, noe som
altså ikke var en billett for tog eller «buss for tog».

Ved billettkontroll ble klager påtruffet i en vogn merket «kun gyldig billett» den 29. mai
etter avgang fra Oslo S uten å kunne forevise gyldig billett for reisen, og han ble derfor
korrekt ilagt kontrollgebyr.

Det er uklart hvor klager påsteg toget, da bussbilletten det vises til var til Lysaker, og
klager opplyser at han påsteg toget i Oslo. Uansett er det i Vys reisevilkår punkt 3 angitt
som følger:

«Din plikt til å ha gyldig billett
Du må ha gyldig billett for å reise med Vy. På vy.no finner du informasjon om ulike
billettyper og reglene for dem. Digitale/elektroniske billetter skal være aktivert før du
går på toget. Hvis du ikke har gyldig billett før du går på toget, må du kjøpe billett av Vys
personale om bord ved første anledning. Billett kan ikke kjøpes i vogner som er merket
«ubetjent» eller «kun gyldig billett».»

Vognene på toget er tydelig merket ut- og innvendig med «kun gyldig billett», som
påminner om og gjør oppmerksom på at man må ha gyldig billett. Utenom app kan
billetter kjøpes i kiosker, via betjent billettsalg og på automater ved stasjonene. Har man
av forskjellige årsaker ikke billett i orden, kan man ta plass i vogn på toget som er merket
med «billettsalg», hvor man kan få kjøpt billetter. Konseptet med betjente og ubetjente
vogner har eksistert i over 30 år.

Når klager til tross for reisevilkårene, og tydelig merking ut-/innvendig på de ubetjente
vognene med «kun gyldig billett», likevel velger å ta plass uten gyldig billett, løper han en
risiko for å bli ilagt kontrollgebyr.

Det ble ilagt kontrollgebyr på det objektive kriterium og faktum at klager ikke kunne
presentere gyldig billett for reisen. Hjemmel for å ilegge gebyr fremgår av Vys reisevilkår
punkt 4A: «Hvis du ikke kan vise gyldig billett i en kontroll, må du betale et gebyr fastsatt
av Samferdselsdepartementet.»

Vy opprettholder krav om betaling av gebyret.

Nemnda bemerker

Klager ble ilagt gebyr på toget den 29. mai 2022 som følge av manglende gyldig billett.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager har selv oppgitt at han ikke fikk kjøpt billett for reisen før påstigning i ubetjent
vogn på toget. Vilkårene for å ilegge gebyr var således til stede.

Klager har anført at han ikke fikk kjøpt billett for hele strekningen Drammen-
Gardermoen i Vy-appen. Videre har klager anført at bussen fra Drammen var kraftig
forsinket, slik at de måtte løpe til toget mot Gardermoen. Klager har også anført at de
skulle rekke et fly fra Gardermoen. Videre har klager oppgitt at han nettopp har flyttet til
Drammen fra Lofoten, hvor det ikke finnes tog.

Vy har oppgitt at det var problemer med Vipps om natten, men det var ikke registret
noen feil i Vys salgskanaler den 29. mai.

Nemnda bemerker at det er den reisendes ansvar å sørge for gyldig billett ved reise med
kollektiv transport. Klager gikk om bord i ubetjent vogn, hvor man må ha kjøpt og aktivert
billetten på forhånd. Nemnda bemerker at dersom man har problemer med mobilkjøp,
kan man kjøpe billett i betjente vogner på toget. Videre bemerker nemnda at det er den
reisendes ansvar å gjøre seg kjent med transportørens billettsystemer og -løsninger.
Nemnda har i sin praksis lagt til grunn at dette også gjelder om man ikke har erfaring
med å reise der man måtte befinne seg, på aktuell strekning og lignende.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda kan ikke anbefale at klager gis medhold.