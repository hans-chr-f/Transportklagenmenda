Vedtak i Transportklagenemnda - Sjø

Sammendrag

Kunne ikke vise gyldig billett.

Dato
07.02.2019

Saksnummer
2018-03571

Tjenesteytere
AtB AS

Klager har i det vesentlige anført

Klager reiste 27. september 2018 kl. 19.00 med hurtigbåten fra Brekstad til Trondheim. 

Om bord i båten gikk en billettør rundt og solgte billetter, men billettøren oppsøkte ikke
klager etter avgang fra Brekstad. Hun var derfor av den oppfatning at billettøren ville
komme på en ny runde etter avgang fra Hysnes. Dette skjedde ikke, og isteden kom det
to kontrollører som utførte billettkontroll. Klager forsøkte å forklare situasjonen, men fikk
ingen forståelse for situasjonen og ble ilagt gebyr. 

Klager mener det er urimelig at hun ble ilagt gebyr og ønsker at AtB frafaller gebyret. 

Klagers representant, som er klagers voksne sønn, understreker at det ikke kan forventes
at en gammel dame på 78 år skal løpe etter billettøren om bord i hurtigbåten for å få lov
til å betale for en billett. Hans mor hadde reist helt fra Nordland, på egen hånd, for å dra
på besøk til Brekstad, og er ganske fortvilet over å bli pålagt et slikt gebyr.

Tjenesteyterne har i det vesentlige anført
Klager ble 27. september 2018 ilagt gebyr fordi hun ikke kunne fremvise gyldig billett
under kontroll. 

Det fremgår klart av AtBs transportvedtekter at kunden kun har rett til transport ved kjøp
av gyldig reisebevis, jf. AtBs transportvedtekter § 2. Regelverket er videre tydelig på at det
er kundens ansvar å sørge for å ha gyldig billett.

AtB viser til Transportklagenemndas tidligere avgjørelse i sak 2017-01085 hvor klager
ble ilagt gebyr på samme grunnlag på samme rute. Klager anførte i denne saken at hun
aldri ble oppsøkt av billettører noe som førte til at hun ikke kunne fremvise gyldig billett
under billettkontroll. Nemnda vurderte saken dithen at det ikke forelå grunnlag for å
anbefale at gebyret frafalles med begrunnelse om at klager ikke hadde gjort et forsøk
på å oppsøke billettøren på egenhånd og at klager i slike situasjoner er nærmest å bære
konsekvensene av at billett ikke var kjøpt. 

AtB er et aksjeselskap som eies av Trøndelag fylkeskommune og er derfor bundet
av alminnelige forvaltningsrettslige prinsipper, slik som krav til likebehandling og
forutberegnelighet. Likhetsprinsippet legger et rettslig bånd på forvaltningens
skjønnsutøvelse ved å fastslå at forvaltningen i størst mulig grad skal foreta en lik
behandling av like saker basert på anvendelsen av likt regelverk. 

På bakgrunn av ovennevnte åpner ikke AtBs regelverk for bruk skjønn og det er således
ikke rom til å forskjellsbehandle de reisende. Det er klart at det er den reisende sitt
ansvar å selv påse at hun har gyldig reisebevis til enhver tid under reisen. AtB og
kontrollørene kan ikke vektlegge subjektive forhold hos den enkelte reisende, og
har ikke adgang til å la være å ilegge tilleggsgebyr/ettergi tilleggsgebyr i de tilfellene
der det er grunnlag til å ilegge gebyr. Dersom AtB hadde åpnet for denne bruken av
skjønn, ville det potensielt ha ledet til en usaklig forskjellsbehandling avhengig av
kontrollør/saksbehandler og det ville vært vanskelig å etterleve en praksis som sikrer
forutberegnelighet for våre kunder. 

AtB opprettholder med dette vår tidligere avgjørelse og viser til vår begrunnelse i
tidligere svar til klager.

Nemnda bemerker

Klager ble på en reise med hurtigbåten fra Brekstad til Trondheim ilagt gebyr da hun ikke
kunne vise gyldig billett.

Det fremgår av AtBs transportvilkår § 7 at reisende som ikke kan vise gyldig billett, kan
ilegges en tilleggsavgift.  Bestemmelsen er objektiv og tilleggsavgift kan ilegges selv om
den reisende ikke er å bebreide. 

Nemnda legger til grunn at billettkjøp på den aktuelle båten skjer etter ombordstigning
ved at billettøren går rundt på båten og selger billetter. Deretter varsles det ved at
billettøren går en ekstra runde, at de som ennå ikke har kjøpt billett, straks må kontakte
billettøren. AtB har opplyst at kontrollen først finner sted etter at billettøren har avsluttet
sine runder. 

Nemnda bemerker at det må kunne forventes at passasjerer så snart de har kommet
ombord har sin oppmerksomhet rettet mot å få kjøpt billett og også plikter å utvise
aktivitet for å få kjøpt billett.  

I dette tilfellet foregikk kontrollen etter avgang fra Hysnes som er anløpet etter Brekstad. 

Det er uklart hvorfor klager ikke hadde kjøpt billett. Det er ikke opplyst hvorvidt hun
utviste noen aktivitet for å få kjøpt billett. 

Nemnda har forståelse for at tilleggsavgift kan oppleves som en streng reaksjon. 

Nemnda flertall, nemndas leder og bransjerepresentantene, legger vekt på at det ut fra
reiseforetakenes behov er nødvendig med en konsekvent praksis da det er ulike årsaker
til at reisende ikke har gyldig billett. 

Nemndas flertall finner ikke grunnlag for å anbefale at tilleggsavgiften frafalles. 

Nemndas mindretall, forbrukerrepresentantene Sørlie og Grannes, mener at systemet
for salg av billetter om bord, dvs. ved at billettsalget gjennomføres via billettør som går
rundt i båten, tilsier at passasjerene gis tilstrekkelig tid til å betale før kontroll finner sted.
Selv om mindretallet er enig med flertallet i at passasjerene på et tidspunkt må anses å
ha en aktivitetsplikt rettet mot å kjøpe billett, mener mindretallet at klager i denne saken
ikke kan bebreides. Ifølge rutetabellen bruker båten bare 10 minutter fra Brekstad til
Hysnes, der kontrollen startet. Mindretallet er derfor av den av den oppfatning at klager
må gis medhold.

Vedtak fattes i samsvar med flertallets syn.

Vedtak

Transportklagenemnda Sjø finner ikke å kunne anbefale at klager gis medhold.