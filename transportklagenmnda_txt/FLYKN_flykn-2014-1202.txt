Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
20.04.2015

Saksnummer
1202/14F

Tjenesteyter
Pakistan Int Airlines

Krav om standarderstatning grunnet kansellering.

Klager har i det vesentlige anført:

Klager skulle reise fra Frankfurt til Islamabad via Oslo den 11. oktober 2014. PK772 fra Oslo til
Islamabad med avgang kl. 20:30 ble kansellert, og klager ble booket om via London to dager
senere, 13. oktober kl. 15:05.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

Pakistan Int. Airlines har ikke avgitt uttalelse til nemnda. Til klager har selskapet i det
vesentlige anført:

PK772 ble kansellert som følge av streik/arbeidskonflikt. Klager ble booket om til neste ledige
avgang med Pakistan International Airlines, og han ble innlosjert på hotell og fikk måltider.

Hendelsen er ikke kompensasjonsberettiget da årsaken til kanselleringen ble forårsaket av
ekstraordinære omstendigheter utenfor Pakistan International Airlines kontroll.

Pakistan International Airlines kan ikke imøtekomme klagers krav.

Det vises for øvrig til Pakistan International Airlines brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Pakistan International Airlines ved nemndas e-post av 10. desember 2014
med frist til 28. januar 2015 for eventuelle bemerkninger. I e-posten opplyses det bl.a. om
at flyselskapet har bevisbyrden ved påberopelse av ekstraordinære omstendigheter som
kan gi grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst at
saken vil bli forelagt nemnda selv om flyselskapet ikke avgir uttalelse.

Pakistan International Airlines har ikke avgitt uttalelse til nemnda. Nemndas avgjørelse treffes
på bakgrunn av de foreliggende opplysninger.

Nemnda legger til grunn at klagers flygning ble kansellert. Kansellering gir rett til erstatning
med mindre flyselskapet godtgjør at innstillingen skyldes ekstraordinære omstendigheter
som ikke kunne vært unngått selv om alle rimelige tiltak var truffet, jf. EU-forordning 261/2004
artikkel 5.

Pakistan International Airlines har opplyst at kanselleringen skyldtes streik/arbeidskonflikt
blant pilotene. Selskapet har ikke gitt nærmere opplysninger om konflikten eller dokumentert
denne. Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.
Kanselleringen gir følgelig rett til standarderstatning etter forordningen. Nemnda anbefaler at
Pakistan International Airlines utbetaler en standarderstatning på 600 euro.

Vedtak:

Transportklagenemnda-fly anbefaler at Pakistan International Airlines utbetaler en
standarderstatning på 600 euro.

Vedtaket var enstemmig.