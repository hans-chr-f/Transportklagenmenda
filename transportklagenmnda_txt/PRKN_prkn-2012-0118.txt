Vedtak i Pakkereisenemnda

Sammendrag

Saken gjelder klage på bungalow m m - Maldivene.

Dato
06.02.2013

Saksnummer
118/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: kr 69.281

Saken gjelder:

Saken gjelder klage på bungalow m m - Maldivene.

Klager anfører at de ble tildelt en bungalow som lå nesten en halv kilometer fra
badeplass, restauranter og barer. En av reisefølget var nyretransplantert og hadde ikke
helse til å gå så langt. Sengen i bungalowen var veldig hard. De sa fra om dette, men det
gikk en uke før de fikk overmadrass. Det var også mye maur i bungalowen som kom i
sengene om natten.

De hadde bestilt all inklusive og fått vite at alt skulle være inkludert.

Men de kunne bare spise på en restaurant og der var betjeningen sure og maten ikke noe
særlig. De kunne oppgradere all inklusive for kr.9.701,- og det gjorde de for ikke å ødelegge
hele ferien. Det var stor trafikk av folk som gikk forbi der de bodde.

Det ble lite søvn og mye stress og de var utslitte da de kom hjem.

De ønsker kompensasjon for dette.

Star Tour har henvist til den informasjonen som er gitt om all inklusive.

Hotellanlegget er for øvrig stort, 151 bungalower, og man må derfor regne med å gå litt til de
ulike fasiliteter. Insekter som maur er vanlig og dette opplyses det om i informasjonen. Star
Tour mener det ikke foreligger mangler som gir grunnlag for prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at turarrangør har fått vite om problemet.

Klager har i dette tilfelle bestilt dobbeltrom i bungalow med havutsikt, markterrasse og
allinclusive. Dette har de fått. Av beskrivelsen fremgår at det er 151 rom på anlegget. Det er
dermed klart at det vil kunne være et stykke å gå fra noen av bungalowene til restauranter
og andre fasiliteter. At det kan ha blitt langt for en med nyretransplantasjon, er naturlig, men
da det ikke var bestilt en bestemt beliggenhet eller plassering foreligger det ingen mangel i
forhold til det avtalte.

Når det gjelder hva som er inkludert i all inklusive, fremgår dette også av
forhåndsinformasjonen. Her er det uttrykkelig opplyst at maten serveres i buffetrestauranten.
Det er også opplyst at det forekommer maur, mygg og kakerlakker, og at man i så fall må gi
beskjed til hotellpersonalet slik at det kan sprøytes. Dette er den vanlige måte å bekjempe
insekter på i sydlige strøk.

Tilstedeværelse av maur er normalt ingen mangel i pakkereiselovens forstand.

Heller ikke er det en mangel som gir grunnlag for prisavslag at mange mennesker passerer
bungalowen. Det er noe en må være forberedt på i et slikt stort ferieanlegg.

Vedtak:

Reklamasjonsnemnda for pakkereiser kan ikke anbefale at det gis noen kompensasjon

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Vigdis Fiske, Amisol AS