Vedtak i Transportklagenemnda
- Kollektivreiser

Sammendrag

Krav om refusjon av billett - busstreik

Dato
21.01.2021

Saksnummer
2020-03291

Tjenesteytere
Tide Buss AS

Klager har i det vesentlige anført

Klager forklarer at hun bestilte tur-returbilletter for strekningen Haugesund - Bergen
den 17. september og visste ikke på dette tidspunktet at det kunne bli streik. Videre
forklarer hun at da hun skjønte at streiken ble trappet opp lørdag 26. september 2020,
slik at hun ikke ville kunne komme seg hjem søndag 27. september 2020, tok hun
kontakt med Tide Buss via chat hvor hun fikk beskjed om at hun verken fikk penger
tilbake eller kunne bruke billetten til en ny avgang hvis streiken for eksempel ble løst på
mandagen. Hun opplevde svaret som usikkert og at nettsiden var kaotisk. Hun forklarer
at kundebehandlerne forsvant hele tiden, chatten datt ut og hun ble stadig nødt til å
snakke med nye kundebehandlere. 

Klager viser til uttalelse fra Forbrukerrådet om at hun kan fremsette et krav om
erstatning av tapet som avtalebruddet hadde påført henne.

Etter at klager hadde vært i kontakt med Forbrukerrådet forklarer hun at hun tok kontakt
med Tide på nytt hvor hun la ved uttalelsene fra Forbrukerrådet. Tide Buss avviste
klagers krav om refusjon og mente at de hadde retten på sin side og at Forbrukerrådet
tok feil i sine vurderinger. 

Klager forklarer at hun ble nødt til å få slektninger til å kjøre hvert sitt stykke på til
sammen 3 timer for at hun skulle komme seg hjem. Klager forklarer at hun ikke
har kvitteringer på hvilken kostnad dette ble til sammen for bensin, ferge, bom og
andre kostnader forbundet med bilkjøring. Hun legger også til at hun trodde på dette
tidspunktet at hun ville få pengene sine tilbake, siden Forbrukerrådet hadde vært så
tydelige på dette. Klager mener det er å stjele dersom man ikke leverer varen eller
tjenesten som det er betalt for. 

Klager krever tilbakebetaling av billetten som hun ikke fikk brukt, på totalt kr. 269.
Dersom klager ikke får billettprisen refundert, krever hun subsidiært å få utgiftene
forbundet med bilreisen refundert.

Tjenesteyterne har i det vesentlige anført
Tide Buss forklarer at det ved kjøp av billett ble inngått en avtale mellom transportør og
kunde. Videre forklares det at det nærmere innholdet i avtalen blant annet er bestemt
av kjøpsvilkårene for Nor-way Bussekspress som aksepteres ved kjøp av billett. Disse
vilkårene er tydelige på passasjers rettigheter ved streik: "Reisegarantien omfattes ikke
av streik. Det betyr at man ikke får refundert billett når avgang blir kansellert pga. streik.
Alternativ transport vil heller ikke bli refundert."

På bakgrunn av dette kan ikke Tide Buss imøtekomme klagers krav.

Nemnda bemerker

Klagen gjelder krav om refusjon av ubenyttet billett som følge av streik. 
Klager har vist til uttalelse fra Forbrukerrådet om at tjenesteyter ikke kan påberope seg
streik for å avslå refusjon. 

Det følger klart av reisevilkårene til Nor-Way bussekspress at billetter ikke refunderes
som følge av streik. Dette er en del av avtalevilkårene mellom tjenesteyter og kunde, som
kunden er bundet av. 

Videre følger det av alminnelige kontraktsrettslige regler at streiker og andre
arbeidskonflikter som ledd i generelle lønnsforhandlinger i bransjen må anses å
ligge utenfor tjenesteyters kontroll, jf. bl.a. kommentarutgaven til kjøpsloven (2008)
av Bergem, Konow og Rognlien. Streiken var ikke et resultat av forhold internt
i virksomheten som tjenesteyter råder over, men en generell landsomfattende
lønnskonflikt. Det vises også til tidligere praksis fra nemnda hvor samme problemstilling
ikke har gitt grunnlag for refusjon. Det vises videre til at streiken var varslet. 

Det er således ikke grunnlag for refusjon.

Vedtak

Transportklagenemnda for kollektivtransport finner ikke å kunne anbefale at klager gis
medhold.