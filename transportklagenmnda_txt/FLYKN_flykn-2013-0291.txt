Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
04.11.2013

Saksnummer
291/13F

Tjenesteyter
Ryanair

Krav om erstatning grunnet forsinkelse.

Klager har i det vesentlige anført:

Klager skulle reise fra Tenerife til London den 21. oktober 2010 med FR8167. Flyet ble
forsinket slik at klager mistet sin videreforbindelse til Rygge. Klager oppholdt seg på flyplassen
i London hele natten, og måtte kjøpe nye billetter til Rygge dagen etter.

Klager krever refundert utgifter til nye billetter, kroner 1 475.

Ryanair har i det vesentlige anført:

FR8167 ble forsinket 1 t 10 min som følge av restriksjoner i luftrommet. Hendelsen er ikke
kompensasjonsberettiget da årsaken til forsinkelsen var ekstraordinær og utenfor Ryanairs
kontroll.

Ryanair er et punkt til punkt selskap, og selger ikke gjennomgående billetter på sin nettside. I
Ryanairs regler og vilkår står det følgende:

«Ryanair do not offer, and cannot facilitate, the transfer of passengers or their baggage to
other flights, whether operated by Ryanair or other carriers. Passengers should therefore not
book onward flights with Ryanair or indeed any other air or surface carrier.»

Ryanair ønsker å erstatte klagers utgifter i ventetiden mot originale kvitteringer, men kan
dessverre ikke imøtekomme hans krav utover dette.

Nemnda bemerker:

Ryanair er i henhold til Montrealkonvensjonen artikkel 19 ansvarlig for tap som følge av
forsinkelse, hvis selskapet ikke godtgjør at det har tatt alle forholdsregler som med rimelighet
kan forlanges for å unngå skaden, eller at det ikke har vært mulig for dem å gjøre det. Et slikt
ansvar påligger alle flyselskap, uavhengig av om selskapet selger gjennomgående billetter
eller ikke.

Ryanair opplyser at forsinkelsen var en følge av restriksjoner i luftrommet.

Ryanair har ikke gitt noe nærmere forklaring på dette eller underbygget påstanden. Nemnda
er av den oppfatning at Ryanair ikke har godtgjort at forsinkelsen ikke med rimelighet kunne
vært unngått. Nemnda anbefaler at Ryanair erstatter klagers tap på NOK 1 475.

Vedtak:

Transportklagenemnda-fly anbefaler at Ryanair erstatter klagers tap med NOK 1 475.

Vedtaket var enstemmig.