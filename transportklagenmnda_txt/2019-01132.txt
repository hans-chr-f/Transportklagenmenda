Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.01.2020

Saksnummer
2019-01132

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til München med Lufthansas flyvning LH2457 den 4. februar
2019 kl. 06.15 med ankomst Mïnchen kl. 08.35.   Dagen før avgang fikk klager en SMS om
at flyet var kansellert. Klager ble omrutet til å fly via Frankfurt med ankomst i München
kl. 16.10.  På bakgrunn av dette sendte han en klage  til Lufthansa. Klager fikk medhold i
kravet om matutgifter, men avslag på kravet om standarderstatning.

Klager finner Lufthansas begrunnelse om værforhold som årsak til kanselleringen
lite sannsynlig. For det første var det dagen før klagers flyvning. For det andre har
flyselskapet ikke ønsket å dokumentere dette til klager i etterkant. Det blir alt for enkelt
for flyselskapet å skylde på været, som ifølge dem skal ha inntruffet dagen før klagers
avgang.

Tjenesteyterne har i det vesentlige anført
LH2457 den 4. februar 2019 ble kansellert som en følge av værforholdene i München.
På grunnlag av dette kan ikke Lufthansa imøtekomme klagers krav om erstatning. EU-
forordning 261/2004 fritar for ansvar i situasjoner hvor uregelmessigheten skyldes
ekstraordinære omstendigheter.

Lufthansa viser til vedlagt dokumentasjon.

Nemnda bemerker

Kansellering gir rett til standardkompensasjon med mindre flyselskapet kan godtgjøre
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Lufthansa har forklart og fremlagt dokumentasjon som viser at kanselleringen skyldtes
værforholdene i München, nærmere bestemt snøvær. Værmeldingene forandret seg
ikke frem til klagers avreisetidspunkt. Været forbedret seg først etter kl.10.00 den 4.
februar.  Nemnda mener at Lufthansa har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Lufthansa kunne ikke gjort noe for å forhindre værforholdene. Nemnda mener
også at Lufthansa gjorde det som med rimelighet kunne forventes for å minimere
følgene av kanselleringen og værforholdene. Klager ble ombooket til en annen flyvning
via Frankfurt samme dag.

Basert på ovenstående vurdering kan ikke nemnda anbefale at klager mottar
standarderstatning jf. EU-forordning 261/2004.

Vedtak

Transportklagenemnda–fly anbefaler ikke at klager gis medhold.