Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
26.08.2024

Saksnummer
2023-03585

Tjenesteytere
Widerøe

Klager har i det vesentlige anført

Klager hadde bestilt flyreise Bergen-Aberdeen med Widerøe:

WF398 (operert av Widerøe) - Bergen-Aberdeen - kl. 17:55-kl. 18:20 - 11. oktober 2023

WF398 Bergen-Aberdeen ble kansellert. Klager ble omrutet til ny flyvning neste morgen:

WF392 (operert av Widerøe) - Bergen-Aberdeen - kl. 07:40-kl. 08:05 - 12. oktober 2023

Denne flyvningen ble også kansellert. Klager har mottatt standarderstatning på 250 EUR
for denne siste kanselleringen.

Klager ble til slutt omrutet til flyvningene WF523 Bergen-Stavanger og SK4611 Stavanger-
Aberdeen dagen etter, den 13. oktober 2023.

Klager hevder Widerøe skylder på været for den første kanselleringen, nemlig av WF398
Bergen-Aberdeen, mens kanselleringen i realiteten skyldtes mangel på flymaskiner.
Klager viser til at det var andre fly som opererte i det samme tidsrommet og at været ikke
skulle være i veien for klagers flyvning. Klager krever standarderstatning på 250 EUR også
for denne kanselleringen.

Tjenesteyterne har i det vesentlige anført
Widerøe har i det vesentlige anført:

Kansellering WF398:

LN-WID opererer AY941 HEL – BGO. Flyet sirkler over Bergen, men klarer ikke lande på
grunn av tett tåke i BGO og går derfor til alternativ flyplass: Stavanger. Maskinen skulle
operere WF398 ut fra Bergen til Aberdeen, men blir kansellert – mangel på fly.

Kansellering WF392:

Flyet blir kansellert da maskinen LN-WDS står med et teknisk problem på Evenes.
Kunden har mottatt kompensasjon for CNL WF392.

Widerøe viser videre til interne systemer, METAR fra Bergen, samt en
betalingsbekreftelse på kompensasjon for WF392.

Widerøe har, etter oppfordring og etter fristen, inngitt oppdatert tilsvar med METAR for
Bergen den 11. oktober 2023. Værforholdene i denne saken var sterk vind - og ikke tåke
som Widerøe sist oppga (feil dato).

Nemnda bemerker

Nemnda legger til grunn at både WF398 Bergen-Aberdeen og WF392 Bergen-
Aberdeen ble kansellert. Klager har allerede mottatt standarderstatning på 250 EUR for
kanselleringen av WF392 Bergen-Aberdeen. Nemnda tar derfor kun stilling til om klager
har krav på standarderstatning for kanselleringen av WF398 Bergen-Aberdeen.

Kansellering gir rett til standarderstatning med mindre flyselskapet godtgjør at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 og 7.

Widerøe hevder flyvningen ble kansellert grunnet tett tåke i Bergen.

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I første tilsvar er det lagt ved METAR fra Bergen/Flesland for den 23. oktober 2023.
Spørsmålet i saken er om klager har krav på standarderstatning for kanselleringen av
WF398 Bergen-Aberdeen som hadde avgangsdato den 11. oktober 2023. Widerøe har,
etter oppfordring og etter fristen, inngitt nytt tilsvar med oppdatert METAR fra Bergen/
Flesland den 11. oktober 2023.

Widerøe har uttalt at kanselleringen skyldtes dårlige værforhold ved Bergen lufthavn.
Uttalelsen er underbygget med værrapport (METAR), logger og rapporter som
viser at det var tett tåke på det aktuelle tidspunktet. Nemnda finner det ut fra den
dokumentasjonen som er fremlagt godtgjort at værforholdene var å anse som
ekstraordinære omstendigheter i forordningens forstand.

Klager ble omrutet til en ny flyvning neste morgen, WF392 Bergen-Aberdeen den 12.
oktober 2023 med avreise kl. 07:40. Nemnda kan ikke se at Widerøe kunne ha iverksatt
andre tiltak for å minimere ulempene for klager ytterligere. Det legges ut fra det opplyste
til grunn at strekningen Bergen-Aberdeen ikke har hyppige avganger og at Widerøe har
oppfylt omrutingsplikten etter forordningen og EU-domstolens praksis, jf. C-501/17
avsnitt 19 og C-74/19 avsnitt 58-61.

Nemnda mener derfor at flyselskapet har godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Klager har derfor har ikke rett til standarderstatning på 250 EUR i henhold til
EU-forordning 261/2004 for kanselleringen av WF398 Bergen-Aberdeen den 11. oktober
2023.

Vedtak

Transportklagenemnda kan ikke anbefale at klager gis medhold.