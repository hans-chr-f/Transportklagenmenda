Vedtak i Transportklagenemnda - Fly

Sammendrag

Krav om standarderstatning grunnet kansellering, jf. EU-forordning 261/2004

Dato
21.06.2021

Saksnummer
2020-02997

Tjenesteytere
Kidy Tour
Avion Express

Klager har i det vesentlige anført

Klager skulle reise fra Oslo til Vilnius den 16. mai 2020 med Avion Express sin flyvning
X9602. Planlagt avgangstid var kl. 20.00, med ankomst i Vilnius kl. 22.50. Flybillettene ble
kjøpt gjennom reisebyrået Kidy Tour. 

Flyvningen ble kansellert på avreisedatoen. Som årsak til kansellering har klager oppført
at flyselskapet ikke fikk tillatelse til å ta av. Klager ble ikke tilbudt alternativ flyvning, og
reisen ble ikke foretatt. Klager har opplyst at hun ikke har fått noe refusjon.

Klager har på bakgrunn av kanselleringen fremsatt krav om standarderstatning på 250
euro i henhold til EU-forordning 261/2004.

Tjenesteyterne har i det vesentlige anført
Kidy Tour har anført følgende:

Kidy Tour har svart til nemnda at de ikke har virksomhet i Norge, men er et selskap
basert i Litauen. Dersom det gjelder en klage kan denne sendes pr. e-post.

Sekretariatet for Transportklagenemnda har sendt en forklaring på
Transportklagenemndas rolle til Kidy Tour, samt forklaring på hvordan en kan fremme
tilsvar. Kidy Tour har ikke fremmet tilsvar for nemnda.

Avion Express har anført følgende:

Angående flyvning X9 602 fra Oslo (OSL) til Vilnius (VNO) (planlagt å finne sted
2020-05-16, lørdag), vil Avion Express gjøre oppmerksom på at i løpet av uken flyvningen
skulle finne sted, søkte flyselskapet om tillatelse til å operere flyvningen. Den 14.
mai 2020 mottok flyselskapet bekreftelse fra Litauen Aviation Authority (LTSA) på at
tillatelsen vil bli utstedt. På fredagen (kl 17.55) mottok de imidlertid en e-post om at
de ikke fikk tillatelsen likevel. Det ble ikke gitt noen begrunnelse for avslaget. Etter
tilleggsavklaring med myndighetene ble det tydelig at LTSA ensidig (ikke i henhold til
forhåndsbestemt prosedyre) hadde henvendt seg til Helsedepartementet for å revurdere
den epidemiologiske situasjonen i destinasjonslandet (OSL, Norge).

Revurdering og nedgradering av epidemiologisk situasjon i destinasjonslandet og
respektive beslutninger fra offentlige myndigheter til hensikt å kontrollere den pågående
Covid-19-pandemien er ifølge EU-kommisjonen (se Interpretative Retningslinjer for
EUs passasjerrettighetsbestemmelser i sammenheng med utviklingssituasjonen med
Covid-19, "Retningslinjene") av deres natur og opprinnelse ikke iboende i den normale
utøvelsen av transportørenes aktivitet, og er utenfor deres faktiske kontroll (med
hensyn til passasjerrettigheter i henhold til europaparlaments- og rådsforordning (EF)
nr. 261/2004 ("forordningen") av 11. februar 2004 om fastsettelse av felles regler om
kompensasjon og assistanse til passasjerer ved nektet ombordstigning og avbestilling
eller lang forsinkelse av flyreiser, og om opphevelse av forordning (EØF) nr. 295/91).

Retten til standarderstatning bortfaller i tilfeller hvor kanselleringen skyldes
ekstraordinære omstendigheter som ikke kunne vært unngått selv om alle rimelige
tiltak var truffet, jf. forordningens artikkel 5 (3). I henhold til retningslinjene bør denne
tilstanden vurderes oppfylt i tilfeller hvor offentlige myndigheter enten direkte forbyr
visse flyreiser eller forbyr bevegelse av mennesker, som utelukker de facto at den
aktuelle flyvningen kan opereres. Vilkåret kan også anses oppfylt der kanselleringen
skjer under omstendigheter hvor det er begrenset hvem som kan reise (f.eks. kun
statsborgere eller beboere i det aktuelle landet). Dessuten vil det også anses som
ekstraordinære omstendigheter i tilfeller hvor flyselskapet bestemmer å kansellere
flyvningen, og dette er begrunnet i helsen til flybesetningen. 

Ovennevnte hensyn er ikke og kan ikke være uttømmende. Andre spesifikke
omstendigheter i relasjon til covid-19 kan også falle in under omfanget av artikkel 5 (3)

Når det gjelder refusjon av billetter har Avion Express ikke mottatt noen betaling fra
passasjeren eller noen tredjepart. Beløpet er tilsynelatende betalt til Kidy Tour. Avion
Express kan se at nemnda også har kontaktet Kidy Tour. Avion Express vet ikke om klager
har kontaktet Kidy Tour eller mottatt noe refusjon av billettsummen. Avion Express har
lagt til Kidy Tour i kopi i sin siste mail med oppfordring om å kontakte nemnda direkte.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5. 

Avion Express har opplyst at kanselleringen skyldtes manglende myndighetstillatelse
til å foreta flyvningen grunnet situasjonen med covid-19. Nemndas flertall, lederen og
bransjerepresentantene, finner forklaringen godtgjort sett hen til situasjonen på det
tidspunktet kanselleringen skjedde og flyvningen var planlagt. Etter flertallets syn må
situasjonen som oppstod anses som en ekstraordinær omstendighet i forordningens
forstand, som ikke kunne vært unngått selv om alle rimelige tiltak var truffet. Klager har
derfor ikke har krav på standarderstatning i henhold til EU-forordning 261/2004.

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel 7.
Mye kan tyde på at kanselleringen skyldtes covid-19-pandemien og selv om forklaringen
fra selskapet er plausibel, er det er ikke fremlagt konkret dokumentasjon eller logg som
dokumenterer påstandene. Selv om mange kanselleringer i denne perioden skyldtes
pandemien, vil det fremdeles være slik at kanselleringer kan ha andre årsaker som ikke
fritar selskapene for standarderstatningsansvar. Mindretallet kan derfor ikke se at en
forklaring fra selskapets side er tilstrekkelig til å godtgjøre at kanselleringen skyldtes
ekstraordinære omstendigheter.

Ved kansellering fra selskapets side vil klageren har rett på omruting eller full refusjon
av ubenyttet billett, jf. EU-forordning 261/2004. Klager har blitt spurt direkte om refusjon
av billetten er mottatt, og hun har uttalt at refusjon ikke er mottatt. I henhold til EU-
forordning 261/2004 er det flyselskapet som er ansvarssubjektet etter EU-forordning
261/2004. Som hovedregel er det med dette flyselskapet som er ansvarlig for refusjonen
etter forordningen. Dette gjelder selv om billetten er kjøpt via et reisebyrå. I denne
saken uttaler imidlertid flyselskapet Avion Express at de aldri har mottatt noen betaling
for billettene, verken fra passasjeren eller en tredjepart. Flyselskapets plikt til refusjon
forutsetter at de har mottatt betaling for billetten. Nemnda anbefaler på denne
bakgrunn at Kidy Tour refunderer klagers fulle billettpris.

Vedtak

Transportklagenemnda anbefaler at Kidy Tour refunderer klagers flybilletter. Utover
dette gis klager ikke medhold.