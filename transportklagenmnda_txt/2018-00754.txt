Vedtak i Transportklagenemnda - Fly

Sammendrag

Krav om standardkompensasjon ved kansellering. 

Dato
21.03.2019

Saksnummer
2018-00754

Tjenesteytere
Emirates

Klager har i det vesentlige anført

Klager skulle reise med Emirates' flyvning EK160 fra Oslo lufthavn (OSL) til Dubai (DXB)
26. mars 2015 med avreise kl. 13.55. De reisende hadde videreforbindelse med EK376
fra Dubai til Bangkok (BKK) om natten 27. mars kl. 03.20. Flyvningen fra Oslo til Dubai ble
kansellert, og passasjeren ble forsinket frem til sin endelige destinasjon. Klager har på
denne bakgrunn fremsatt krav om standardkompensasjon i henhold til EU-forordning
261/2004 på 600 euro pr. person, totalt 1 200 euro for to passasjerer.

Tjenesteyterne har i det vesentlige anført
Emirates' flyvning EK160 fra Oslo til Dubai 26. mars 2015 ble kansellert. Forutgående
flyvning fra Dubai til Oslo ble omdirigert til Stockholm som følge av kraftig snøvær i Oslo,
som igjen medførte at Oslo lufthavn var stengt. Som et resultat av omdirigeringen, samt
at værforholdene ikke bedret seg, var det ikke andre muligheter enn å kansellere EK160. 

Selskapet viser til fremlagt METAR-rapport, samt nemndas tidligere avgjørelse i sak
2017-01111. 

Emirates anfører at de ovennevnte værforhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Emirates' flyvning EK160 fra Oslo til Dubai 26. mars 2015 ble kansellert, og klager mistet
sin videreforbindelse til Bangkok. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kanselleringen kraftig snøvær i Oslo denne dagen. Forutgående
flyvning ble omdirigert til Stockholm, da Oslo lufthavn var stengt på grunn av
værforholdene. Da været ikke bedret seg, ble det besluttet å kansellere flyvningen. Det
vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand.  Nemnda legger til grunn at forsinkelsen
for passasjeren ikke kunne vært unngått selv om alle rimelige tiltak var truffet.
Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.