Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
10.02.2014

Saksnummer
466/13F

Tjenesteyter
Widerøes Flyveselskap AS

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Honningsvåg til Tromsø den 15. mai 2013 kl. 19:01 med WF937. Som
følge av streik ble flyet kansellert, og klager ble booket om til reise fra Hammerfest.

Det ble satt opp buss fra Honningsvåg til Hammerfest 5 timer før avgang. Klager hadde ikke
anledning til å ta fri fra jobb så tidlig, og kjørte av den grunn egen bil på strekningen.

Klager krever refusjon av kostnad for bruk av egen bil mellom Honningsvåg og Hammerfest.

Det vises for øvrig til klagers brev.

Widerøe har i det vesentlige anført:

WF937 ble kansellert som følge av streik. Hendelsen var ekstraordinær og utenfor Widerøes
kontroll, og er dermed ikke kompensasjonsberettiget.

I tilfeller ved streik kan passasjerene enten bli ombooket, eller motta refusjon av ubenyttede
strekninger. Klager valgte førstnevnte.

Widerøe mener det ikke ligger under deres ansvar å dekke utgifter til bruk av egen bil, da det
ble satt opp busser på strekningen.

Widerøe kan ikke imøtekomme klagers krav om refusjon av utgifter til bruk av bil.

Nemnda bemerker:

WF937 ble innstilt som følge av streik. Ved en innstilling har passasjeren valget mellom
refusjon av billettprisen eller omruting snarest mulig, jf. EU-forordning 261/2004 artikkel 5, jf.
artikkel 8. Klager valgte omruting fra Hammerfest.

Widerøe satt opp buss fra Honningsvåg til Hammerfest. Denne gikk imidlertid så tidlig at
klager ikke kunne benytte denne. Klager tok egen bil i stedet. Nemnda er av den oppfatning
at klager ikke har rett til dekning av bilutgifter. Nemnda viser til at innstillingen var en
konsekvens av streik, og at den følgelig lå utenfor Widerøes kontroll. Widerøe er ikke
erstatningsansvarlig i et slikt tilfelle. Klager kunne imidlertid valgt omruting til et senere
tidspunkt, men nemnda antar at dette ikke var aktuelt.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.