Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
10.02.2020

Saksnummer
2019-04794

Tjenesteytere
Ruter

Klager har i det vesentlige anført

Klager reiste med T-banen den 2.oktober 2019 da han ble ilagt et gebyr. Klager anfører
at han løp inn på T-banen og kjøpte billett i sekundet han slengte seg inn. Han anfører
videre at billetten var gyldig. Klager forklarer at han, 20-30 sekunder etter dette, blir møtt
av kontrollørene. Klager forklarte situasjonen til kontrollørene, men ble allikevel ilagt et
gebyr. 

Klager er helt uenig i at man får gebyr i tilfeller hvor man kan vise gyldig billett og forstår
ikke logikken bak dette. Videre mener klager det må utvises skjønn og forklarer at han
alltid pleier å kjøpe billett. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på T-banen den 2.oktober 2019 fordi han kjøpte sin billett for sent.
Billetten må være bekreftet og nedtellingen startet før går om bord. Man kan ikke sette
seg eller gjøre andre ting før man velger å betale. 

Klager sin billett ble bekreftet kl. 16.30.38 og kontrollen startet kl. 16.30.00. Klager sier
også selv at han kjøpte billett etter at han kom om bord. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen linje 5 den 2.oktober 2019 fordi han hadde kjøpt billett
for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har opplyst at han kjøpte billett i det sekundet han "slengte seg inn på T-banen",
og kontrolløren kom mot ham med en gang. 

Dette er i samsvar med opplysningene om at gebyr er notert ilagt kl. 16.31 og billetten er
registrert bestilt 16.30.38.

Nemnda bemerker at klager har erkjent at han kjøpte billett etter ombordstigning.
Vilkårene for å ilegge gebyr var dermed til stede. 

Selv om billetten ble kjøpt nokså umiddelbart etter ombordstigning og at man har hatt
liten tid, gir ikke grunnlag for å anbefale at gebyret frafalles. 

Nemnda har forståelse for at reaksjonen kan oppleves streng. Av hensyn til
transportselskapene behov er det imidlertid nødvendig å ha en konsekvent praksis da
det er ulike årsaker til at reisende ikke har kjøpt billett i tide.

Vedtak

Transportklagenemnda for kollektivtransport finner ikke å kunne anbefale at klager gis
medhold.