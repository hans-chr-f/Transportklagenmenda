Vedtak i Transportklagenemnda - Fly

Sammendrag

Krav om refusjon av billetter samt forsinkelsesrenter. Kansellering av flyvning.

Dato
17.11.2021

Saksnummer
2021-00755

Tjenesteytere
Supersaver
Norwegian Air Shuttle

Klager har i det vesentlige anført

Klager med reisefølge (totalt 5 reisende) skulle fly fra Tenerife til Kjevik via Oslo den 17.
juli 2020, men flyvningen ble kansellert av flyselskapet og klager har fremsatt krav om
refusjon av billettene til totalt 11086,96 kroner inklusiv forsinkelsesrenter.

Tjenesteyterne har i det vesentlige anført
I denne saken er Supersaver og Norwegian Air Shuttle innklaget. 

Supersaver har inngitt følgende tilsvar til nemnda: 
Klager hadde bestilt en reise med Norwegian som ble kansellert som følge av Covid-19.
Fordi klager har ulik bookingnummer på utreisen og hjemreisen er disse behandlet hver
for seg. 

Supersaver kan bekrefte at det er mottatt refusjon fra flyselskapet for klagers utreise
med bookingnr: PY2MD, og har gjennomført utbetaling av 15404.48 kroner til klager.
Det er også blitt refundert håndteringsgebyr fra Supersaver, på 375 kroner den 27. mai
2021. 

Når det gjelder klagers bookingnummer FFCZUF har Norwegian avslått refusjonskravet,
da dette gjelder en reservasjon som ble kansellert før 18. november 2020. Supersaver
kan på grunnlag av dette ikke imøtekomme klagers gjenstående krav om refusjon. 

Norwegian Air Shuttle har ikke inngitt tilsvar til nemnda.

Nemnda bemerker

Nemnda legger til grunn klagers forklaring om at han mottok informasjon om
kanselleringen den 6. juni 2020. Dette var mer enn to uker før planlagt avreisedato, og
klager har dermed ikke rett til standarderstatning etter EU-forordning 261/2004 artiklene
5 og 7.

Klager krever refusjon av billettene, noe han har krav på i henhold til EU-forordningen
artikkel 8 nummer 1 dersom han velger dette fremfor omruting. Refusjonen skal
utbetales innen syv dager, jf. artikkel 8 nummer 1 bokstav a.

Det er flyselskapet som er ansvarssubjektet etter EU-forordning 261/2004, og det er
derfor det transporterende luftfartsselskapet som skal tilby omruting eller eventuelt
refusjon av differansen mellom opprinnelige flybilletter og nye billetter/transportutgifter.
Nemnda mener derfor at Norwegian må refundere klagers billettutgifter med tillegg av
forsinkelsesrenter jf. forsinkelsesrenteloven § 2. 

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager.

Vedtak

Transportklagenemnda anbefaler at Norwegian refunderer klager i henhold til
rekonstruksjonsplanen.