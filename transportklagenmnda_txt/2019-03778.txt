Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
21.04.2020

Saksnummer
2019-03778

Tjenesteytere
Cobrex Trans
AVIATRADE

Klager har i det vesentlige anført

Klager med reisefølge (til sammen tre personer) skulle reise fra Trondheim til Barcelona
den 4. august 2018 kl 11.40 med flight CBX525. Avgangen ble kansellert. Klager fikk ikke
beskjed om noen årsak til kanselleringen. De ble imidlertid booket om til en senere
avgang med et annet flyselskap kl. 17.15, ankomst Barcelona kl. 21.30.

Klager har basert på ovenstående fremsatt krav om standarderstatning på 400 euro for
tre personer (totalt 1200 euro), i henhold til EU-forordning 261/2004.

Tjenesteyterne har i det vesentlige anført
Saken er sendt for tilsvar til både Cobrex Trans og Aviatrade, da nemnda ikke finner
klart hvem som faktisk opererte flyvningen. Ingen av selskapene har avgitt uttalelse til
nemnda.

Nemnda bemerker

Verken Cobrex Trans eller Aviatrade har tross oppfordring avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger til grunn at klagers flyvning den 4. august 2018 ble kansellert.   

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Klager har fremsatt krav om standardkompensasjon i henhold til EU-forordning
261/2004.

Cobrex Trans og Aviatrade har som nevnt ikke avgitt uttalelse til klager eller til nemnda.
Selskapene har følgelig ikke godtgjort at  kanselleringen skyldtes ekstraordinære
omstendigheter som ikke kunne vært unngått. Klager har etter nemndas syn derfor krav
på standardkompensasjon på 400 euro per person. Boardingkortet står oppført med
CBX525 (Cobrex Trans sin prefix). Med mangel på holdepunkter for annet, anbefaler
nemnda at flyselskapet Cobrex Trans utbetaler beløpet. Selskapet får eventuelt søke
regress hos Aviatrade dersom feilen ligger der.

Saken er behandlet av èn forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda-fly anbefaler at Cobrex Trans utbetaler 400 euro per person til
klager.