Vedtak i Transportklagenemnda - Fly

Sammendrag

Krav om standarderstatning og utgift til ny billett grunnet kansellering.

Dato
30.01.2017

Saksnummer
2016-00267

Tjenesteytere
Ryanair

Klager har i det vesentlige anført

Klager skulle reise fra Rygge til Palma 31. mars 2016 kl. 15:50 med FR8517, med retur
den 5. april. Ca 25 timer før avgang mottok klager melding fra Ryanair om at flyvningen
den 31. mars var kansellert. Det ble ikke oppgitt noen årsak til kanselleringen, ingen
informasjon om rettigheter og klager ble ikke tilbudt en alternativ reiserute. I den
forbindelse så kjøpte klager ny billett med Norwegian Air Shuttle

Klager har fått refundert kroner 507,62 fra Ryanair, men er usikker på om dette er full
kompensasjon for enveisbilletten. 

Klager krever standarderstatning på 400 euro i henholdt til EU-forordning 261/2004 og
kroner 2 349 for ny flybillett.

Tjenesteyterne har i det vesentlige anført
FR8517 fra Rygge til Palma 31. mars 2016 ble kansellert på grunn av streik som var
utenfor Ryanair sin kontroll. Ryanair viser til vedlagt dokumentasjon.

Ryanair har refundert klager kroner 507,62.

Ryanair kan ikke imøtekomme klagers krav.

Nemnda bemerker

Partene ser ut til å være enige om at klageren skulle reist fra Rygge til Palma 31.03.2016
kl 1550, og at denne flyvningen ble kansellert 25 timer før avgang uten nærmere
informasjon om årsak og passasjerrettigheter. Klageren sår derfor tvil om flyselskapets
etterfølgende begrunnelse for kanselleringen - streik blant franske flygeledere - medfører
riktighet. Han krever standarderstatning med 400 euro og utgiften til ny billett med annet
flyselskap dagen etter, erstattet.  

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artikkel 5 og 7. Det
er flyselskapet som må godtgjøre at det forelå en slik ekstraordinær omstendighet.
Flyselskapet må videre godtgjøre at de har truffet alle rimelige tiltak for å unngå
innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses for å ligge utenfor dets kontroll. Forordningen sier heller ikke om det skal /
bør skilles mellom streik i eget selskap eller streik hos andre.

Streik hos tredjemann som her faller etter fast nemndspraksis utenfor flyselskapets
ansvarsområde. Nemnda finner det godtgjort at kanselleringen skyldtes streik. Dette
går frem av både dokumentasjonen som selskapet har lagt frem og av massemedia.
Nemnda finner det også godtgjort at kanselleringen ikke kunne vært unngått selv om alle
rimelige tiltak var truffet. Nemnda anbefaler således ikke at klageren gis medhold i kravet
om standarderstatning etter EU-forordningen. 

Ved kansellering skal passasjeren få valget mellom refusjon og omruting, jf EU-
forordningen artikkel 8. 

Passasjeren fikk ikke noe slikt valg i dette tilfellet og bestilte ny billett hos et annet
flyselskap med utreise 01.04.2016 til 2 349 kroner. Flyselskapet ser ikke ut til å ha
bestridt dette beløpet. 

Nemnda anbefaler derfor at Ryanair erstatter utgiften til ny billett med fradrag av prisen
for den kansellerte billetten som skal være refundert, det vil si 1 841 kroner.

Vedtak

Transportklagenemnda-fly anbefaler ikke at flyselskapet skal betale standarderstatning,
men at det skal refundere merutgiften til ny flybillett med 1 841 kroner.