Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
15.03.2013

Saksnummer
624/12F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Kristiansand til Bergen den 7. august 2012 med DY279. Da klager ankom
Bergen oppdaget han at ryggsekken var ødelagt.

Klager meldte fra om skaden dagen etter.

Klager krever erstatning for ødelagt ryggsekk, kroner 4 999.

Norwegian har i det vesentlige anført:

Passasjerer plikter å forevise skadet bagasje innen syv dager etter ankomst. Det er opptil
passasjerene å bevise at bagasjen ble skadet i flyselskapets varetekt, dette gjøres ved å
rapportere skaden umiddelbart ved ankomst.

Klager rapporterte skade på ryggsekk dagen etter ankomst. Ved å forlate flyplassen uten å
rapportere eventuell skade godkjente klager at ryggsekken var i samme stand som da den ble
innlevert.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet ryggsekken uten å klage. Det følger da av ovennevnte
bestemmelse at ryggsekken formodes å være utlevert i god stand. Det er ikke fremlagt
opplysninger som sannsynliggjør at ryggsekken ikke ble utlevert i god stand, og nemnda
finner ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne Grethe Soløy, Widerøes Flyveselskap AS

Olav Grøttland, SAS