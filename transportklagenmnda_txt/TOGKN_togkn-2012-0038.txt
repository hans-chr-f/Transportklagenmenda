Vedtak i Transportklagenemnda
- Kollektivreiser

Sammendrag

Krav om refusjon av billettkostnader på grunn av skitne toaletter om bord i toget.

Dato
15.11.2012

Saksnummer
38/12 J

Tjenesteyter
NSB

Klager har i det vesentlige anført:

Klager hadde bestilt to billetter for å reise t/r Oslo - Bergen i august. På begge togreisene
opplevde klager at togene hadde skitne toaletter. Dette er i følge klager helt uakseptabelt og
hun krever derfor hele eller deler av billettkostnaden for reisen refundert. Klager kan ikke
godta et gavekort som kompensasjon da hun og hennes reisefølge er franske og ikke har
planer om å reise med tog i Norge i den nærmeste framtid.

NSB har i det vesentlige anført:

I henhold til NSBs transportvilkår § 8 A vil det foreligge en mangel dersom reisen ikke svarer til
hva passasjeren ut i fra reisens pris, reisevilkår og reiseinformasjon hadde grunn til å forvente.
Passasjerer som mener det foreligger en mangel, plikter så vidt mulig å informere NSBs
personale om dette uten ugrunnet opphold. Dersom mangelen ikke blir utbedret under reisen
kan passasjeren kreve et forholdsmessig prisavslag.

NSB kan ikke ut fra sakens dokumenter se at klager tok kontakt med personalet om bord og
sa i fra at toalettene ikke var rene. Dersom klager faktisk mente at toalettene var veldig skitne
burde hun ha varslet personalet om bord.

NSB vil presisere at det under en togreise kan forekomme at toalettene blir skitne underveis
akkurat som på fly eller andre kjøretøy. Personalet om bord på togene har prosedyrer for å
gjøre enkelt renhold under reisen dersom det er behov for det, akkurat som kabinbesetningen
på et fly.

NSB har full forståelse for at det ikke er noen hyggelig erfaring å oppleve skitne
toaletter på toget og har derfor tilbudt klager et gavekort. Det foreligger etter NSBs syn
ikke grunnlag for å kreve kompensasjon verken i henhold til transportvilkårene eller
passasjerrettighetsforskriften.

Nemnda bemerker:

I henhold til NSBs transportvilkår § 8 A vil det foreligge en mangel dersom reisen ikke
svarer til hva passasjeren ut fra reisens pris, reisevilkår og reiseinformasjon hadde grunn
til å forvente. Et jernbaneforetak skal fastsette kvalitetsstandarder for sine tjenester og
iverksette et kvalitetsstyringssystem for å opprettholde kvaliteten på tjenestene, jf. EU
forordning 1371/2007 om jernbanepassasjerers rettigheter og forpliktelser artikkel 28, jf.
vedlegg III. Rengjøring av rullende materiell og stasjonsbygninger er omfattet av et slikt
kvalitetsstyringssystem for å sikre blant annet toalettenes hygieniske standard.

I følge NSB vil personalet om bord i togene foreta rengjøring av toaletter under reisen dersom
de blir gjort oppmerksom på at hygienen ikke er tilfredsstillende. Ut fra sakens dokumenter
kan ikke nemnda se at klager har gitt beskjed om mangler ved rengjøringen av toalettene til
personalet om bord i toget da de reiste. Det er en forutsetning for å kunne kreve prisavslag
at man melder fra om mangelen så snart som mulig slik at togselskapet kan få mulighet til å
rette opp i forholdene. I dette tilfellet fikk ikke personalet om bord beskjed om at toalettene
var skitne og dermed heller ikke mulighet til å foreta en rengjøring.

På bakgrunn av dette kan heller ikke klager kreve prisavslag i ettertid. NSB har likevel tilbudt
klager et gavekort som kompensasjon. Nemnda kan ikke se at det finnes grunnlag for
prisavslag eller kompensasjon utover dette.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.