Vedtak i Transportklagenemnda - Fly

Sammendrag

Krav om at flyselskapet utbetaler refusjon for
klagers utgifter monetært og ikke som voucher.

Dato
23.01.2023

Saksnummer
2022-01753

Tjenesteytere
SAS

Klager har i det vesentlige anført

Klager reiste med SAS og Turkish Airlines fra Oslo via London og Istanbul til Mauritius
den 4. juli 2022. Forut for reisen hadde det vært en kansellering og omruting i
forbindelse med reisen. SAS har utbetalt standarderstatningsbeløpet for dette i henhold
til EU-forordning 261/2004 i penger. I forbindelse med ny reiserute, fremsatte klager
også krav om refusjon av utgiften på kr 2649 til hotellovernatting i London. Dette ble
gjort via SAS' nettsider og i etterkant har det vært en lang dialog med kundeservice om
hvorvidt klager valgte å få refusjon av sin utgift i voucher eller ikke. Klager fastholder at
han ikke har valgt voucher og viser til utskrifter av det fremsatte kravet og dialogen med
SAS. Grensesnittet til SAS gir ikke mulighet for å velge både "Monetary" og "Voucher" i
samme krav om erstatning og refusjon.

Klager hevder det ikke er hans problem at SAS ikke kan endre fra utbetaling i voucher
til monetær utbetaling i ettertid. EU-forordning 261/2004 åpner ikke for en slik ensidig
overstyring av kundens ønske om å få refusjon i tråd med forordningens artikkel 9 nr. 1
b). Voucheren har dessuten begrenset varighet.

Klager fastholder at han valgt å få refusjon av sin utgift utbetalt monetært og ikke som
voucher og krever kr 2649 utbetalt.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. 

Basert på sakens opplysninger legger nemnda til grunn at klager og SAS er uenige om
hvorvidt klager har fremsatt krav om refusjon av sin utgift til hotellovernatting i form
av en verdikupong (voucher) eller kontant utbetaling ved bankoverføring (monetary).
Det kan synes som utskriftene av systemet i SAS viser at det er mulig å velge mellom
«Voucher» og «Monetary» og at dette valget både må gjøres der det fremsettes krav om
standarderstatning i henhold til EU-forordning 261/2004 og ved krav om refusjon av
utgifter som følge av uregelmessigheter ved en flyvning. Det er ikke mulig for nemnda
å fastslå hva som er valgt eller ikke ut ifra utskriftene, men legger til grunn at klager har
ønsket kontant utbetaling ved bankoverføring for sine krav om refusjon og erstatning
siden han har oppgitt bankkontoinformasjon i skjemaet, og anbefaler at SAS omgjør
voucherens verdi til en kontant utbetaling på kr 2649.

Nemnda viser i tillegg til at EU-kommisjonen kom med en anbefaling 13. mai 2020 om at
verdikuponger aksepteres som et alternativ til refusjon i form av penger under covid-19-
pandemien. Det ble der understreket at refusjon i form av verdikuponger kun er mulig
så lenge passasjeren har gitt sitt samtykke til dette, og at dersom utstedt voucher ikke er
benyttet innen ett år kan de kreves refundert i sin helhet.

Vedtak

Transportklagenemnda anbefaler at SAS omgjør voucherens verdi til en kontant
utbetaling på kr 2649.