Vedtak i Pakkereisenemnda

Sammendrag

Saken gjelder flyforsinkelse på hjemtur fra Thailand.

Dato
03.09.2013

Saksnummer
56/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: 28.486,-

Tidsrom: 010113 - 170113

Reisemål: Thailand

Saken gjelder:

Saken gjelder flyforsinkelse på hjemtur fra Thailand.

Klager anfører at hjemturen fra Thailand ble ca 19 t forsinket på grunn av sent
innkommet fly forårsaket av at kapteinen var blitt syk. Klager krever € 600 i
kompensasjon. Klager har også tatt opp forhold vedrørende benplass og servering som
passasjer på Premium Class.

Star Tour har henvist til at når kapteinen ble syk, var dette en slik ekstraordinær
situasjon at EU-forordning 261/2004 om kompensasjon ikke får anvendelse.

Star Tour vil imidlertid refundere det reelle økonomiske tapet hvis det dokumenteres med
bekreftelse fra arbeidsgiver, samt kr.1.050,- i forbindelse med setene på Premium Class -
alternativt kr.2.100,- som gavekort.

Nemnda bemerker:

EU-forordning 261/2004 gir passasjerer krav på kompensasjon ved forsinkelser av en
viss varighet med mindre flyselskapet/turarrangør godtgjør at forsinkelsen skyldtes
ekstraordinære omstendigheter som ikke kunne ha vært unngått selv om alle rimelige tiltak
hadde vært truffet. Når den kaptein som skulle ha ført flyet til

Thailand ble akutt syk, foreligger det etter nemndas syn slike ekstraordinære omstendigheter
som fritar for ansvar etter EU-forordningen.

Imidlertid utgjør en forsinkelse på over 19 t en mangel ved reisen i pakkereiselovens forstand
uten hensyn til forsinkelsens årsak. En slik mangel gir grunnlag for prisavslag, som etter
nemndas syn passende kan settes til totalt kr.1.500,- .

Nemnda forstår det slik at problemet med benplass på flyet er løst mellom partene.

Vedtak:

Reklamasjonsnemnda anbefaler at det gis et prisavslag på totalt kr.1.500,-

Vedtaket var enstemmig.