Vedtak i Transportklagenemnda - Fly

Sammendrag

Krav om erstatning ved forsinket bagasje.

Dato
22.02.2012

Saksnummer
282/10F

Tjenesteyter
Norwegian Air Shuttle ASA

Krav om erstatning ved forsinket bagasje.

Klager har i det vesentlige anført:

Klager reiste den 24. mai kl 18:15 fra Oslo til Beograd med DY1978. Hans bagasje kom først
frem fem dager senere.

Bagasjen inneholdt vareprøver klager skulle benytte i Beograd. Produktene som var i
kofferten, kaviar og sild, kunne ikke tåle romtemperatur i mer enn seks timer. Forsinkelsen
medførte at varene ble ødelagt. Klager ble også påført tapt arbeidsfortjeneste.

Klager krever erstattet tapt arbeidsfortjeneste med kr 39.000 og ødelagt koffert med kr 1.400.

Norwegian har i det vesentlige anført:

Norwegian beklager at bagasjen ikke kom frem og de konsekvenser det medførte klager.

Ved bagasjeforsinkelser dekker flyselskapet kun gjenkjøp, eventuelt leie av det mest
nødvendige i den innsjekkede bagasjen.

I henhold til Norwegians betingelser for innsjekket bagasje skal ikke matvarer sendes som
innsjekket reisegods.

Norwegian har ikke mottatt noen kvitteringer fra klager på utlegg i forbindelse med
bagasjeforsinkelsen.

Flyselskapet anser også erstatningen på NOK 26 x 1500 smaksprøver som irrelevant da
planlagte møter kunne blitt gjennomført og smaksprøver tilsendt senere.

På overstående grunnlag kan ikke Norwegian innfri klagers krav om erstatning, og anbefaler
klager i fremtiden å sende smaksprøver av fersk mat cargo hvor både transport temperatur
og varedeklarasjon over landegrensene bedre kan ivaretas.

Nemnda bemerker:

Flyselskapet er ansvarlig for tap som følge av forsinkelse, jf. luftfartsloven § 10-20.
Erstatningen skal settes ned eller helt falle bort dersom flyselskapet godtgjør at den
skadelidte ved egen skyld har medvirket til skaden, jf. luftfartsloven 10-21. Tapet må i henhold
til vanlige erstatningsrettslige prinsipper være en direkte følge av forsinkelsen, og tapet må
være påregnelig.

Det fremkommer av Norwegians vilkår at lett bedervelige varer m.v. ikke kan sendes som
innsjekket bagasje. Tilsvarende regler finnes hos alle flyselskap. Etter nemndas vurdering
hadde klager ikke anledning til å frakte varene som innsjekket bagasje. Dette må få betydning
ved vurderingen av om klager har rett til erstatning.

Nemnda er av den oppfatning at klager ikke har rett til erstatning i dette tilfellet. Etter
nemndas vurdering har klager selv medvirket til tapet ved å sende lett bedervelige varer
i innsjekket bagasje, i strid med Norwegians vilkår. Klager må videre anses kjent med at
innsjekket bagasje forsinkes/kommer bort fra tid til annen, og tok således en sjanse ved å
sende prøver han var avhengig av de nærmeste dagene som reisegods. Det var videre ikke
påregnelig for Norwegian at forsinkelsen ville medføre dette tapet. Ved å sende bedervelige
varer i en koffert, måtte klager forvente at kofferten kunne bli ødelagt hvis bagasjen ble
forsinket.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS