Vedtak i Transportklagenemnda - Fly

Sammendrag

Krav om erstatning for skadet koffert.

Dato
19.08.2024

Saksnummer
2024-00382

Tjenesteytere
Sunclass Airlines

Klager har i det vesentlige anført

Klager reiste tur-retur med Sunclass Airlines fra Oslo til Las Palmas 4. -11. januar 2024.

Klagers bagasje ble meldt skadet ved ankomst Oslo, da den var påført relativt dype
skraper både på siden og på toppen. Klager mener det er tydelig at kofferten må ha falt i
bakken, og sklidd eller blitt dratt bortover. Skader av denne grad medfører verditap som
er over grensen av hva som er rimelig å forvente når bagasjen blir håndtert i forbindelse
med lufttransport 

Klager hadde kjøpt helt ny koffert for hjemreisen, ettersom den gamle var blitt ødelagt
på utreise fra Oslo til Las Palmas.

Kofferten kostet 3776 NOK, og klager krever å få erstatning for verditapet.

Tjenesteyterne har i det vesentlige anført
På PIR-rapporten fremgår det at bagasjen har fått riper (scratched) under transporten fra
Las Palmas til Oslo, men ingen andre skader.
Sunclass Airlines dekker skader der bagasje er ødelagt og ikke lenger kan benyttes, men
ikke riper som har oppstått under transport, da dette må påregnes når man sjekker inn
sin bagasje på fly.

Sunclass vurderer det slik at klager har en fullt brukbar koffert, og vil derfor ikke
imøtekomme klagers krav om erstatning.

Nemnda bemerker

Sunclass Airlines er i henhold til luftfartsloven § 10-18 ansvarlig for skade på innskrevet
reisegods såfremt den hendelse som har forårsaket skaden er inntruffet om bord på
luftfartøy eller mens godset var i fraktførerens varetekt.

Slik nemnda ser saken er det ikke bestridt at ripene på kofferten oppstod mens kofferten
var i fraktførerens varetakt, men Sunclass Airlines hevder at ripene på kofferten er
innenfor det som må påregnes ved innsjekket bagasje.

Nemndas flertall, forbrukerrepresentanten og nemndas leder, bemerker at bagasje som
transporteres med fly blir utsatt for til dels røff behandling og utvendige påvirkninger,
og de reisende må i rimelig utstrekning være forberedt på riper og merker på kofferter,
uten at dette gir grunnlag for erstatning. I dette tilfellet er imidlertid ripene og merkene
svært mange og store i lys av at kofferten var helt ny. Skadene på kofferten ligger etter
flertallets syn utover det som er normal og påregnelig slitasje for en flight. Klager har
krav på kompensasjon for den verdiforringelse som dette har medført. Størrelsen på
verdiforringelsen må nødvendigvis fastsettes skjønnsmessig, og settes etter en samlet
vurdering til 400 kroner.

Nemndas mindretall, bransjerepresentanten, finner ikke grunnlag for klagers krav. Så
lenge skaden kun er kosmetisk, kan mindretallet ikke se at det er grunnlag for erstatning
da klager ikke har lidt noe økonomisk tap. Det kan derfor ikke anbefales at klager gis
medhold.

Vedtak

Transportklagenemnda anbefaler at SunClass Airlines betaler 400 kroner til klager.