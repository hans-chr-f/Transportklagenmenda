Vedtak i Transportklagenemnda - Fly

Sammendrag

Krav om full refusjon av flybilletter grunnet
kansellering som følge av covid-19 pandemien.

Dato
16.09.2021

Saksnummer
2021-00247

Tjenesteytere
Mytrip
Norwegian Air Shuttle

Klager har i det vesentlige anført

Klager (to personer) hadde bestilt reise hos Mytrip med Norwegian t/r Oslo - Praha med
avreise den 30. april 2020. Pris kroner 7 036.

Før avreise mottok klager en melding om at reisen var kansellert. Klager kan ikke huske
når dette skjedde. Mytrip ba klager bekrefte at hun ønsket at reisebyrået skulle fremme
et krav på vegne av henne om refusjon av billetten, noe hun gjorde. 

Klager har ikke mottatt refusjon per 2. juli 2021, og stiller seg svært kritisk til at det skal ta
så lang tid. 

Klager krever full refusjon av billetten kroner 7 036.

Tjenesteyterne har i det vesentlige anført
Mytrip har i det vesentlige anført:

Klager hadde følgende reiserute:

DY1504 OSL PRG 
DY1503 PRG OSL

Flyvningene ble henholdsvis kansellert av flyselskapet den 25. mars og den 7. april, det
vises til fremlagt kopi av klagers bookinghistorie.  

Den 12. september 2020 sendte Mytrip inn en refusjonssøknad til Norwegian.
Dessverre så har flyselskapet avvist denne og sperret muligheten om å sende flere
refusjonssøknader til Norwegian. Dette er beklagelig, men ikke noe Mytrip kan holdes
ansvarlig for. 

Norwegian har ikke avgitt uttalelse til nemnda.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringene henholdsvis
den 25. mars og den 7. april, mer enn to uker før avgang. Klager har etter dette ikke krav
på standarderstatning.  

Klager krever refusjon av billettene, noe hun har krav på ved kansellering i henhold til
EU-forordning artikkel 8 nummer 1 dersom hun velger dette fremfor omruting. 

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Flyselskapet er etter forordningen ansvarlig overfor passasjeren
direkte. Nemnda mener derfor at Norwegian må refundere klagers billettutgifter på 7
036 kroner direkte til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian refunderer flybillettene med kroner 7
036 direkte til klager.