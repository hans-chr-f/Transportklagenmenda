Vedtak i Transportklagenemnda - Fly

Sammendrag

Krav om refusjon av flybillett som følge av forsinket bagasje.

Dato
16.02.2023

Saksnummer
2022-01407

Tjenesteytere
Widerøe

Klager har i det vesentlige anført

Den 25.03.2022 reiste klager fra Bodø til Svolvær med Widerøe, rutenummer WF830.
Klager opphold skulle kun vare til 27.03.2022 og betalte derfor fullprisbillett som
inkluderer tilleggstjenesten prioritert bagasje. Bagasjen ankom med en dags forsinkelse.
Dette medførte at klager gikk glipp av hele VM i skreifiske. Som følge av dette krever
klager refusjon av hele den opprinnelige billetten, tilsvarende 2531 NOK. 

Klager har fått dekket utgifter til klær fra sitt forsikringsselskap.

Tjenesteyterne har i det vesentlige anført
Widerøe har ovenfor nemnda opplyst at de ikke har ytterligere kommentar utover det
som fremkommer i korrespondanse med klager.

Til klager har flyselskapet sagt at de ikke er ansvarlig for kompensasjon utover refusjon
av utlegg, da de har mottatt et regresskrav fra forsikringsselskapet. Årsaken til at
bagasjen ble forsinket begrunnet Widerøe i at det var dager med fulle fly og svært mye
bagasje og som følge av dette ble en del av bagasjene stående igjen på flyplassen.

Nemnda bemerker

Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinket bagasje. Utlegg til for eksempel klær og
toalettartikler som skyldes et nødvendig behov kan passasjeren kreve erstattet, men
passasjeren har et ansvar for å begrense utgiftene.

I denne saken har ikke klager krevd erstatning for utgifter til nødvendige innkjøp,
men det er krevd refusjon av hele billettprisen, tilsvarende 2531 NOK, som følge av at
formålet med reisen ble forfeilet da klager gikk glipp av VM i skreifiske. Etter nemndas
syn foreligger det ikke hjemmel for å kreve refusjon av billettprisen i et slikt tilfelle hvor
klager har benyttet flybilletten.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda kan ikke anbefale at klager gis medhold.