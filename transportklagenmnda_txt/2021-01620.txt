Vedtak i Transportklagenemnda - Fly

Sammendrag

Krav om å få tilbake reise/booking slik at den kan endres.

Dato
21.03.2022

Saksnummer
2021-01620

Tjenesteytere
SAS

Klager har i det vesentlige anført

Klager med reisefølge (totalt fire personer) skulle reise med SAS fra Oslo til Las Palmas
den 14. november 2021 (SK4697). Planlagt retur var den 28. november 2021 (SK4698). 

Klagers booking var "SAS Go Smart". Denne billetten tillot gratis endring uten gebyr.
Klager valgte denne billettkategorien fordi de årlig reiser til Gran Canaria, og slik at de
eventuelt kunne endre til ett år senere dersom dette ble ønskelig. Ifølge reglene måtte
en kun betale mellomlegget hvis nye flybilletter var dyrere. Klager fikk dette bekreftet av
SAS pr. telefon. Det vises i tillegg til skjermbilde av de ulike billettypene og vilkårene som
gjelder.

Klager med reisefølge bestemte seg for å ikke reise til Gran Canaria grunnet covid-19.
De ville ikke ta sjansen på dette, med to små uvaksinerte barn.  Da de skulle inn på SAS
sine nettsider for å endre billettene kom det opp to alternativer: 1) Endre og 2) Søke om
full refusjon. Klager var klar over at billettene ikke tillot full refusjon, men gratis endring.
Ettersom søknad om full refusjon kom opp som et alternativ, tenkte de likevel at det
ikke kunne skade å søke, og at det verste som ville kunne skje, var at de fikk avslag på
søknaden og heller måtte endre billetten til neste år.  Klager tenkte at SAS kanskje hadde
gjort endringer, og gitt passasjerene bedre vilkår grunnet covid-19. 

Da klager fikk svar på søknaden, så hun at det kun var skatter og avgifter som
ble refundert. Klager ringte til SAS med en gang og sa det var skjedd en feil.
Kundekonsulenten klager snakket med sa det ikke var noe å gjøre med dette. Billettene
var slettet. Klager fikk beskjed om å sende en mail til kundeservice. Klager reagerer
spesielt på at SAS ikke er villig til å prøve å hjelpe dem, eller gi dem noen muligheter,
ettersom de ringte rett etter beskjeden de fikk.  Klager forklarte mange ganger til SAS at
det viktigste var å ikke miste selve reisen som dem hadde spart opp til i så lang tid. 

Klager mener SAS sin informasjon er misvisende. Slik klager så det under
søknadsprosessen, sto det ingen steder at dersom en sender søknaden og får avslag, så
er det ingen mulighet til å reversere dette. Da har en tapt en reise for flere tusen kroner.
Klager mener at søknadsprosessen er så enkel at det er skremmende. Stort sett ingen
ønsker å gi fra seg så mange tusen kroner til SAS. Klager trodde at en som ved andre
søknader ville få en tilbakemelding på om den ble godkjent eller ikke, for deretter å ta
en avgjørelse på om det er noe en ønsker eller ikke. Klager tok ikke skjermbilder under
prosessen, men har i etterkant forsøkt å finne frem til det. Det vises til fremlagte bilder.
Klager bemerker at det sto full refusjon da de søkte, og ikke kun refusjon som på bildene.
Det kan være SAS har endret dette i etterkant. 

Klager krever ikke refusjon av reisen, men å få reisen tilbake slik at de kan endre den.
Dette hadde de rett til på sin opprinnelige billett.

Tjenesteyterne har i det vesentlige anført
SAS har tross anmodning ikke fremmet tilsvar i saken.

Nemnda bemerker

SAS har tross oppfordring ikke fremmet tilsvar til nemnda. Nemnda kan treffe
vedtak basert på opplysningene som er fremkommet tidligere i saken, jf.
transportklagenemndforskriften § 5-3 (3).

Slik nemnda forstår hendelsesforløpet sendte klager inn søknad om refusjon på eget
initiativ. Dette resulterte i at flyvningen ble kansellert fra klagers, uten at flyvningene på
dette tidspunktet formelt var innstilt fra flyselskapet sin side. EU-forordning 261/2004
kommer med dette ikke til anvendelse.

Klager hadde billetter i billettkategorien SAS Go Smart. I henhold til billettvilkårene er
disse ikke refunderbare. Klager har med dette ikke rett på refusjon av billettene i henhold
til billettvilkårene. Dette var klager klar over. 

Klager har anført at SAS sine nettsider var misvisende når det gjaldt søknad om refusjon,
og det ikke kom frem noen steder at innsending av søknad ville medføre automatisk og
total avbestilling/kansellering av bookingen. 

Nemnda legger til grunn at klager på hjemmesiden til SAS hadde valget mellom å "endre"
eller "søke om full refusjon". Videre legger nemnda til grunn at det ikke fremgikk av
hjemmesiden til SAS at en søknad om refusjon innebærer at reisen ble kansellert. SAS
har ikke bestridt dette, og det legges derfor til grunn. 

Med det faktum nemnda legger til grunn, mener nemnda at SAS er ansvarlig for klagers
tap på erstatningsrettslig grunnlag.  

Vilkårene for erstatning er: 
a) ansvarsgrunnlag 
b) et økonomisk tap 
c) adekvat årsakssammenheng 

Nemnda mener at SAS kunne og burde gitt informasjon om at en søknad om refusjon
innebar en kansellering. Videre mener nemnda at det er adekvat årsakssammeheng
mellom SAS opptreden og klagers økonomiske tap. 

Basert på ovenstående kan anbefaler nemnda at klager gis medhold i kravet om å få
bookingen gjenopprettet, slik at hun kan ombooke. Dersom dette ikke er mulig anbefaler
nemnda at SAS utsteder en voucher til klager pålydende det samme beløpet som klager
betalte for de opprinnelige billettene.

Vedtak

Transportklagenemnda anbefaler at klager gis medhold i kravet om å få bookingen
gjenopprettet, slik at hun kan ombooke. Dersom dette ikke er mulig anbefaler nemnda at
SAS utsteder en voucher til klager pålydende det samme beløpet som klager betalte for
de opprinnelige billettene.