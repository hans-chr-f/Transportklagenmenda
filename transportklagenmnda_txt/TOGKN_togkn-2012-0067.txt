Vedtak i Transportklagenemnda
- Kollektivreiser

Sammendrag

Krav om sletting av gebyr for manglende billett.

Dato
14.02.2013

Saksnummer
67/12 J

Tjenesteyter
NSB

Krav om sletting av gebyr for manglende billett.

Klager har i det vesentlige anført:

Klager ble på vei til Skøyen den 14.09.12 ilagt et gebyr for manglende billett da det var
billettkontroll på toget. Klager nektet å underskrive gebyrslippen og påpekte at han
hadde glemt sitt reisekort og derfor burde kunne fremvise dette i ettertid slik teksten på
gebyrslippen viser. Kontrolløren streket over kolonnen for glemmegebyr. Reisekortet hans er
personlig, noe som bekreftes ved at navnet hans står på kortet og at det benyttes uttrykk som
«min profil» og «mine reisekort».

Klager har hatt personlig reisekort i ca. 18 måneder og den aktuelle dagen var det første
gangen han hadde glemt reisekortet sitt. Klager mener et glemmegebyr, slik gebyrslippen
anviser, burde holde i et slikt tilfelle. Et gebyr som nesten tilsvarer det en periodebillett på 30
dager koster er for drøyt.

Klager krever at gebyret på kr 900 slettes.

NSB har i det vesentlige anført:

Som det fremgår av NSBs transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Klager ble påtruffet på toget i ubetjent den 14.09.12 uten gyldig billett. Klager fikk altså gebyr
basert på det objektive kriteriet at han ikke hadde gyldig billett.

Når det gjelder glemt periodekort/billett, så finnes det ikke noen ordning med at slike kort kan
forevises i etterkant av en reise. Årsaken til dette er at Ruter AS sine periodebilletter fra og
med den 10.02.10 ble gjort upersonlige, og ordningen med «glemmegebyr er bortfalt».

Når det gjelder rubrikken for «glemt personlig periodekort» på gebyret, benyttes denne
kun utenfor Oslo og Akershus. Da gjelder NSB sine billettbestemmelser, og ikke Ruters. For
billetter i Oslo og Akershus gjelder Ruter sine bestemmelser.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Grunnen til at klager ikke hadde gyldig billett skyldtes at han hadde glemt å ta med sitt
gyldige periodekort. NSBs kontrollør ga klager et gebyr og krysset av for «Uten billett» på
gebyrslippen.

Det er passasjerens ansvar å ha gyldig billett. På gebyrslippen som klager fikk står følgende
tekst:

«Undertegnede har glemt sitt Personlige periodekort. Gyldig kort forevises på en betjent NSB
stasjon innen tre dager og det betales et gebyr på kr 60,-. Overholdes ikke dette, betraktes
dette som en manglende billett og det ettersendes et gebyr på kr 900 pluss omk.»

Kontrolløren har satt et kryss over rubrikkene «Reisestrekning - event. antall soner -
Glemmegebyr kr 60,- betalt» og «Gyldig personlig periodekort forevist».

Klager hadde et gyldig periodekort og spørsmålet i denne saken blir derfor om dette kortet
kan anses personlig og om en slik ordning med forevisning av et personlig kort i ettertid
gjelder.

I følge klagers profil på nsb.no hadde han kjøpt og lastet opp en billettype kalt «Ruter 30 dager
voksen». Billetten var lastet opp på NSB reisekort med klagers navn på.

Ordningen med upersonlige billetter trådte i kraft 01.02.10 for Ruter sitt takstområde. Ruter
har et prissamarbeid med NSB i Oslo og Akershus. Ved kjøp av billetter på nsb.no kommer
følgende informasjon opp når man søker på pris på billetter innen Oslo og Akershus:

Elektroniske enkeltbilletter og 7/30 dagers periodebillett. For å kjøpe elektroniske billetter
på nsb.no trenger du et NSB Reisekort. Periodebilletter kjøpt på nsb.no må lastes ned på
et NSB Reisekort. Ønsker du periodebilletten din på mobil, må denne kjøpes i NSB appen.
Enkeltbilletter er tilgjengelig innenfor Oslo og Akershus, og er kun gyldig den dagen billetten
er kjøpt. Merk! Kjøpes og lastes det opp en RUTER periodebillett på et NSB reisekort, er det
RUTER's regelverk som gjelder.

Det fremkommer av ovennevnte refererte vilkår at glemmegebyr ikke gjelder for reiser i Oslo
og Akershus. For reiser utenfor Oslo og Akershus hadde NSB en ordning med glemmegebyr
på den tiden klager reiste. (Glemmegebyret ble helt avskaffet fra 1. november 2012).
Kontrollen fant sted på Skøyen, og etter vilkårene var det således grunnlag for å ilegge klager
vanlig kontrollgebyr.

Nemndas flertall, lederen og forbrukernes representanter, er likevel av den oppfatning
at NSB bør frafalle kontrollgebyret. Etter flertallets vurdering er ordningen med
forskjellige regler innenfor og utenfor Oslo og Akershus, forvirrende og uklar for
«folk flest». Reiser man med toget, er det etter flertallets vurdering i utgangspunktet
naturlig å gå ut fra at det er NSBs regler som gjelder. Man kan ikke forvente at
passasjerer skal måtte lete seg gjennom NSBs hjemmeside for å finne ut at NSB
har (hadde) forskjellige regler om glemmegebyr i og utenfor Oslo og Akershus.
Etter flertallets vurdering fremstår opplysningene om dette som bortgjemt. En slik
bestemmelse fremstår videre som ulogisk og overraskende. Flertallet er etter dette av
den oppfatning at kontrollgebyret bør frafalles, og at klager bør ilegges et glemmegebyr
på 60 kroner.

Nemndas mindretall, jernbaneforetakenes representanter, er av den oppfatning at det
ikke er grunnlag for å frafalle kontrollgebyret. Det fremkommer etter mindretallets
vurderinger klart at det er Ruters vilkår som gjelder for reiser innen Oslo og Akershus.
Ruter har upersonlige billetter, og ordningen med glemmegebyr eksisterer ikke.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at kontrollgebyret frafalles, og at klager ilegges et
glemmegebyr på 60 kroner.