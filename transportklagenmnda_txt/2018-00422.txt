Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.03.2019

Saksnummer
2018-00422

Tjenesteytere
Widerøe

Klager har i det vesentlige anført

Klager skulle reise fra Bodø til Evenes den 22. desember 2017 kl 21.45 med WF878.
Flyet ble omdirigert til Andenes og fraktet i buss derfra til Evenes. Han ankom endelig
bestemmelsessted 5 1/2 time forsinket.

Klager mener vintervær i Nord-Norge ikke er å anse som en ekstraordinær
omstendighet. Videre stiller han seg kritisk til manglende forpleining i ventetiden.  

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
WF878 ble kansellert da crewet og flymaskinen som skulle operere flyvningen stod
værfaste i Tromsø. Flymaskinen ble dermed så forsinket at crewet gikk ut på arbeidstid
og WF878 måtte omdirigeres til Andenes. Widerøe viser til fremlagt dokumentasjon. 

Klager ble fraktet med bakketransport fra Andenes til Evenes. 

Hendelsen er ikke kompensasjonsberettiget, og Widerøe kan ikke imøtekomme klagers
krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe har forklart at kanselleringen skyldtes crew som gikk ut på
arbeidstid som følge av dårlige værforhold i Tromsø. Widerøe har imidlertid ikke fremlagt
noen dokumentasjon på værforholdene. Nemnda mener at flyselskapet med dette
ikke har godtgjort at kanselleringen kunne vært unngått selv om alle rimelige tiltak var
truffet. 

Klager har etter dette rett til standarderstatning.

Vedtak

Transportklagenemnda - fly anbefaler at Widerøe utbetaler 250 euro til klager.