Vedtak i Transportklagenemnda - Fly

Sammendrag

Krav om refusjon av ubenyttet billetter på grunn av nektet ombordstigning.

Dato
12.03.2011

Saksnummer
202/10F

Tjenesteyter
British Airways (BA)

Krav om refusjon av ubenyttet billetter på grunn av nektet ombordstigning.

Klager har i det vesentlige anført:

Klager skulle sammen med to kamerater reise fra Gardermoen den 1. juli 2010 med BA0761,
Oslo - Miami.

Ved bestilling av billetter på nettet var klager meget nøye med å sjekke at de gitte
opplysninger var riktige. BA's bestillingssystem oversatte imidlertid den norske bokstaven
«ø» til «a», slik at klagers etternavn på billetten er angitt som xxxxrad, mens i klagers pass og
visum står det xxxroed. Klager har vært i USA tre ganger før hvor han har fløyet med United
Airlines to ganger og Air France en gang, og hvor han søkte på eksakt samme måte uten at det
har vært noe problem.

Klager ble nektet ombordstigning på Gardermoen siden navnet på billetten ikke stemte
overens med visumet og passet. Som et resultat av dette kunne heller ikke klages to venner
reise, da det var klager som hadde inngått leieavtale med bil, og det var klagers familie som
var selve målet for turen, der de alle å skule bo sammen.

Klager krever refundert billettutgiftene. Dette er avslått av BA. Klager skjønner veldig godt
at alt styres elektronisk, og at han ikke kan få skrevet ut flybilletten sin når to navn ikke går
overens, men at BA fraskriver seg alt ansvar for hele saken og legger skylden på klager, på
kunden, når det er BA som har oversatt klagers navn feil, godtar klager ikke. Betjeningen var
lite hjelpsom på Gardermoen, og det eneste de kunne gjøre var å flytte reisen til mandag, noe
de skulle ha nesten 30 000 kroner for.

British Airways har i det vesentlige anført:

Når BA's personale ber om å få se passet, er dette først og fremst en identitetssjekk. Det er
flyselskapets ansvar at billetten benyttes av rett person. Det er passasjerens ansvar å ha
nødvendige papirer og visa til det landet man besøker.

BA har forståelse for den vanskelige situasjonen klager kom opp i, men finner ikke å kunne gi
kompensasjon eller refusjon.

Nemnda bemerker:

Klager har opplyst at billetten ble bestilt i navnet xxxrød, og at BAs bestillingssystem oversatte
dette til xxxerad. BA har ikke bestridt eller kommentert dette, og nemnda legger klagers
opplysninger til grunn. I den foreliggende situasjon måtte klager etter nemndas vurdering
kunne gå ut fra at billetten var gyldig. Det følger av dette at det var uberettiget av BA å nekte
klager ombordstigning på Gardermoen.

Den uberettigede nektelsen gir klager rett til standarderstatning på 600 euro i henhold til EU
forordning 261-2004 artikkel 4 jf. artikkel 7. Klager har videre rett til refusjon av billettprisen.

Klagers kamerater ble ikke nektet ombordstigning. De har følgelig ikke rett til
standarderstatning etter EU forordningen. Sett hen til at formålet med reisen ikke kunne la
seg gjennomføre uten klager, anbefaler nemnda at også billettutgiftene til klagers kamerater
refunderes.

Vedtak:

Flyklagenemnda anbefaler at British Airways refunderer billettutgifter med

GBP 2 065 samt at de betaler kompensasjon med 600 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines