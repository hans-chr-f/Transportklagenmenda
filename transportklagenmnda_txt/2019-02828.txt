Vedtak i Transportklagenemnda - Fly

Sammendrag

Krav om erstatning og refusjon av nye flybilletter. Problemer i sikkerhetskontrollen.

Dato
05.05.2020

Saksnummer
2019-02828

Tjenesteytere
Avinor
Norwegian Air Shuttle

Klager har i det vesentlige anført

23. mai 2019 skulle klager og en venninne reise med DY382 fra Oslo til Tromsø. Flyet
skulle gå fra Oslo kl. 17.15.

Klager anfører at det var hun som hadde bestilt flybillettene. Begge billettene var på
klagers mobiltelefon. Da klager og venninnen var i sikkerhetskontrollen, ble det oppdaget
at venninnen hadde med seg noen kremtuber som var for store. Hun bestemte seg da
for å sjekke inn håndbagasjen i stedet for å kaste tubene. Venninnen måtte imidlertid ha
billetten for å få sjekket inn håndbagasjen, så klager åpnet billetten på mobiltelefonen
og overrakte mobiltelefonen til venninnen. Klager anfører at venninnen ikke kunne PIN-
koden på telefonen, men klager tenkte først over dette etter å ha overrakt telefonen til
venninnen og etter at venninnen hadde gått.

Klager anfører videre at hun ventet en stund ved sikkerhetskontrollen, etter å ha gått
gjennom, på at venninnen skulle komme tilbake. Etter 15-20 minutters venting forsøkte
klager å ta kontakt med sikkerhetspersonalet for å be om råd, men de ville ikke hjelpe.
Hun ble henvist til en informasjonsskranke i nærheten. Klager anfører at det etter hvert
nærmet seg tiden for ombordstigning, og hun spurte da om det ville være mulig å rope
opp navnet på venninnen over høyttaleranlegget. Hun fikk beskjed om at dette ikke var
mulig, og hun ble anbefalt å gå til den aktuelle gaten og vente på venninnen der.

Klager opplyste om at hun gikk frem og tilbake til gaten to ganger for å se etter
venninnen. Andre gang hun kom frem til gaten, hadde ombordstigningen startet. Klager
fikk beskjed av den ansatte ved gaten om at han ikke kunne ringe for å kontrollere om
venninnen allerede hadde gått om bord. Han ba klager om å vente til ombordstigningen
var over. Så snart den var over, kontrollerte den ansatte passasjerlisten og så at
verken klager eller venninnen sto på denne. Han forklarte at de mest sannsynlig
hadde bestilt billetter med Norwegian og ikke SAS. Klager ble henvist til Norwegians
informasjonsskranke. Klager anfører at siden hun ikke hadde billetten med seg, var det
vanskelig å vite om det var SAS eller Norwegian de skulle reise med, siden både SAS og
Norwegian flyr til Tromsø på samme tidspunkt.

Klager anfører at hun da lurte på om venninnen kanskje hadde kommet med det riktige
flyet. Klager anfører at den ansatte i Norwegians informasjonsskranke ikke kunne hente
frem opplysninger kun basert på navn – vedkommende måtte ha billetten. Klager gikk
dermed til sikkerhetskontrollen igjen for å be om råd, men de henviste til den generelle
informasjonsskranken, som igjen henviste til informasjonsskranken til Norwegian.

Klager tok så frem den bærbare PC-en hun hadde med seg og skrev en e-post til
venninnen, som svarte etter en liten stund. Venninnen kunne fortelle at hun hadde kjøpt
seg en ny billett. Venninnen hadde bankkortet til klager, slik at klager ikke fikk kjøpt seg
en ny billett. Klager måtte således vente på at venninnen fikk kommet seg gjennom
sikkerhetskontrollen og frem til informasjonsskranken til Norwegian, hvor klager befant
seg. Klager anfører at hun da kunne kjøpe seg en ny billett på samme fly som venninnen.

Klager anfører at hun er svært skuffet over behandlingen hun fikk og at ingen ville
ta ansvar for å hjelpe dem. Klager anfører at den ansatte i sikkerhetskontrollen
som kontrollerte billetten, kjente igjen venninnen da hun kom tilbake, men han
nektet likevel å slippe henne gjennom, siden hun ikke kunne fremvise billetten på
telefonen som hadde låst seg. Klager anfører videre at venninnen ble henvist til en
informasjonsskranke, hvor de sa at de ikke kunne hjelpe henne når hun ikke kunne vise
frem billetten. De kunne heller ikke rope opp navnet på klager over høyttaleranlegget.
Klager anfører at den ansatte i innsjekkingsskranken i dette tilfellet kunne ha gått
inn på bestillingen via navnene deres og funnet frem til billettopplysningene og
reisedokumentene.

Det vises for øvrig til klagers anførsler i fremlagt dokumentasjon.

Klager krever erstatning for opplevelsen og refusjon av de nye billettene på henholdsvis
2670 og 2616 kroner.

Tjenesteyterne har i det vesentlige anført
Norwegian anfører følgende:

Klager rakk ikke flyvningen DY382 fra Oslo til Tromsø med avgang kl. 17.15 den 23. mai
2019, og kjøpte nye billetter til flyvningen DY328 med avgang kl. 19.45 samme dag.

Norwegian viser til de generelle befordringsvilkårene, der det står:
«Hvis du ikke møter til vår ombordstigningsskranke innen de tidsfrister som er satt, vil
din Bestilling bli kansellert. Flyvningen vil under ingen omstendigheter bli holdt igjen, og
du vil bli nektet ombordstigning for egen regning. [...] Vi er ikke ansvarlig for eventuelle
tap eller utgifter du får som følge av manglende overholdelse av bestemmelsene i denne
artikkelen. […] Dersom du ikke overholder fristene for innsjekking og ombordstigning og
andre krav i overensstemmelse med artikkel 15, er vi ikke ansvarlige for eventuelle tap
eller utgifter du pådrar deg. Ikke-refunderbare billetter må anses som tapt. Du kan ha
rett til refusjon av avgifter som er inkludert i billettprisen i henhold til klausul 12.5.»

Klager møtte ikke opp til ombordstigning i rett tid. Norwegian er derfor verken ansvarlig
for tapet av de opprinnelige billettene eller refusjonspliktig i forbindelse med de nye
flybillettene.

Avinor anfører følgende:

Avinors utgangspunkt er at en ordinær gjennomføring av sikkerhetskontrollen ikke gir
grunnlag for å konkludere med ansvar grunnet uaktsomhet hos sikkerhetskontrollør.
Det må sannsynliggjøres at det er grunnlag for skyldansvar. Objektivt ansvar eller ansvar
etter kontrakt vil for øvrig ikke være aktuelt i en sak som dette. Avinor mener at det ikke
er sannsynliggjort i denne konkrete saken at Avinor eller underleverandør har opptrådt
med erstatningsbetingende uaktsomhet, og dermed er vilkårene for erstatning ikke
oppfylt.

I sikkerhetskontrollen har passasjeren et selvstendig ansvar for å kjenne til reglene for
flytende væske. I tillegg til at dette fremgår på skilt før inngangen til sikkerhetskontrollen,
står det på Avinors hjemmeside at: «hovedregelen er at det ikke er tillatt å ta med væsker
i håndbagasjen». Det er likevel åpnet for å ta med mindre mengder væske forutsatt at:
- væsken er i beholdere som rommer inntil 100 milliliter hver (beholdere som rommer
mer enn 100 milliliter, er ikke tillatt, uavhengig av hvor mye væske de inneholder)
- beholderne er plassert i en gjennomsiktig, gjenlukkbar («zip lock») og lukket plastpose
på maks 1 liter
- det kun brukes én 1-literspose per reisende.

Avinors oppfatning er at sikkerhetskontrollen er forsvarlig innrettet, og at screeningen i
seg selv ikke representerer noen særlig risiko for skade, gitt at gjenstander blir håndtert
som beskrevet i avsnittet ovenfor.

Avinor mener at de reisende selv er ansvarlig for problemene som oppsto, i og med at
bestemmelsene om hva som kan tas med i håndbagasjen, ikke ble fulgt. De ansatte som
ekspederer/kontrollerer reisende, kan ikke stoppe opp for å ta telefoner eller forlate
arbeidsposisjonene sine for å bistå i slike tilfeller. Når det gjelder personlige opprop, blir
ikke det foretatt, ettersom Oslo Lufthavn er en «stille flyplass».

For at Transportklagenemnda skal konkludere med ansvar for lufthavnoperatør, må det
foreligge positive holdepunkter i saken for dette. De alminnelige beviskravene må gjelde,
og det kan ikke være slik at bevisbyrden snus, slik at Avinor må sannsynliggjøre eller
bevise at en skade ikke er skjedd i sikkerhetskontrollen.

På bakgrunn av ovennevnte kan ikke klagers krav imøtekommes i dette tilfellet.

Nemnda bemerker

Nemnda mener at klager selv er nærmest til å bære ansvaret for hendelsen.

Nemnda kan ikke se at de ansatte i sikkerhetskontrollen eller Norwegian har håndtert
situasjonen på en måte som vil medføre uaktsomhetsansvar. Det foreligger ikke
ansvarsgrunnlag i dette tilfellet.

Vedtak

Transportklagenemnda – fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.