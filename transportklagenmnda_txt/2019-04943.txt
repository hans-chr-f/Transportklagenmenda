Vedtak i Transportklagenemnda - Fly

Sammendrag

Krav om erstatning for utgifter til omruting i forbindelse
med kansellert reise som følge av pilotstreik.

Dato
20.08.2021

Saksnummer
2019-04943

Tjenesteytere
SAS

Klager har i det vesentlige anført

klager skulle reise med SAS den 28. april 2019 fra Dublin via Oslo til Trondheim. Da
flyvningene ble kansellert som følge av pilotstreiken i SAS, forsøkte klager å ringe SAS
15 ganger for å få ombooket reisen. På nettsidene til SAS ba de om at passasjerene ikke
skulle komme til flyplassen. Etter flere timers venting fikk klager en smsm fra SAS om
at de ikke kunne finne transport til henne og at hun måtte arrangere hjemreisen selv.
SAS ville dekke reiseutgifter opp til 300 EUR. Det var selvfølgelig umulig å finne billetter
til den prisen. Klager endte opp med å bestille det billigste hun kunne finne av billetter
og reiste hjem fra Dublin via Helsinki og Stockholm til Trondheim. reisen ville ta to døgn
og kostet totalt 6635 NOK i flybillett til Stockholm og tog derfra til Trondheim. Klager
forsøkte deretter flere ganger å ringe SAS for å få bekreftelse på at de ville akseptere
denne løsningen, men fikk ikke svar. 

Klager mener SAS må dekke denne kostnaden, samt utbetale henne standarderstatning
i henhold til EU-forordning 261/2004 dersom ikke streiken klassifiseres som en
ekstraordinær hendelse som fritar flyselskapet fra å utbetale slik erstatning. Klager
viser til forordningens bestemmelser om at tilbud om omruting og informasjon skal gis
passasjerene. Klager mottok ikke noe av dette. 

Etter å ha sendt sitt krav til SAS, fikk klager til svar at SAS kun vil dekke 300 EUR. 

Klager har til nå kun mottatt 3034 NOK og fastholder sitt krav om full refusjon av
utgiftene til flybillett og togbilletter for å komme seg hjem.

Tjenesteyterne har i det vesentlige anført
SAS har tross oppfordring unnlatt å inngi tilsvar i saken.

Nemnda bemerker

Flyselskapet SAS har tross oppfordring ikke avgitt uttalelse til nemnda. Før saken
behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg,
kan nemnda likevel treffe vedtak på grunnlag av de opplysninger som er fremkommet
tidligere i saken, jf. transportklagenemndforskriften § 5-3, tredje ledd.
SAS har tross oppfordring unnlatt å svare nemnda.

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringen av klagers flyvning en lovlig streik blant pilotene i
SAS.

Transportklagenemnda besluttet å utsette behandlingen av sakene som gjelder
pilotstreiken i SAS våren 2019 da EU-domstolen mottok en anmodning om prejudisiell
avgjørelse fra Attunda tingsrätt i Sverige vedrørende fortolkningen av EU-forordning
261/2004 artikkel 5 nr. 3 i forbindelse med en tvist mellom Airhelp Ltd og SAS.
Flyselskapet hadde avslått passasjerens krav om standarderstatning etter at hans
flyvning var kansellert som følge av pilotstreiken i SAS våren 2019 og anført at streiken
måtte anses som en ekstraordinær begivenhet utenfor selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda legger derfor til grunn at pilotstreiken i SAS ikke er å anse som en
ekstraordinær omstendighet som vil frita flyselskapet fra å utbetale standarderstatning
til passasjerer som fikk sine flyvninger kansellert som følge av streiken. Nemnda
anbefaler på bakgrunn av dette at SAS utbetaler 250 EUR i standarderstatning til klager. 

Det følger av EU-forordning 261/2004 artikkel 8, samt EU-kommisjonens veileder til
fortolking av forordningen av 15. juni 2016 punkt 4.2, at ved kansellering er det det
transporterende luftfartsselskapet som skal tilby omruting på tilsvarende transportvilkår
eller refusjon av billettprisen samt eventuelt refusjon av differansen mellom opprinnelige
flybilletter og nye billetter eller utgifter til alternativ transport dersom flyselskapet ikke
tilbyr omruting.

Klager har hatt utgifter til omruting av sin hjemreise på totalt 6635 NOK og SAS har
refundert 3034 NOK (tilsvarende 300 EUR) av disse i tråd med informasjonen de sendte
klager om at hun selv måtte arrangere sin hjemreise. Under de rådende omstendigheter
var det ikke mulig for klager å finne et rimeligere alternativ enn reisen hun bestilte.
Nemnda anbefaler derfor at SAS refunderer resterende beløp på 3601 NOK til klager.

Vedtak

Transportklagenemnda anbefaler at SAS utbetaler standarderstatning på 250 EUR til
klager, samt refunderer klagers resterende utgifter til omruting med 3601 NOK.