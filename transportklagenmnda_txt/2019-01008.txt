Vedtak i Transportklagenemnda
- Kollektivreiser

Sammendrag

Krav om frafall av ilagt gebyr i ut-kontroll på t-banestasjon.

Dato
06.06.2019

Saksnummer
2019-01008

Tjenesteytere
Ruter

Klager har i det vesentlige anført

Klager var på Jernbanetorget 12. januar 2019 og hadde billett for reise med Ruter. Han
møtte en jente, en turist som skulle til Sverige, som spurte ham om hvor togstasjonen
var. De to gikk sammen til togstasjonen. De tok trappen på Jernbanetorget, hvor de
møtte noen kontrollører. Klager kjøpte billett til jenta i trappen. Han viste de to billettene
til kontrolløren, men kontrolløren påpekte at den ene billetten nettopp var kjøpt. 

Klager forklarte at han hadde kjøpt billett for jenta fordi hun ikke var kjent i Norge. Klager
og kontrollørene hadde en argumentasjon om dette. Klager ble bedt om å vise ID. Han
har forklart at han måtte ta boten, og anfører at dette er urettferdig. Han har også vist til
at han har kontaktet Ruter uten å få svar fram dem. 

På ovennevnte grunnlag har klager fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr i ut-kontroll på Jernbanetorget t-banestasjon. Gebyr ble ilagt fordi
klager ikke hadde billett. 

Det følger av Ruters transportvilkår at passasjeren må ha gyldig billett når han eller
hun passerer kontrollsonen på t-banestasjonene. Det er ikke tillatt å ferdes innenfor
kontrollsonen uten gyldig billett. Denne sonen er godt merket på gulvet og med lysskilt i
taket. 

Klager kom sammen med en annen person i denne kontrollen. Det ble kjøpt
en enkeltbillett mens de stod sammen med kontrollørene. Dette viser også
mobilapplikasjonen som er oppgitt, hvor det ble kjøpt en billett før kontrollen og en
billett under kontrollen. I følge kontrolløren på stedet var det klagers reisefølge som ikke
hadde billett. Klager kjøpte en billett til i sin applikasjon mens han stod der og valgte å ta
gebyret selv. 

Ruter har på ovennevnte grunnlag avvist klagers krav om frafall av ilagt gebyr.

Nemnda bemerker

Klager ble 12. januar 2019 ilagt gebyr på t-banen i en ut-kontroll fordi han og hans
reisefølge ikke kunne fremvise en gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har forklart at han hadde hjulpet en ukjent jente med å vise vei og kjøpte billett
for henne innenfor kontrollsonen.  Det fremgår av rapporten fra kontrolløren at klager
hadde gyldig billett på sin telefon, kjøpte en billett på samme app for jenta under
kontrollen, og valgte å gi jenta den første billetten og ta gebyret selv. 

Nemnda bemerker at den siste billetten ble kjøpt for sent og vilkårene for å ilegge gebyr
var til stede. 

Nemnda har forståelse for at gebyret oppleves urimelig i en situasjon da klager ville
hjelpe en ukjent. Dette var imidlertid klagers valg og kan etter nemndas syn ikke gi
grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold