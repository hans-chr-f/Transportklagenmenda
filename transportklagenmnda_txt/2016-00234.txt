Vedtak i Transportklagenemnda - Fly

Sammendrag

Krav om refusjon av utgifter som påløp grunnet for kort transfertid.

Dato
30.01.2017

Saksnummer
2016-00234

Tjenesteytere
SAS

Klager har i det vesentlige anført

Klager skulle reist som en gjennomgående reise fra Tromsø til Orlando via Stockholm og
Chicago den 21. desember 2015. 

Flyvningen på strekningen Stockholm - Chicago var noenlunde i rute. Ved ankomst i
Chicago var det lang kø i immigrasjonskontrollen. Etter 1 time og 45 minutter var klager
med følge gjennom kontrollen. Deretter tok det 3 timer for klager med følge før de kom
frem til riktig gate, grunnet kø i sikkerhetskontroll. Da var avgangen til Orlando for lengst
gått. 

Klager med følge ble derfor booket om til avgang påfølgende dag, men da via Houston
UA1994 og UA1252 videre til Orlando. Klager måtte selv skaffe hotellrom og mat.

Klager hevder at SAS er ansvarlig for å ha for kort transfertid på 1 time og 40 minutter, og
selskapet bør derfor dekke påløpte utgiftene for hotellovernatting.

Tjenesteyterne har i det vesentlige anført
Klager med reisefølge reiste med SK945 den 21. desember 2015 fra Stockholm til
Chicago, og skulle derfra reise videre med UA308 (United Airlines) fra Chicago til
Orlando. 

SK945 landet i Chicago på rutetabell kl. 17:40. se vedlagt dokumentasjon på Traffic &
Flight Information. På grunn av lange køer i immigrasjons- og sikkerhetskontrollene
på flyplassen i Chicago, rakk ikke klager sin forbindelse videre fra Chicago til Orlando
samme dag kl. 19:20. 

Standard Minimum connecting time/transfertid på O'Hare International Airport/Chicago
er 1 time og 30 minutter mellom SAS og United Airlines. Se vedlagt utskrift fra Amadeus

(Booking systemet). I Amadeus er det kun lovlige forbindelsestider som ligger inne, disse
er basert på hva de enkelte flyplasser krever av transfertid og som flyplassmyndighetene
melder inn til Amadeus. SAS har ingen mulighet til å påvirke dette. 

Klager har selv kjøpt billettene på nettet og selv valgt denne forbindelsen.

SK945 landet i Chicago kl. 17:40 på tidtabell. UA308 hadde planlagt avgang fra Chicago
kl. 19:20, men gikk fra gate kl. 20:10. Se vedlagt dokumentasjon. Transfertiden på denne
reisen var 1 time og 40 minutter. 

SAS kan på grunnlag av ovennevnte ikke imøtekomme klagers krav om refusjon av
ekstrautgifter.

Nemnda bemerker

Nemnda legger til grunn at klageren hadde bestilt gjennomgående billetter for seg og
sin familie fra Tromsø til Orlando via Stockholm og Chicago 21.12.2015 hos SAS. Flyet
fra Stockholm landet på oppsatt tid i Chicago kl 1740. Klageren og hans reisefølge rakk
likevel ikke flyet til Orlando med oppsatt tid kl 1920 på grunn av køer i immigrasjons- og
sikkerhetskontrollen og store avstander på flyplassen i Chicago. Klageren og reisefølget
ble omrutet til en flygning dagen etter og krever nå sine utgifter til hotell i Chicago dekket
med 463,28 USD. 

Etter luftfartsloven § 10-20 og Montrealkonvensjonen artikkel 19 er flyselskapet ansvarlig
for tap som skyldes forsinkelse med mindre selskapet godtgjør at det har tatt alle
rimelige foranstaltninger for å hindre tapet eller at dette ikke har vært mulig. 

Slik nemnda ser det kan ikke SAS lastes for at klageren og hans følge ikke rakk flyet fra
Chicago til Orlando. Transfertiden i Chicago var her satt opp i henhold til minimumstiden
på flyplassen, og flyet til Chicago var i rute. SAS er da ikke ansvarlig for det tapet som
forsinkelsen påførte klageren.

Nemnda finner etter dette ikke å kunne anbefale at klageren gis medhold.

Vedtak

Transportklagenemnda-fly anbefaler ikke at klageren gid medhold i kravet om å få
utgiftene til hotell erstattet.