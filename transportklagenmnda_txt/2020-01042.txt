Vedtak i Transportklagenemnda - Fly

Sammendrag

Krav om standarderstatning grunnet forsinkelse. Sandstorm på Kanariøyene.

Dato
13.11.2020

Saksnummer
2020-01042

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen to personer) skulle reise fra Longyearbyen til Oslo
Lufthavn den 24. februar 2020 med flyselskapet Norwegian kl. 13.35. Ca. kl. 04.00
om natten fikk klager beskjed om at flyet ville bli forsinket. Flyet endte opp med en
forsinkelse på rundt 6 timer. Klager har fremsatt krav om standarderstatning i henhold til
EU-forordning 261/2004.

Tjenesteyterne har i det vesentlige anført
DY397 den 24. februar 2020 fra Svalbard til Oslo ble 6 timer og 6 minutter forsinket
grunnet mangel på tilgjengelige flymaskiner som en konsekvens av sandstormen
ved Kanariøyene fra 22. til 24. februar 2020. Stormen førte til massive restriksjoner i
luftrommet ved Las Palmas og Tenerife-Sør.  Flyplassene var i flere perioder stengt.
Grunnet sandstormen ved Las Palmas denne dagen ble flyvningen forsinket, og som en
konsekvens av værforholdene var flymaskinen parkert i Las Palmas til 25. februar. 

Norwegian hadde ved Las Palmas åtte flymaskiner strandet som følge av værforholdene
fra 22. til 25. februar. Ved Tenerife-Sør var tre flymaskiner strandet fra 22. til 23. februar.
Dette påvirket hele Norwegians ruteplaner, og førte til endringer og omrokering på
alle flyvninger som skulle bli operert av disse flymaskinene. Visse flyvninger måtte
bli kansellert, mens andre ble slått sammen til færre avganger, alt for å redusere
uregelmessighetene i Norwegian sitt nettverk og slik at omstendighetene skulle påvirke
færrest mulige passasjerer. Som en følge av disse tiltakene ble klagers flyvning forsinket.

Berørte passasjerer mottok forpleining i ventetiden og mottok informasjon om sine
rettigheter via SMS, i tråd med EU-forordning 261/2004.

Passasjerer kan ha krav på standarderstatning ved kanselleringer og forsinkelser etter
forordning (EF) nr. 261/2004 artikkel 5 punkt 1 litra c) jf. artikkel 7 og Sturgeon-dommen.

Dette gjelder ikke dersom årsaken til kanselleringen eller forsinkelsen er ekstraordinære
omstendigheter som ikke kunne unngås med alle rimelige tiltak, jf. artikkel 5 punkt 3.

I gjeldende sak oppstod forsinkelsen som følge av mangel på flymaskiner, forårsaket av
værforholdene og de etterfølgende restriksjonene ved Las Palmas og Tenerife flyplass.
Det er ingen holdepunkter i saken som tilsier at flyet ville blitt forsinket dersom ikke
maskinen sto fast ved LPA, samt at flere av Norwegians flymaskiner var parkert ved LPA/
TFS. Det var ingen tiltak Norwegian kunne gjort som ville forhindret at flyet ble forsinket. 

Som det fremgår av værdataene i fremlagt vedlegg, pågikk en sandstorm ved LPA/TFS
på samme tid som det ble bestemt at flyvningen måtte kanselleres, grunnet manglende
flymaskin. Da flymaskinene sto fast ved LPA/TFS flyplass, ble det iverksatt en rekke
operasjonelle tiltak for å unngå store driftsforstyrrelser innenfor Norwegians nettverk.
Noen avganger måtte også forsinkes for å kunne gjennomføre planlagte ruter med
færre flymaskiner tilgjengelig, noen avganger måtte også kanselleres, og passasjerene
ble da overført til tidligst mulige alternativ. Det er derfor rimelig å legge til grunn at det
var værforholdene som utløste forstyrrelsen. Norwegian vil på det grunnlag anføre at
hendelsen lå utenfor deres kontroll.

Etter forordningen må flyselskapene også foreta alle rimelige tiltak i etterkant av en
ekstraordinær omstendighet. Det var ingen rimelige tiltak som Norwegian kunne
gjort for å forhindre denne kanselleringen. Situasjonen med sandstormen påvirket
alle flyselskapene, og det er ingen tiltak Norwegian kunne tatt for å unngå større
uregelmessigheter. I vurderingen av hvilke tiltak som innen rimelighet kan kreves, skal
det tas i betraktning hva som er teknisk og økonomisk tålelig for flyselskapet, og hvorvidt
mulige tiltak er forholdsmessige i lys av situasjonen. Dette kommer frem av avgjørelsen
til EU-domstolen i saken C-315/15 (Pešková). Det er normalt innen luftfarten å planlegge
flere ruter med bruk av samme flymaskin og besetning. Det er i tillegg lagt opp til
standby-besetning ved hver base, beregnet etter statistikk, for å sikre den regelmessige
flytrafikken der det trengs. Det kan derimot ikke forventes at et flyselskap skal ha
tilgjengelig kapasitet i form av fly, crew, piloter eller ingeniører ved alle flyplasser, eller ha
forberedt wetlease til alle destinasjoner for å unngå forsinkelser og kanselleringer. Dette
ville medført urimelig høye driftskostnader, som igjen ville vært reflektert i høyere priser
på flybillettene. Dette understrekes av en tysk domstol (X ZR 121/13).

De aktuelle tiltakene Norwegian har til rådighet i en slik situasjon ved mangel på
flymaskiner er wetleasing.

Wetlease er en tidkrevende prosess. Wetleasing fordrer en forutgående
kontraktsinngåelse med leasingselskapet. Det må i alle tilfeller også påregnes tid for at
erstatningsflyet og dets mannskap skal komme seg til flyplassen hvor det opprinnelige
flyet skulle tatt av fra. Da denne situasjonen førte til parkering av mer enn 10 flymaskiner
på svært kort tid, vil ikke wetlease være en mulighet for å forhindre kanselleringer.

Norwegian har etter dette foretatt alle mulige rimelige tiltak i etterkant av en
ekstraordinær omstendighet, noe som er i tråd med forordning nr. 261/2004. Norwegian
mener at forsinkelsen skyldes ekstraordinære omstendigheter som ikke kunne unngås
med alle rimelige tiltak.

På bakgrunn av en vurdering av ovenstående kan Norwegian ikke imøtekomme
passasjerens krav om EU-kompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til kompensasjon. Dette gjelder imidlertid ikke dersom flyselskapet kan godtgjøre at
forsinkelsen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet
som medfører at den reisende ikke har krav på erstatning. Dette må vurderes konkret.
Bevisbyrden påhviler selskapet.

Nemndas flertall - nemndsleder og bransjerepresentantene - mener at Norwegian har
godtgjort at det foreligger en tilstrekkelig årsakssammenheng mellom værforholdene
(sandstormen) og forsinkelsen av klagers flyvning. Slik flertallet ser det, var det
sandstormen som var årsaken til forsinkelsen av klagers flyvning, da en rekke
flymaskiner måtte reposisjoneres. Nemndas flertall mener at værforholdene må anses
som ekstraordinære omstendigheter som ikke kunne vært unngått selv om alle rimelige
tiltak var truffet. Flertallet anbefaler derfor ikke at klager får medhold i sitt krav om
standarderstatning i henhold til EU-forordning 261/2004.

Mindretallet - forbrukernes representant - er av den oppfatning at selskapet ikke
i tilstrekkelig grad har godtgjort at forsinkelsen av denne flyvningen skyldtes de
ekstraordinære omstendighetene på flyplassen på Kanariøyene (sandstormen), og
mener derfor at klager har krav på standarderstatning. Selskapet har ikke dokumentert
at flyvningen ble direkte berørt av hendelsen, i den forstand at mannskapet eller
flyindividet som etter flyveplanen skulle operere flyvningen, stod fast på Kanariøyene.
Selskapet har forklart at åtte flymaskiner var strandet i Las Palmas og tre i Tenerife,
men de har ikke dokumentert dette nærmere. I slike saker bør selskapet godtgjøre
den konkrete sammenhengen bedre. Slik saken er opplyst, er det mindretallets syn
at forsinkelsen like gjerne kan skyldes en ren operasjonell beslutning i kjølvannet av
hendelsen, slik at flyvninger som i utgangspunktet ikke var påvirket av hendelsen
ble berørt. Mindretallet har forståelse for at selskapet foretar slike prioriteringer i
forbindelse med en hendelse som denne av hensyn til den totale trafikkavviklingen, men
kan ikke se at slike gode grunner kan frita fra standarderstatningsansvar.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.