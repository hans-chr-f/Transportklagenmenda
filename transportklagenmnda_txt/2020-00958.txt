Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
24.08.2020

Saksnummer
2020-00958

Tjenesteytere
AtB AS

Klager har i det vesentlige anført

Klager har vist til at han ble ilagt gebyr på bussen den 14. februar 2020. Klager har
forklart at buss nr. 25 kjørte inn på holdeplass Prinsens Gate kl. 13:54. På holdeplassen
gikk det på billettkontrollører som ifølge AtB begynte sin kontroll kl. 13:54. Klager kjøpte
billett og gikk om bord bussen kl. 13:55. Bussen kjørte videre fra holdeplassen kl. 13:56.
Klager har vist til at tidspunktene bekreftes av et utklipp fra AtBs GPS-kart og skjermbilde
av hans billett. Inne på bussen ble klager kontrollert, og klager ble ilagt et gebyr da
kontrolløren mente at billetten var kjøpt for sent til tross for at klager forklarte at han
hadde gått om bord etter kontrollørene. Klager anfører at han hadde gyldig billett
da det fremdeles var anledning for ombordstigning etter kontrollstart, noe som var
klagers tilfelle. Klager viser til at bussen tok inn flere passasjerer etter at kontrollen
skal ha begynt. Klager mener det er urimelig å bli straffet for å ha gått om bord etter
kontrollørene begynte billettkontrollen, når han hadde gyldig billett og orienterte
kontrollørene om at han gikk på etter at de hadde begynt kontrollen.

Klager krever at gebyret frafalles.

Tjenesteyterne har i det vesentlige anført
AtB viser til at klager ble ilagt gebyr den 14. februar 2020 for å ikke ha gyldig billett da
billetten var kjøpt etter kontrollstart. AtB viser til at kontrollen foregikk fra Prinsens
gate P1 og at kontrollen ble startet kl. 13:54. Det fremgår av klagers billett at tidspunkt
for kjøp var kl. 13:55, som er ett minutt etter kontrollstart. AtB viser til at det fremgår
av deres transportvedtekter at billetten må være aktivert før man går om bord i
transportmiddelet og at det er opp til passasjeren å påse at billetten er aktivert/kjøpt før
man går om bord.

AtB krever at gebyret opprettholdes.

Nemnda bemerker

Klager ble ilagt gebyr på bussen den 14. februar 2020 fordi han hadde kjøpt billett etter
kontrollstart.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Bussen ankom holdeplassen kl. 13.54, og kontrollen ble da startet. Det må legges til
grunn at kontrollen ble gjort inne på bussen, og at klagers billett ble kjøpt først kl.
13.55, som var etter kontrollstart. På bakgrunn av kontrollørens rapport anses det
tilstrekkelig sannsynliggjort at klager gikk ombord da bussen ankom kl. 13.54, og at han
ved ombordstigning da ikke hadde løst billett. Det kreves ikke at dette er bevist utover
enhver rimelig tvil. Det var således grunnlag for å ilegge gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.