Vedtak i Pakkereisenemnda

Sammendrag

Krav om ny reise til samme pris ved kansellert reise grunnet streik.

Dato
18.09.2019

Saksnummer
2019-02297

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering i en ett-romsleilighet
med markterrasse på Hotel Ideal Beach, Platanias, Kreta i perioden 27.04.2019 -
04.05.2019. Totalpris kr. 7.846.

Dagen før avreisen ble klagers reise med SK7381 kansellert grunnet streik i SAS. Klager
fikk tilbud om en ny reise 1. juni 2019. Selv om hun ble tilbudt en ombookingsrabatt
på kr. 1.000, ville turen blitt mer enn 10 % dyrere enn den opprinnelige reisen. Det
rimeligste tilbudet fra Evenes Lufthavn var på ca. kr. 11.000 for hele reisen etter
fratrukket rabatt på kr. 1.000. 

Klager krever en ny reise til samme pris som den de opprinnelig hadde bestilt. 

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte en reise til Kreta fra Evenes med utreise 27. april 2019. 

Den 26. april ble det klart at pilotene i SAS gikk ut i streik. Det var på det tidspunkt ikke
mulig å skaffe erstatningsfly, eller tilby tilsvarende reise. Klager mottok informasjon 26.
april kl. 14.36 om at flyvning var innstilt og reisen kansellert. Samtidig fikk klager tilbud
om å bestille ny reise innen 15. juni og få kr. 1.000 i rabatt på denne reisen.

Hendelsen var en situasjon utenfor Apollos kontroll som de ikke hadde innflytelse
over eller kunne påvirke. I denne situasjonen hadde Apollo ikke andre alternativer
enn å innstille flyvninger. Apollo er av den oppfatning at saken er utført i henhold til
Alminnelige vilkår for pakkereiser, pkt. 6.2: 

"6.2. Hindring utenfor arrangørens kontroll
Arrangøren kan kansellere en reise uten erstatningsansvar, dersom pakkereisen ikke
kan gjennomføres på grunn av uunngåelige og ekstraordinære omstendigheter og den
reisende underrettes om avlysningen uten ugrunnet opphold. Slike hindringer kan etter
omstendighetene være krig eller krigshandlinger, naturkatastrofer, farlige smittsomme
sykdommer eller andre begivenheter som må likestilles med de foran nevnte. 

Kanselleres en reise før den starter pga. hindringer utenfor arrangørens kontroll, plikter
han å refundere kunden alle innbetalte beløp umiddelbart. Alternativt skal kunden
kostnadsfritt tilbys å delta i en annen pakkereise av tilsvarende eller høyere kvalitet
dersom arrangøren kan tilby dette. Tilbys kunden en alternativ reise av lavere kvalitet
enn avtalt, skal den reisende gis et passende prisavslag."

Klagers innbetalte beløp på kr. 7.846 er refundert i sin helhet.

Apollo har ingen ytterligere kommentarer i saken.

Det vises for øvrig til korrespondanse fra Apollo Reiser AS.

Nemnda bemerker

Pakkereiseloven § 23 gir regler om avlysning av pakkereisen, mens § 24 regulerer
oppgjøret mellom partene. 

Bestemmelsens annet ledd regulerer arrangørens rett til å avlyse pakkereisen på grunn
av uunngåelige og ekstraordinære omstendigheter.  Begrepet er definert i loven § 8
bokstav i): "en situasjon som den part som påberoper seg en slik situasjon ikke har
kontroll over, og der konsekvensene ikke hadde kunnet avverges, selv om alle rimelige
tiltak var blitt truffet". 

Omstendighetene må forhindre arrangøren i å gjennomføre pakkereisen.  Avlysning på
grunn av slike forhold må skje før pakkereisen har startet.

I den foreliggende sak ble reisen avlyst dagen før avreise fordi pilotene i SAS gikk
ut i streik.  Det forelå dermed en situasjon som hindret arrangøren i å gjennomføre
pakkereisen.  Klageren fikk tilbakebetalt det hun hadde betalt for reisen og fikk i tillegg
tilbud om et avslag på en ny reise.

Etter nemndas syn har arrangøren forholdt seg i samsvar med de regler som gjelder.
Det vises til at pakkereiseloven § 24 ikke pålegger arrangøren å tilby en ny reise. De
alminnelige vilkår for pakkereiser 6.2, annet avsnitt gir arrangøren valget mellom å gi full
refusjon av innbetalte utgifter eller å tilby den reisende en alternativ tur.

Vedtak

Pakkereisenemnda finner ikke å kunne anbefale at klageren gis medhold.