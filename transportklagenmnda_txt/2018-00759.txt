Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
14.08.2018

Saksnummer
2018-00759

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY276 fra Oslo lufthavn (OSL) til
Kristiansand (KRS) 9. februar 2018 kl. 16.35. Flyvningen ble kansellert, og klager har
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Norwegians flyvning DY276 fra Oslo til Kristiansand 9. februar 2018 ble kansellert
på grunn av værforholdene i Kristiansand denne dagen. Det var glatte rullebaner i
kombinasjon med sidevind, og det ble innført restriksjoner på flyplassen på grunn av lav
bremseeffekt på rullebanen. Dette påvirket igjen flyets begrensninger i sidevind fordi
bremselengden økes. Det ble derfor lengre tid mellom hver avgang og landing. 

Når det innføres restriksjoner under slike tilstander, blir kapteinen informert og må
vurdere situasjonen. Kraft fra vind fra siden eller bakfra påvirker flyets retning og
stabilisering under avgangs- og landingsprosedyrer. Det kan være at andre fly har landet
og tatt av i samme tidsrom, men det er flere faktorer som spiller inn. I dette tilfellet ble
det vurdert slik at det ikke var mulig å lande av sikkerhetsmessige årsaker. 

Berørte passasjerer ble informert pr. tekstmelding, og det ble satt opp busstransport fra
Oslo til Kristiansand, da selskapet ikke hadde ledige seter til passasjerene dagen etter. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sin erstatningsplikt etter EU-forordning
261/2004, og at kanselleringen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav.

Nemnda bemerker

Norwegians flyvning DY276 fra Oslo til Kristiansand 9. februar 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes kanselleringen glatte rullebaner og sidevind ved flyplassen
i Kristiansand. Av hensyn til passasjerenes sikkerhet valgte kapteinen å kansellere
flyvningen på grunn av værforholdene. Passasjerene ble omrutet med buss til
Kristiansand, da flyselskapet ikke hadde ledige seter til passasjerene påfølgende
dag. Etter nemndas syn er buss fra Oslo til Kristiansand i dette tilfellet et tilstrekkelig
omrutingstilbud, og Norwegian har fraktet klager til det avtalte bestemmelsesstedet. 

Nemnda mener at de ovennevnte værforhold må anses som en ekstraordinær
omstendighet i forordningens forstand, og at kanselleringen ikke kunne vært unngått
selv om alle rimelige tiltak ble truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.