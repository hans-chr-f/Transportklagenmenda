Vedtak i Transportklagenemnda - Fly

Sammendrag

Krav om refusjon av utgift for oppgradering.

Dato
23.11.2018

Saksnummer
2018-01382

Tjenesteytere
Norwegian

Klager har i det vesentlige anført

Klager hadde bestilt billetter for to personer for reise med DY7201 fra Oslo lufthavn (OSL)
til Bangkok (BKK) 1. januar 2018 kl. 13.35. Billettene ble bestilt 10. september 2017 og
kostet kroner 6 398. Klager mottok 22. desember en e-post fra Norwegian med tilbud om
å oppgradere til "premium". Han kunne legge inn bud for å bli oppgradert. 

Klager så at budet var kroner 6,995, og leste dette som 6 kroner og 99 øre. Han har
anført at i Norge skriver tusen eventuelt med et punktum, og aldri med komma slik som
i e-posten fra Norwegian, Klager tenkte at dette var en mulighet til å bli oppgradert for
kroner 7 pr. passasjer. 

Da klager sjekket kontoutskriften la han merke til at han var trukket kroner 13 390 for
billettene. Totalprisen for de to billettene fra Oslo til Bangkok var dermed kroner 19 788
mot opprinnelige kroner 6 398. 

Klager har anført at det presenterte tilbudet var misvisende som følge av feilaktig
tegnsetting. Han tenkte at dette var et reklamepåfunn fra Norwegians side, og trodde
han ville få oppgraderingen til kroner 7. På ovennevnte bakgrunn har klager fremsatt
krav om tilbakebetaling av kroner 12 890.

Tjenesteyterne har i det vesentlige anført
Klager var av den oppfatning at oppgradering fra "økonomi" til "premium" kostet kroner
6. Dette var basert på skrivemåten for kroner i Norwegians system, "kr. 6.000". Klager
oppfattet dette som kroner 6, da det ikke er vanlig å sette punktum for å indikere tusen.
Klager mener at dette så ut som kroner 6. 

Norwegian er uenige i klagers tolkning av skrivemåten. Selskapet opererer med både
komma og punktum for å vise tusen, og dette er vanlig praksis. Det som derimot ikke
er vanlig praksis er å bruke desimaler når man indikerer kroner, uten øre. Hvis det skal
angis øre vil det brukes komma, ikke punktum. 

Selskapet har informasjon tilgjengelig vedrørende oppgradering til "premium". Dersom
klager var i tvil kunne han sjekket denne informasjonen. I tillegg fikk klager tilsendt
dokumentasjon pr. e-post hvor man ble gitt muligheten til å annullere kjøpet innen 36
timer. Han benyttet seg ikke av denne muligheten. 

Å betale kroner 6 for en oppgradering burde også virke som et usannsynlig tilbud for
klager, da differansen mellom hans billett og "premium" på dette tidspunktet var stor.
Klager har betalt korrekt pris med tanke på budet han ga og tilgjengelig billett. Det er ikke
rapportert om noen feil i systemet på dette tidspunktet som skulle indikert at klager har
fått oppgitt feil pris på annet grunnlag. 

Norwegian avviser på ovennevnte bakgrunn klagers krav om refusjon.

Nemnda bemerker

Klager anfører at han la inn et bud på kroner 6,995, som han mente tilsvarte tilnærmet
7 kroner, i utgift til oppgradering fra "økonomiklasse" til "premium" for reisen 1. januar
2018 fra Oslo til Bangkok. Klager viser til at man i Norge skriver tusen med punktum og
ikke komma. 

Norwegian har anført at bruk av både komma og punktum er vanlig for å angi tusen, og
at klager burde ha forstått dette.

Nemnda bemerker at hverken klager eller Norwegian beskriver korrekt tegnsetting for
tall. I følge Språkrådet skal tusen skrives enten som 
1 000 eller 1000. Det skal ikke være tegnsetting som punktum eller komma.

Nemnda har mottatt flere saker der passasjerer har misforstått det såkalte "bid for
upgrade"-tilbudet til Norwegian. 

Nemndas flertall, forbrukerrepresentantene og nemndsleder, mener at Norwegian må
bære risikoen for at slike misforståelser kan oppstå. Det burde ha kommet uttrykkelig
frem at "budet" innebærer det man er villig til å betale ekstra for oppgraderingen i tillegg
til det man allerede har betalt for sin billett. Norwegian må sørge for at totalprisen på
hele bestillingen kommer klart frem, og det er Norwegian som må dokumentere dette.
Slik dokumentasjon foreligger ikke her. Det er Norwegian som aktivt har oppsøkt klager
med tilbudet om oppgradering, og flertallet mener at det da må stilles strenge krav til
god informasjon om hva tilbudet innebærer.

Nemndas mindretall, flyselskapenes representanter, mener at "bid for upgrade"-
vilkårene er tilstrekkelig tydelige.

Norwegian har i sitt tilsvar anført at klager har hatt mulighet til å angre oppgraderingen
innen 36 timer, men har ikke benyttet seg av denne muligheten.  En samlet nemnd
stiller spørsmål ved dette. Klager har fremlagt e-postkorrespondanse fra 30. desember
- dagen etter at oppgraderingen ble akseptert av Norwegian - der det tydelig fremgår
at han ønsker å endre sin billett fra Premium til Low fare, og hvor han ber om å få hele
beløpet refundert. Det fremgår av samme e-post at han også har kontaktet Norwegian
per telefon to ganger med samme beskjed, men at han har fått beskjed om at det ikke
var mulig å endre billetten. Etter nemndas syn har klager med all tydelighet gitt uttrykk
for at han angrer på kjøpet og ønsket dette omgjort. Når Norwegian likevel ikke har
etterkommet dette, kan flyselskapet ikke høres med at klager har "valgt" å reise med
Premium billett.

Vedtak

Transportklagenemnda - fly anbefaler at Norwegian refunderer beløpet på kroner 12 890
til klager.