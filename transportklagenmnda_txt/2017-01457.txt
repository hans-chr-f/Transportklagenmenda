Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.04.2018

Saksnummer
2017-01457

Tjenesteytere
Norwegian

Klager har i det vesentlige anført

Klager reiste med Norwegians flyvning DY371 fra Tromsø (TOS) til Oslo lufthavn (OSL) 22.
februar 2017 kl. 06.30. Flyvningen ble forsinket, og klager mistet sin videreforbindelse
med DY1156 til München (MUC) kl. 11.15. Han har på dette grunnlag fremsatt krav om
standardkompensasjon i henhold til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning DY371 fra Tromsø til Oslo 22. februar 2017 ble forsinket med
tre timer og elleve minutter da kabinpersonalet måtte ha sin lovpålagte hvile.
Værforholdene i Tromsø forårsaket forsinkelser og kanselleringer hele 21. februar.
Kabinpersonalet som var planlagt på ruten DY371 ble påvirket av det dårlige været dagen
før, og måtte ha sin pålagte hvile før de kunne fortsette. To timer og 55 minutter av
forsinkelsen utgjorde hviletid for personalet. 

Norwegian anfører at hviletid for kabinpersonalet utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om aller rimelige tiltak ble
truffet. Selskapet avviser på denne bakgrunn klagers krav om standardkompensasjon.

Nemnda bemerker

Norwegians flyvning DY371 fra Tromsø til Oslo 22. februar 2017 ble forsinket med tre
timer og elleve minutter. Klager mistet sin videreforbindelse til München som følge av
forsinkelsen. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, kan
være en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

I dette tilfellet skyldtes forsinkelsen at alle flyvninger inn og ut av Tromsø lufthavn
forutgående dag ble forsinket eller kansellert. Besetningen måtte ha obligatorisk hvile
før de kunne gå i gang med dagens første flyvning fra Tromsø, som var klagers flyvning
DY371. Nemnda kan imidlertid ikke se at det er fremlagt dokumentasjon som viser
sammenhengen mellom været og en forsinket flyvning den 21. februar 2017 som
medførte behov for hviletid.

Nemnda kan derfor ikke se at Norwegian har godtgjort at forsinkelsen skyldtes
ekstraordinære forhold. Klager har derfor krav på standarderstatning.

Vedtak

Transportklagenemnda - fly anbefaler at Norwegian utbetaler standarderstatning til
klager på 400 euro.