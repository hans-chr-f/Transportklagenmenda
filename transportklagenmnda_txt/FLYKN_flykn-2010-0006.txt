Vedtak i Transportklagenemnda - Fly

Sammendrag

Refusjon av skatter og avgifter for ubenyttet billett.

Dato
27.08.2010

Saksnummer
6/10F

Tjenesteyter
Travelpartner AS

Refusjon av skatter og avgifter for ubenyttet billett.

Klager har i det vesentlige anført:

Klager skulle reise med Air France t/r Oslo - Bangkok 22. januar - 6. februar 2010.

Klager avbestilte reisen på grunn av sykdom i familien. Klager har fått tilbakebetalt, fra sitt
forsikringsselskap, beløpet uten skatter og avgifter. Skatter og avgifter som er totalt på kr
5.142 kreves refundert av Travelpartner.

Travelpartner har i det vesentlige anført:

Air France betaler ved avbestilling av en billett ikke tilbake alle flyskatter. Drivstofftillegg (YR/
YO) refunderes således ikke. Dette følger av Air France sine hjemmesider.

Det gjenstår således kr 213 som kan tilbakebetales. Som reisebyrå tar Travelpartner imidlertid
en administrasjonsavgift for å kreve tilbake flyskatter på avbestilte/ikke benyttede billetter.
Travelpartners administrative avgift for å utføre tjenesten er kr 400 per billett. Så det er
således intet å tilbakebetale.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benyttet seg av sin planlagte reise, har passasjeren
rett til å få refundert slike offentlige skatter og flyplassavgifter.

Når flyselskapet inkluderer andre kostnader enn offentlige skatter og flypassavgifter i det man
oppgir som «skatter og avgifter» på billetten, vil det være svært vanskelig for kunden å forstå
hvor mye man har krav på å få tilbakebetalt fra flyselskapet dersom man ikke reiser.

EU forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAs liste, burde man med fordel kun brukt
begrepene skatter og avgifter om offentlige skatter og flyplassavgifter som passasjerer kan
kreve refundert dersom ikke reisen gjennomføres.

Nemnda har ved den videre vurdering delt seg i et flertall og et mindretall.

Nemndas flertall, lederen og flyselskapenes representanter finner på bakgrunn av de
foreliggende opplysninger sannsynliggjort at klager har fått refundert de offentlige
skatter og flyplassavgifter med fratrekk av Travelpartners gebyr. Klager har ikke rett
til å få refundert drivstofftillegget selv om dette er angitt som en skatt/avgift. Etter
flertallets vurdering faller det utenfor nemndas kompetanse å ta stilling til størrelsen
på Travelpartners gebyr.

Nemndas mindretall, forbrukernes representanter, er enig med flertallet i at klager
ikke kan kreve tilbake den delen av billettprisen som flyselskapet kaller for skatt og
avgift, men som i realiteten er deler av billettkostnaden.

Det gjenstår kr 213 som kan tilbakebetales som skatt og avgift. Travelpartner tar imidlertid
kr 400 per billett i gebyr for dette. Mindretallet mener at selskapet kun kan kreve et gebyr for
tilbakeføringen dersom dette kommer klart frem for kunden før bestilling. Det er usikkert om
det er tilfelle her. Etter mindretallets syn kan et eventuelt gebyr som kunden må betale for
at Travelpartner skal bistå med tilbakeføring kun tilsvare selskapets reelle kostnader med å
gjennomføre endringen. Travelpartners gebyr på kr 400 per billett synes å være urimelig høyt i
denne sammenheng.

På bakgrunn av flertallets syn traff nemnda slikt

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Frøydis Gjems-Onstad, Forbrukerombudet

Olav Grøttland, SAS

Janne G. Soløy, Widerøe's Flyveselskap AS