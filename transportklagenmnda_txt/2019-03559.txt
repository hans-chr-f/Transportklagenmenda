Vedtak i Transportklagenemnda
- Kollektivreiser

Sammendrag

Manglende gyldig billett / klagerett til selskapet

Dato
09.12.2019

Saksnummer
2019-03559

Tjenesteytere
Ruter

Klager har i det vesentlige anført

Klager reiste med trikken den 14.august 2019 da han ble ilagt et gebyr for manglende
billett. Klager forklarer at trikken var veldig full, slik at han ikke når frem for å aktivere
billetten sitt. Klager mener han var på vei til å aktivere billetten idet kontrollørene
kommer og de nektet han å gjøre dette. Månedsbilletten klager hadde på sitt reisekort
hadde blitt kjøpt en uke før, men siden han hadde kjørt bil i den perioden var ikke
billetten blitt aktivert enda. Klager mener han ble dyttet og angrepet av kontrollørene.
Klager føler at han har blitt urettferdig behandlet. 

Klager dro til Ruterkontoret etter hendelsen for å fortelle om det som hadde skjedd,
samt for å få aktivert månedsbilletten sin. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på trikken 14. august 2019 fordi han manglet gyldig billett. Klager
har opplyst om at han reiste fra Aker brygge. Kontrollørene gikk om bord på trikken på
samme holdeplass og har notert at klager befant seg om bord. Reisende er ansvarlig for
å ha gyldig billett ved påstigning av et transportmiddel. 

Passasjertallet på trikken da kontrollen fant sted var 52 passasjerer og det er plass til 70
personer. Dersom det hadde vært så fullt at man ikke kunne komme frem ville det ikke
være mulig å gjennomføre en kontroll.

Vi kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på trikken den 14.august 2019 fordi han manglet gyldig billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til Ruters sanntidssystem som viser at trikken ankom holdeplassen Aker
brygge kl. 17.15.34 og gikk derfra kl. 17.16.21. 

Kontrollen er registrert startet kl. 17.15 og klager ble ilagt gebyr kl. 17.16.

Klager hevder at han kom om bord på Aker Brygge. I gebyrrapporten er opplyst at klager
satt om bord og ville aktivere billetten da kontrollørene kom på trikken på Aker brygge.

Nemnda bemerker at valideringsautomatene er plassert like ved inngangsdørene slik at
validering skal skje raskt.  

Nemnda finner ikke grunnlag for å anbefale at gebyret frafalles. 

Nemnda har for øvrig ikke grunnlag for å vurdere om kontrollørene kan bebreides for sin
atferd.

Vedtak

Transportklagenemnda Kollektivtransport finner ikke å kunne anbefale at klager gis
medhold.