Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2015

Saksnummer
0424/15F

Tjenesteyter
SAS

Klager har i det vesentlige anført:

Klager skulle reise fra Oslo til Tromsø den 8. mars kl. 22:05 med SK4438. Flyet måtte lande i
Bodø grunnet stengt rullebane i Tromsø. Klager ble booket videre fra Bodø til Tromsø dagen
etter kl. 10:50. Han ankom bestemmelsesstedet omtrent12 timer forsinket.

Klager krever standarderstatning 250 euro i henhold til EU-forordning 261/2004, samt utlegg
for mat og drosje.

Det vises for øvrig til klagers brev.

SAS har i det vesentlige anført:

SK4438 fra Oslo til Tromsø ble omdirigert til Bodø som følge av været i Tromsø, det vises til
fremlagt dokumentasjon. Dagen etter ble det satt opp ekstrafly for å frakte passasjerene
videre til Tromsø.

SAS beklager at klager kom forsinket frem, men selskapet gjorde det som var mulig for
passasjerene under disse forholdene.

SAS har refundert klagers utgifter i ventetiden, men kan ikke imøtekomme hans krav om
standarderstatning.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de foreliggende opplysninger godtgjort at forsinkelsen
skyldtes vanskelige værforhold i Tromsø. Nemnda er av den oppfatning at dette er å anse som
en ekstraordinær omstendighet i forordningens forstand. Nemnda finner det videre godtgjort
at forsinkelsen ikke kunne vært unngått selv om alle rimelige tiltak var truffet. Forsinkelsen gir
etter dette ikke rett til erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.