Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.03.2016

Saksnummer
0502/15F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Molde den 2. februar 2015 kl. 16:00 med DY430. Flyet måtte
mellomlande i Ålesund, og klager ble fraktet i buss fra Ålesund til Molde. Klager ankom Molde
over seks timer forsinket.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

Før avgang fra Oslo ble det oppdaget en teknisk feil på radiokommunikasjonssystemet som
måtte repareres, dette medførte en forsinkelse på 52 minutter på DY430. Flyet ble deretter
omdirigert til Ålesund grunnet værforholdene i Molde. Det vises til fremlagt dokumentasjon.
Hvorvidt flyet ville fått muligheten til å lande i Molde 52 minutter før, blir spekulasjon som
Norwegian verken kan bekrefte eller avkrefte.

Passasjerene mottok forpleining i tråd med gjeldende regelverk, og de ble fraktet i buss fra
Ålesund til Molde.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at klager ankom Molde
over seks timer forsinket

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning, jf. EU-domstolens avgjørelse av 17. September
2015, Corina van der Lans - KLM (C-257/14).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Norwegian har opplyst at avgangen fra Oslo ble 52 minutter forsinket grunnet en teknisk feil.
Flyet måtte deretter gå ned i Ålesund pga. dårlig vær i Molde. Etter nemndas vurdering var
det været som var grunnen til at flyet ikke kunne lande i Molde. Været var følgelig årsaken
til at klager ankom Molde mer enn tre timer senere enn det planlagte ankomsttidspunktet.
Dette må anses om en ekstraordinær omstendighet i forordningens forstand. Nemnda
finner videre godtgjort at forsinkelsen ikke kunne vært unngått selv om alle rimelige tiltak var
truffet. Forsinkelsen gir følgelig ikke rett til standarderstatning, og nemnda finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.