Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
01.11.2011

Saksnummer
185/11F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Torp til Bremen 24. desember 2010 med FR3613 kl. 12:25. Flyet ble
forsinket til kl. 16:45.

Årsaken til forsinkelsen var værforhold på en annen flight, FR3666 fra Gdansk til Bremen.

Klager viser til EU forordning 261/2004 punkt 14:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør
det umulig å gjennomføre den berørte flygningen, sikkerhetsrisiko, uforutsette mangler ved
flysikkerheten og streiker som påvirker driften til det transporterende flyselskap.»

Ryanair har ikke tilbudt noe bevis på at det var ekstreme værforhold på Torp. Dårlige
værforhold i et annet land, på en annen tid, angående en annen flygning, kan ikke være en
ekstraordinær omstendighet. Ryanair kunne ha iverksatt rimelige tiltak for å sørge for at
FR3613 ikke ble forsinket.

Klagerne krever standarderstatning på EUR 250 per person.

Ryanair har i det vesentlige anført:

FR3613 fra Torp til Bremen ble dessverre forsinket grunnet «freezing fog» i Gdansk. Det vises
til værrapport og logg. Hendelsen i Gdansk førte til en domino effekt, som gjorde at FR3613
fra Torp til Bremen ble forsinket.

De ekstreme værforholdene over Europa var utenfor Ryanairs kontroll. Hendelsen var
ekstraordinær og utenfor Ryanairs kontroll.

Ryanair kan dessverre ikke imøtekomme klagers krav, men ønsker å erstatte utgifter i
ventetiden på til sammen EUR 7 per person.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag fire timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Ryanair har imidlertid ikke påberopt seg fritak for erstatningsplikten på dette grunnlag, noe
mindretallet føler seg bundet av. Mindretallet følger således flertallets videre vurdering.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger sannsynliggjort at forsinkelsen
fra Torp var en direkte følge av en tidligere forsinkelsen med samme fly grunnet glatt
rullebane i Gdansk. Nemnda finner videre sannsynliggjort at forsinkelsen fra Torp ikke kunne
unngås/forkortes selv om alle rimelige tiltak var truffet.

Forsinkelsen gir etter dette ikke rett til standarderstatning etter EU-forordningen.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines