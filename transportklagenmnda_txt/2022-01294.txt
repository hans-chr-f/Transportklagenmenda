Vedtak i Transportklagenemnda - Fly

Sammendrag

Krav om standarderstatning samt ekstra kostnader grunnet kansellering.

Dato
04.11.2022

Saksnummer
2022-01294

Tjenesteytere
Wizz Air

Klager har i det vesentlige anført

Klager skulle reise fra Sandefjord til Tirana med W6 6644 kl. 21:25 den 11. juni 2022.
Det ble mottatt e-post 11. juni kl. 15:38 om at flyvningen ble kansellert og klager fikk
forskjellige valg. Klager ble ombooket til 12. juni 2022 fra Oslo kl. 09:35 med ankomst
Beograd kl. 12:20. 

Det ble mottatt e-post 11. juni kl. 15:38 om at flyvningen ble kansellert og klager fikk
forskjellige valg. Da neste flyvning til Tirana ikke gikk før om tre dager, valgte klager å
bli ombooket til Beograd påfølgende dag. Hotelloppholdet ble dekket av Wizz Air, men
klager måtte selv betale for taxiutgiften fra hotellet til flyplassen den 12. juni, samt
transporten mellom Beograd og Tirana. 

Ved at klagers nye ankomst ble Beograd og ikke Tirana som ligger 728 kilometer fra
Beograd ble det kjøpt en bussbillett for å komme til rett destinasjon. 

Klager krever refundert taxi utgift i Norge på 1628 NOK, bussbillett i Beograd på 180 EUR
samt standarderstatning i henhold til EU forordning 261/2004 på 400 EUR.

Tjenesteyterne har i det vesentlige anført
Wizz Air sin flyvning W6 6644 fra Sandefjord til Tirana 11. juni 2022 ble kansellert på
grunn av kollisjon med fugl som påvirket flymaskinen HA-LTB og den foregående
flyvningen fra Tirana til Sandefjord W6 6643.

Det forklares at Wizz Air sine flyvninger opererer på rotasjonsprinsippet, så om en
flyvning er forsinket, kansellert eller omdirigert, blir følgende flyvninger forsinket eller
kansellert avhengig av fly tilgjengelighet. Det vises til vedlagt rapport fra vaktleder om
forstyrrelsen. Det fremgår av rapporten at det ble funnet tilfeldige spor av fugl etter
landing. Det ble gjort inspeksjon og ingen skade ble observert. 

Vær oppmerksom på at Wizz Air som opererende flyselskap ikke skal være forpliktet til
å betale erstatning dersom kansellering eller lang forsinkelse skyldes ekstraordinære
omstendigheter i henhold til art. 5. (3) i Europaparlamentets og rådets EU forordning
261/2004 om fastsettelse av felles regler for kompensasjon og assistanse til passasjerer i
tilfelle nektet ombordstigning og kansellering eller lang forsinkelse av flygninger.

Wizz Air mener at det ikke skal betales ytterligere erstatning siden flyforsinkelsen var
forårsaket av ekstraordinære omstendigheter som ikke kunne vært unngått selv om alle
rimelige tiltak hadde blitt tatt, forhold utenfor Wizz Airs kontroll. 

Klager har blitt ombooket gratis til flyvningen W6 4118 Sandefjord til Beograd 12. juni
2022, derfor er det ingen refusjon i dette tilfellet. Klager fikk informasjon om sine
rettigheter i henhold til EU forordning 261/2004 og ble tilbudt hotellovernatting. Wizz
Air er villige til å dekke merutgifter inntil et rimelig beløp som klager har hatt i denne
situasjonen, det kreves da kvitteringer/fakturaer. 

Wizz Air vil tilby klager 100 EUR for transportkostnader.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Wizz Air har uttalt samt dokumentert at kanselleringen skyldtes kollisjon med fugl, og
at hendelsen oppstod på foregående flyvning mellom Tirana og Sandefjord lufthavn
Torp. Kollisjon med fugl er en ekstraordinær omstendighet i forordningens forstand,
jf. EU-domstolens avgjørelse i saken Peskova med flere av 04.05.2017 (C-315 / 15)
avsnitt 26. Flyselskapet har dermed godtgjort at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har etter dette ikke krav på standarderstatning.

Klager har videre krevet refusjon av utgifter til drosje fra hotellet til flyplassen den 12.
juni med 1 628 NOK, samt refusjon av bussbillett fra Beograd til Tirana 180 EUR. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. Klager ble tilbudt omruting tre dager senere til bestemmelsesstedet. Klager valgte
imidlertid å bli booket om til en annen reise - fra Oslo til Beograd - påfølgende dag.
Denne reisen ble dekket av selskapet. Spørsmålet er om klager skal få dekket de øvrige
kostnadene han ble påført ved denne omleggingen av reiseruten, nærmere bestemt taxi
fra hotell til Gardermoen, og buss fra Beograd til hans opprinnelige destinasjon, Tirana. 

Nemnda legger til grunn at selskapet er innforstått med at de bør dekke "rimelige
ekstrakostnader" som klager ble påført med 100 EUR. Etter nemndas syn er dette ikke
tilstrekkelig. Nemnda mener selskapet bør dekke rimelige ekstra kostnader til transport
for klager fra Torp til Gardermoen, og bussreisen fra Beograd til Tirana. Sett hen til at
tog fra Torp til Gardermoen koster 434 NOK, og at bussreisen kostet 180 EUR, anbefaler
nemnda at selskapet dekker totalt 2250 NOK.

Vedtak

Transportklagenemnda anbefaler at Wizz Air refunderer klagers utgifter til transport med
2250 NOK. Dersom Wizz Air allerede har utbetalt 100 EUR som tilbudt, kommer dette til
fradrag. Nemnda kan ikke anbefale at klager gis medhold utover dette.