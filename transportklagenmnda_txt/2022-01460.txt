Vedtak i Transportklagenemnda - Fly

Sammendrag

Klager krever 400 euro i standarderstatning og 6197 NOK
i ekstra utgifter dekket grunnet  nektet ombordstigning.

Dato
17.02.2023

Saksnummer
2022-01460

Tjenesteytere
Air Serbia

Klager har i det vesentlige anført

Klager skulle reise med Air Serbia flyvning JU455 fra Oslo til Beograd den 08.07.2022.
Klager anfører i det vesentligste at han ble nektet ombordstigning på Gardermoen
med forklaring at flyet var fullt. Klager forteller at han reiste fra Harstad til Oslo med en
kollega som fikk sjekket inn rett før klager ble nektet ombordstigning.

Klager krever 400 euro i standarderstatning og dekning av ekstra utgifter på 6197 NOK.

Tjenesteyterne har i det vesentlige anført
Air Serbia har ikke levert tilsvar til nemnda. Flyselskapet skriver til klager at
vedkommende ikke dukket opp på flyplassen og at de derfor ikke kan utbetale
erstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Air Serbia har
ikke levert tilsvar til nemnda.

EU-forordning 261/2004 artikkel 2 bokstav j) definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

Klager ble nektet ombordstigning/innsjekk på Air Serbia flyvning fra Oslo til Beograd.
Air Serbia har ikke fremmet tilsvar for nemnda, og har således ikke lagt frem noe
dokumentasjon som sannsynliggjør at de hadde rimelig grunn til å avvise klager.
Nemnda finner det også sannsynliggjort av sakens faktum at klager og kollega fysisk var
tilstede på flyplassen. Klager har derfor rett på standarderstatning på 400 euro, jf. EU-
forordning 261/2004 artikkel 7, jf. artikkel 4 nr. 3.

Nemnda anbefaler også at Air Serbia refunderer klagers opprinnelige booking kjøpt
via Air Serbia fullt ut, jf. EU-forordning 261/2004 artikkel 8 punkt 1 bokstav a) første
strekpunkt, samt refunderer mellomlegget på billetten klager måtte kjøpe for å reise
til Beograd med Norwegian. Nemnda anbefaler også at klagers hotellopphold på
Gardermoen refunderes, jf. EU-forordning 261/2004 artikkel 8 punkt 1 bokstav a) andre
strekpunkt. Klagers ekstra utgifter utgjorde totalt 6197 NOK.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Nemnda anbefaler at Air Serbia betaler 400 euro i standarderstatning, samt mellomlegg
på opprinnelig billett og ekstra utgifter med 6197 NOK, til klager.