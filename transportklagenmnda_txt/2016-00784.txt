Vedtak i Transportklagenemnda - Fly

Sammendrag

Krav om refusjon grunnet kansellering.

Dato
23.06.2017

Saksnummer
2016-00784

Tjenesteytere
United Airlines

Klager har i det vesentlige anført

Klager skulle reise fra Managua til Oslo via Houston og New York den 25. juli 2016. Flight
UA38 fra New York til Oslo ble kansellert mens klager satt i flyet, grunnet drivstofflekkasje
og at crewet var gått ut på arbeidstid. Klager fikk først tilbud om kompensasjon på
reisegavekort til en verdi av USD 1 000. Dette ble deretter trukket tilbake og endret til
USD 200, med begrunnelse av at flyvningen var til Europa. Klager ble booket om til ny
avgang først tre dager senere den 28. juli. Han måtte selv ordne overnatting og transport
til hotellet. 

Klager stiller seg kritisk til lang ventetid på bagasjen på flyplassen i New York. Han stod
først tre timer første dag, før han fikk beskjed om å komme tilbake neste dag hvor han
ventet ytterligere seks timer. Selv etter tilsammen ni timer hadde ikke klager fått sin
bagasje. Flyselskapet kunne da fortelle at de ikke visste hvor den var, og at klager bare
måtte forlate området uten sin bagasje. 

Klager krever refusjon av utgifter til hotell kroner 9 316, transport USD 29 og mat USD
98,64. Videre krever klager 600 euro i standarderstatning i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
Denne kanselleringen er ikke kompensasjonsberettiget i henhold til EU-forordning
261/2004, da avgangen ble operert av et ikke-europeisk flyselskap fra et ikke-europeisk
land.

United Airlines har av godvilje tilbudt klager et reisegavekort på USD 200, men kan ikke
imøtekomme hans krav utover dette.

Nemnda bemerker

Nemnda legger til grunn at klageren hadde kjøpt gjennomgående billett Managua-
Houston-New York-Oslo hos United Airlines. Klageren krever nå standarderstatning for
kanselleringen i medhold av EU-forordning 261 / 2004 fordi flygningen New York-Oslo
25.07.2016 ble kansellert.  

Nemnda mener at forordningen ikke får anvendelse for kanselleringen:   

Forordningen får i korthet bare anvendelse for flygninger fra en EU- / EØS-stat til en
annen EU- / EØS-stat eller tredjestat, jf artikkel 3 nr 1 bokstav a), og for flygninger fra en
tredjestat til en EU- / EØS-stat, men da bare hvis "det transporterende luftfartsselskap for
flygningen er et EF-luftfartsselskap", jf bokstav b). 

Flygningen fra New York skjedde fra tredjelandet USA og med det ikke-europeiske
flyselskapet United Airlines. Klageren har etter dette ikke rett til standarderstatning eller
andre ytelser i medhold av forordningen.

Nemnda legger imidlertid til grunn at United Airlines følger Montreal-konvensjonen.
Etter konvensjonen artikkel 19 er flyselskapet ansvarlig for forsinkelsestap som følge av
kansellering med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Det er uklart hva som var årsaken til at flygningen fra New York ble kansellert.
Flyselskapet hevder at flygningen ble kansellert på grunn av dårlig vær. Selskapet har
tross oppfordring ikke gitt noen redegjørelse for eller fremlagt noen dokumentasjon for
dette, og kan således ikke sies å ha godtgjort at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.  

Klageren har fremlagt dokumentasjon for sitt forsinkelsestap i form av kvitteringer for
utgifter til hotell med NOK 9 316, mat med USD 98,64 og transport med USD 29. Disse
beløpene er ikke bestridt. Nemnda anbefaler at flyselskapet erstatter disse utgiftene.  

Klageren har ikke fremlagt dokumentasjon for tap som følge av den forsinkede
bagasjen. 

Flertallet - lederen og forbrukernes representanter - mener at klageren er berettiget
en erstatning på NOK 3 000 for den belastningen han ble påført ved at han måtte stå
i flere timer i kø for den forsinkede bagasjen og den forsinkede ankomsten, og viser til
nemndas praksis for erstatning for ikke-økonomisk tap etter EU-domstolens dom av
06.05.2010 Walz-Clickair (C-63/09).

Mindretallet - flyselskapenes representanter - mener at klageren ikke er berettiget
erstatning for ikke-økonomisk tap og viser til at norske domstoler tradisjonelt har vært
tilbakeholdne med å tilkjenne erstatning for «non-material damage» eller «tort og svie» i
kontraktsforhold.

Vedtak

Transportklagenemnda - fly anbefaler at flyselskapet United Airlines betales erstatning til
klageren for utgifter til hotell med NOK 9 316, mat med USD 98,64 og transport med USD
29, samt erstatning for ikke-økonomisk skade med NOK 3 000.