Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
12.03.2019

Saksnummer
2018-00631

Tjenesteytere
Ethiopian Airlines

Klager har i det vesentlige anført

Klager skulle reise hjem fra Mahè til Oslo med Ethiopian Airlines via Addis Abeba den
9. desember 2017. Ved ankomst Gardermoen oppdaget klager at kofferten var skadet.
Kofferten var forsvarlig pakket, og det var heller ingen feil ved den. 

Da skaden oppstod i flyselskapets varetekt krever klager erstatning for ødelagt koffert,
kroner 5 199. Klager viser til fremlagt bekreftelse fra leverandør som viser prisantydning
og at kofferten ikke lar seg reparere. Kofferten var tre år på tidspunktet og av merket
Victorinox Spectra Ultra Strong med 8 hjul. Klager viser til fremlagt bilde av skaden. 

Det vises for øvrig til klagers brev.

Tjenesteyterne har i det vesentlige anført
Ethiopian Airlines har ikke avgitt uttalelse til nemnda. Til klager har selskapet i det
vesentlige anført:

Ethiopian Airlines ønsker å tilby klager 900 kroner i voucher, eller kroner 540 kontant.

Nemnda bemerker

Flyselskapet Ethiopian Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger til grunn at klagers koffert ble skadet mens den var i flyselskapets
varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden. 

Klager har fremlagt prisvurdering fra leverandør om at gjenanskaffelsesverdien på
kofferten er kroner 5 199, samt bekreftelse på at kofferten ikke lar seg reparere. 
Klager opplyser at kofferten var tre år da den ble skadet i desember 2017. Han har lagt
frem et bilde som viser en sprekk i skallet på koffertens ene hjørne. 

At kofferten ikke lar seg reparere er ikke nødvendigvis det samme som at den ikke kan
brukes. Det vedlagte fotoet viser en forholdsvis liten sprekk, og etter nemndas syn må
kofferten fortsatt være brukbar, selv om den har fått en mindre skade. 

Nemnda setter erstatningen skjønnsmessig til 1000 kroner.

Vedtak

Transportklagenemnda - fly anbefaler at Ethiopian Airlines utbetaler kroner 1000 i
erstatning for skaden på kofferten.