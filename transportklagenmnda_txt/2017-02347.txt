Vedtak i Pakkereisenemnda

Sammendrag

Krav om prisavslag grunnet dårlig service om bord på flyet.

Dato
22.11.2017

Saksnummer
2017-02347

Tjenesteytere
Ving Norge AS
Ving Norge AS

Klager har i det vesentlige anført

Klager bestilte reise for tre personer med innkvartering i en ett-roms leilighet med
havutsikt på hotell Helios, Balchik, Bulgaria, to personer i perioden 19.07.2017 -
02.08.2017 og en person i perioden 19.07.2016 - 26.07.2017. Totalpris kr. 25.715.

På vei til Bulgaria med Thomas Cook Airlines måtte klager sitte i et sete som var
vått grunnet kondens. Selv om klager fikk bytte sete, førte dette til at klager måtte
sitte med våte klær hele flyturen. Klager anfører at det ikke var kondensen som var
problemet, men besetningens ufine oppførsel. Etter klagerens syn ble de behandlet som
"kjeltringer", samt at besetningen ikke tok denne hendelsen alvorlig.

Klager krever et prisavslag på totalt kr. 10.000.

Det vises for øvrig til korrespondanse fra klager.

Tjenesteyterne har i det vesentlige anført
Ving har anført at reklamasjonen er behandlet hos Thomas Cook Airlines da det er de
som har tilgang til kabinrapporten og informasjon om hva som skjedde om bord. Ving
har vist til Thomas Cook Airlines sitt svar da de ikke har grunnlag for å gjøre en annen
vurdering.

Thomas Cook Airlines har innhentet informasjoner fra kabinpersonalet og legger
kabinpersonalets rapport til grunn, samt uttalelse fra personalet og deres oppfattelse av
situasjonen om bord. Ifølge kabinrapporten som skrives etter hver flyreise, fikk klager
som satt på plass 11A, noen dråper kondensvann på t-skjorten. Det ble tydelig gitt
uttrykk for at dette ikke var en ønskelig situasjon. Etter take-off forsøkte kabinpersonalet
å forklare at dette var kondensvann som kan oppstå ved nødutgangen i forbindelse med
start og landing. Den beste løsningen om bord, ble derfor å flytte klager til seterekke 23,
der det var ledige plasser, for å unngå kondensvann ved landing. 

Da klager fikk nye seter om bord, og kondensvannet dryppet på klærne, kan personalet
ikke gjenkjenne situasjonen med at passasjeren skulle ha blitt sittende i et vått sete.
Kabinpersonalet føler at de har opptrådt profesjonelt i situasjonen, og kjenner seg ikke
igjen i at de skulle ha vært aggressive i sin kommunikasjon til klager. 

Det vises for øvrig til korrespondanse fra Thomas Cook Airlines/Ving Norge AS.

Nemnda bemerker

Det er klaget over behandlingen klageren fikk om bord i et fly fra Thomas Cook Airlines
etter at det hadde dryppet kondensvann på klagerens klær under take-off. Klageren satt
ved nødutgangen og kondensvannet kom fra denne.  Klageren fikk i etterkant en pute å
tørke seg på av en flyvertinne.

Etter avgang ble klageren flyttet til et annet sete av en flyvert. Flyverten var ifølge
klageren svært brysk og skapte en situasjon som gjorde at klageren følte seg svært dårlig
behandlet og ille berørt i forhold til de øvrige passasjerene.

Ving har overlatt saken til Thomas Cook Airlines, som anfører at kabinpersonalet
opptrådte profesjonelt.

Nemnda bemerker at det er henvist til en kabinrapport som ikke er fremlagt. Det
er opplyst at en kabinrapport blir skrevet etter hver flytur, og at den blir skrevet av
kabinpersonalet. Nemnda finner at rapporten burde ha vært fremlagt, selv om det må
antas at den som har tatt hånd om situasjonen neppe ville ha gitt en helt ut objektiv
beskrivelse av situasjonen. Uansett ville nemnda hatt tilgang til et partsinnlegg også fra
den annen part i saken, som nå mangler. 

Slik saken fremstiller seg er det kun klagerens beskrivelse som er fremlagt for nemnda.
På bakgrunn av denne finner nemnda å måtte legge til grunn at klageren ble behandlet
på en måte som ikke fremstår som adekvat, situasjonen tatt i betraktning.  Klageren
hadde blitt våt på klærne av kondensvann og var ikke særlig fornøyd med det.  Det
er en helt forståelig reaksjon.  Kondensvann fra nødutganger er helt sikkert et stadig
tilbakevennende problem som burde føre til at de passasjerene som blir plassert i slike
seter får utdelt en eller annen form for beskyttelse mot kondensvannet.  Det er lite
behagelig med våte klær under en flyreise. At klageren etter en slik hendelse bryskt blir
bedt om å skifte sete er en uheldig og uhensiktsmessig måte å løse situasjonen på.

Nemnda har imidlertid problemer med å utmåle erstatning for en slik hendelse. Hvis
klærne hadde blitt ødelagt eller trengte rens ville saken stilt seg annerledes. Slike utgifter
ville klageren hatt krav på erstatning for. Slik det nå er, har ingen lidt noe økonomisk tap.
Oppreisning for ikke-økonomisk skade i medhold av skadeserstatningsloven § 3-5 for
store personlige påkjenninger, for eksempel krenkende adferd, synes saken ikke alvorlig
nok til å rettferdiggjøre.

Vedtak

Pakkereisenemnda finner ikke å kunne anbefale at det utbetales erstatning i dette
tilfellet.