Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
25.08.2021

Saksnummer
2021-00511

Tjenesteytere
Skyss

Klager har i det vesentlige anført

Klager ble ilagt gebyr 28. januar 2021 fordi han hadde kjøpt sin billett for sent. Klager
anfører at han hadde allerede kjøpt bussbillett med Vipps før han gikk ombord. Videre
anfører klager at kontrolløren skannet billetten hans i appen og nedtellingen hadde
begynt lenge før kontrolløren kom om bord. Klager anfører at han hadde gyldig billett. 

Klager presiserer at nedtellingen hadde startet og at det stod tydelig på billetten at den
ville aktiveres om 1 minutt og 27 sekunder. Klager anfører at han ikke har gjort noe
ulovlig siden det fremgår av reglene at man kan gå om bord når billetten har status 'Aktiv
om 2:00 - Påstigning tillatt'. Klager hadde kjøpt billett og denne var gyldig. Klager anfører
at han hadde lov til å være om bord siden nedtellingen på billetten var aktivert lenge
før kontrolløren kom om bord. Klager legger til at han ikke har jobb eller penger, og ber
om at det utøves skjønn i saken. Klager forklarer at han opplevde kontrollørene som
rasistiske. 

Klager krever frafall av gebyret.

Tjenesteyterne har i det vesentlige anført
Skyss har, til tross for purring fra sekretariatet, ikke kommet med uttalelse i saken ut over
svaret til klager.

Nemnda bemerker

Klager ble ilagt gebyr 28. januar 2021 fordi han kjøpte billetten sin for sent. 

Det fremgår av Skyss sine transportvilkår punkt 3 at den reisende skal kjøpe billett før
eller ved påstigning, og er selv ansvarlig for å inneha gyldig billett under hele reisen.

Videre fremgår det av transportvilkårene punkt 4 at reisende som ved kontroll ikke
kan vise gyldig billett og gyldig dokumentasjon ved krav på rabatt, plikter å betale
tilleggstakst.

Nemnda legger til grunn at klager viste en enkeltbillett, men denne var kjøpt etter
ombordstigning og anses dermed ikke gyldig. Vilkårene for å ilegge gebyr var således
oppfylt.

Vedtak

Transportklagenemnda finner ikke å kunne anbefale at klager gis medhold.