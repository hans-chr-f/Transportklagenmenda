Vedtak i Transportklagenemnda
- Kollektivreiser

Sammendrag

For sent kjøp av billett

Dato
15.08.2018

Saksnummer
2018-00527

Tjenesteytere
Ruter

Klager har i det vesentlige anført

Klager ble ilagt gebyr på Stortinget stasjon 3. februar 2018 fordi hun hadde kjøpt billett
for sent.

Klager viser til at hun skulle ta T-banen fra Stortinget til Majorstuen og at hun hadde det
travelt. Hun måtte derfor ta første bane som ankom Stortinget, og løp ned til perrongen
da det sto "nå" på skjermen. På dette tidspunktet hadde klager mobilen i hånden og
skulle til å kjøpe billett på Ruters Billettapp. 

Akkurat da klager ankommer perrongen lukker dørene på T-banen seg. Klager ble brått
usikker på hvilken retning T-banen gikk og kikket opp mot skiltet. Plutselig kom en
kontrollør og spurte om billett. Klager hadde kjøpt en billett, men det tar to minutter før
den blir aktivert. 

Kontrolløren hevdet at klager forsøkte å snike seg unna ved å se rundt seg om det var
noen kontroll, men klager understreker at hun forsøkte å se om banen gikk øst eller vest.
Videre viser klager til at hun var klar over at kontrollørene var plassert ved utgangen til
perrongen, så hvorfor skulle hun da se opp mot de igjen når hun kom fra den retningen. 

Klager har forsøkt å sende inn klage til Ruter, men selskapet fastholder at hun forsøkte å
snike.

Klager krever derfor at Ruter frafaller ilagt gebyr.

Tjenesteyterne har i det vesentlige anført
Klager ble ilagt gebyr 3. februar 2018 fordi hun ikke kunne fremvise gyldig billett i
kontrollen. 

På T-banen må billetten være kjøpt og bekreftet før man passerer kontrollsonen.
Kontrollsonen er godt merket på stasjonene. På Stortinget stasjon er det ganske langt fra
kontrollsonen og ned til plattformen. Klager skriver selv i sin klage fremsatt til Ruter at
hun ikke hadde gyldig billett da hun passerte kontrollsonen fordi hun hadde dårlig tid og
løp ned til plattformen. 

Billetten til klager er kjøpt på samme tidspunkt som når kontrollen fant sted. Ruter er
derfor ikke i tvil om at billetten ble kjøpt for sent. 

Ruter kan på overnevnte grunnlag ikke imøtekomme klagers krav.

Nemnda bemerker

Klager ble ilagt gebyr på Stortinget stasjon 3. februar 2018 som følge av for sent kjøp av
billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Dette innebærer at
billetten må være bekreftet kjøpt før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder at hun hadde kjøpt billett, men har ikke bestridt at dette skjedde etter
passering av kontrollsonen da hun hadde liten tid. I kontrollrapporten står at klager
og hennes mor ankom perrongen samtidig med en avgang og at klager registrerte
kontrollen og snudde retning. 

Av kontrollrapporten fremgår det at  klager ble stoppet i kontroll kl. 14.29. Klagers billett
er registrert bestilt kl.14.29.33. 

Nemnda finner det sannsynliggjort at klager kjøpte billett etter at hun gikk inn i
kontrollsonen og at vilkårene for å ilegge gebyr er til stede, 

Nemnda kan ikke se at det foreligger grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.