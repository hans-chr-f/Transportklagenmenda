Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
05.12.2013

Saksnummer
436/13F

Tjenesteyter
KLM

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Stavanger til Dubai via Amsterdam den 24. juni 2013, med retur 4. juli.

Klagers samboer ble stoppet ved ankomst i Dubai og nektet adgang. Han har politisk asyl i
Norge, og ifølge politiet kunne han fint reise til Dubai med sitt reisebevis.

Klager stiller seg kritisk til hvorfor de ikke ble stoppet i Stavanger. Klager ville ikke bli værende
alene i Dubai med en liten baby, hun fikk derfor endret returen til 30. juni.

Klager krever refundert kroner 12 000 av reisens verdi på kroner 18 500.

KLM har i det vesentlige anført:

I henhold til KLM regler og vilkår er det passasjerenes eget ansvar å ta med gyldige billetter og
reisedokumenter. Dersom klager hadde vært i tvil om reglementet kunne de kontaktet landets
ambassade.

KLM kan ikke stå ansvarlig for at klagers samboer møtte opp uten gyldige reisedokumenter.

Klagers billett er ikke refunderbar. Uansett om klager hadde blitt stoppet før avreise i
Stavanger ville han ikke mottatt refusjon.

KLM kan ikke imøtekomme klagers krav.

Nemnda bemerker:

Nemnda legger til grunn at klagers samboer ikke hadde nødvendige reisedokumenter.
Dersom dette var blitt oppdaget på Sola, ville han blitt nektet å reise. Hans billett var ikke
refunderbar. Han ville således ikke fått tilbake pengene for billetten.

Det er den reisende som selv har ansvaret for å ha nødvendige reisedokumenter. Har man
ikke det, risikerer man ikke å komme med flyet. Kommer man med flyet, risikerer man ikke å
komme inn i det aktuelle landet.

Samboeren ble ikke stoppet på Sola. Nemnda finner på bakgrunn av de foreliggende
opplysninger ikke grunnlag for å laste KLM for dette. Nemnda viser til at samboeren hadde
reisedokumenter som selv politiet sa var tilstrekkelig.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.