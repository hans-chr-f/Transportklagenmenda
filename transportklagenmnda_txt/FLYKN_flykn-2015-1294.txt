Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
31.10.2016

Saksnummer
1294/15F

Tjenesteyter
Lufthansa German Airlines

Klager har i det vesentlige anført:

Klagers skulle reise fra Roma (kl. 19:00 med LH239) til Oslo via Frankfurt (kl. 21:45 med LH864)
4. september 2015. Flyvningen Roma til Frankfurt ble forsinket slik at klager ikke rakk sin
videreforbindelse til Oslo. Lufthansa omrutet klagerne til Oslo neste dag. Lufthansa sørget
også for hotell i Frankfurt.

Klager krever standarderstatning på 400 euro og for hotellet som de ikke fikk brukt / avbestilt
på kroner 1&nbsp;265.

Det vises for øvrig til klagers brev.

Lufthansa German Airlines har i det vesentlige anført:

Flight LH239 fra Roma til Frankfurt 4. september 2015 ble delvis forsinket på grunn av
restriksjoner i luftrommet og delvis på grunn av rengjøring. Forsinkelsene skyldes en tredje
part. Det vises til fremlagt dokumentasjon.

I henhold til EU-forordning 261/2004 artikkel 5(3) skal et transporterende flyselskap ikke være
pålagt å betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle rimelige
tiltak var truffet.

Lufthansa kan ikke imøtekomme klagers krav om standarderstatning i henhold til EU-
forordning 261/2004 eller for hotellet som ikke ble benyttet.

Det vises for øvrig til Lufthansas brev.

Nemnda bemerker:

Klagers flygning fra Roma til Frankfurt ble forsinket slik at klager ikke rakk flyet fra Frankfurt til
Oslo. Klager ble omrutet og ankom Oslo neste dag.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Lufthansa har opplyst at forsinkelsen dels skyldtes restriksjoner i luftrommet og dels at flyet
som skulle benyttes til flygningen kom forsinket til Roma grunnet forsinket renhold av flyet.
Nemnda er av den oppfatning at forsinket renhold av flyet ikke gir grunnlag for å anvende
unntaksbestemmelsen i forordningen. Det fremkommer av den fremlagte dokumentasjon
at flyet ankom Roma 24 minutter forsinket pga. problemene med renholdet. Flyet ankom
Frankfurt 34 minutter forsinket. Nemnda finner ikke godtgjort at klager ikke ville rukket flyet
om man ser bort fra forsinkelsen som skyldtes renholdet. Forsinkelsen gir etter dette rett
til en standarderstatning på 400 euro per person. Nemnda anbefaler at Lufthansa betaler
standarderstatningen. I standarderstatningen inngår erstatning for påførte hotellutgifter, jf.
forordningen artikkel 12.

Vedtak:

Transportklagenemnda-fly anbefaler at Lufthansa utbetaler en standarderstatning på 400
euro per person.

Vedtaket var enstemmig.