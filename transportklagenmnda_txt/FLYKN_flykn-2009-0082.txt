Vedtak i Transportklagenemnda - Fly

Sammendrag

Krav om kompensasjon som følge av at Norwegian endret flyplass fra Stansted til Gatwick.

Dato
24.03.2010

Saksnummer
82/09F

Tjenesteyter
Norwegian Air Shuttle ASA

Krav om kompensasjon som følge av at Norwegian endret flyplass fra Stansted til Gatwick.

Klager har i det vesentlige anført:

Klager mener at Norwegian ikke har gjort en kansellering, men at de har opprettet/flyttet
en rute fra Stansted til Gatwick. Klager mener Norwegian forsøker å vri seg unna sitt ansvar
ved å kalle det en kansellering, og klager mener at det de har gjort ikke oppfyller kravene for
kansellering. Klager mener at Norwegian har endret flyplass av kommersielle hensyn.

Klagerne (4 voksne og 7 barn) ankommer Stansted 18. juli kl 01.30 på natten og skal fly videre
fra Stansted neste morgen.

Klager har ikke kopi av sitt skriv til Norwegian, men hevder at det har jo de.

Norwegian har i det vesentlige anført:

Norwegian har besluttet å flytte all trafikk over fra Stansted til Gatwick, bortsett fra ruten
mellom Trondheim og Stansted, som vil fortsette til over sommeren.

Norwegian beklager på det sterkeste de ulemper denne ruteendringen måtte medføre
for klager og hans familie. Imidlertid vil alle rutetabeller inneholde opplysning om «med
forbehold om endringer». Dette står på Norwegians nettsider, og en del av den avtalen som
Norwegian inngår med kundene når de bekrefter at reisevilkår er lest og akseptert. Klager har
booket sine billetter på Norwegians hjemmeside.

I de tilfeller der man opplever ruteendringer, tilbyr Norwegian følgende:

Når det gjelder grunnlag for eventuelle erstatning/kompensasjoner, så ligger dette i når man
blir informert. I dette tilfellet ble klager informert langt mer enn 14 dager før avreise, og da
faller eventuelle erstatnings/kompensasjons krav bort.

Dette er i henhold til EUROPAPARLAMENTETS- og -RÅDSFORORDNING (EF) nr. 261/2004 av 11.
februar/rev 2005.

Norwegian vedlegger bookingen til klager, der fremkommer det helt klart at klager er
informert om ruteendring 5. februar. Klagers avreisedag er 30. juni, noe som tilsier at
Norwegian har informert klager i svært god tid i forhold til at de skal varsles innenfor 14 dager
før avreise.

Videre i Norwegians reisevilkår fremkommer følgende;

Norwegian er et rent «punkt-til-punkt"-flyselskap, og tar generelt ikke ansvar for
videre forbindelser, heller ikke mellom selskapets egne flygninger, med mindre vi er
erstatningsansvarlige for forsinkelse (se art. 10 i Generelle vilkår for befordring). Mange
av våre kunder vil likevel velge å reise flere påfølgende strekninger med Norwegian. Vi
anbefaler da å beregne minst 120 minutter(2 timer) til videre forbindelsen. Dersom kunden
har hatt minst 120 minutter(2 timer) mellom ankommende og avgående fly, og på grunn
av forhold som skyldes Norwegian, ikke rekker videre forbindelsen, kan kunden kontakte
vårt kundesenter og vil vi skaffe kunden plass på et senere fly med ledig plass. Dette under
forutsetning av at det er ledig plass på aktuell flygning.

Klager har billetter videre med Easyjet.

Norwegian kan i dette tilfellet ikke imøtekomme klagernes krav om kompensasjon/refusjon
av utgifter til nye billetter fra Palma. Norwegian vil dog dekke normale transportutgifter klager
eventuelt får mellom Gatwick og Stansted, klager må da sende inn original dokumentasjon for
de utgifter han eventuelt får på denne strekningen.

Dette gjøres da de opprinnelig skulle til Stansted med Norwegian.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Norwegian har i dette tilfellet ensidig brutt avtalen om å frakte klager til/fra Stansted og
besluttet i stedet å frakte klagerne til/fra Gatwick. Nemnda kan ikke se at den generelle
bestemmelse i Norwegians vilkår om «forbehold om endringer», gir Norwegian rett til dette.
En slik bestemmelse må, med mindre annet uttrykkelig er opplyst, antas kun å gjelde mindre
omfattende endringer.

Flyvningene er i dette tilfellet ikke innstilt. De er flyttet til en annen flyplass. EU-forordning
261/2004 omfatter etter nemndas vurdering ikke et slikt tilfelle.

Nemnda anbefaler at Norwegian dekker eventuelle utgifter klagerne er blitt påført som følge
av avtalebruddet. Utgiftene må dokumenteres/sannsynliggjøres.

Endringen medførte ulemper for klagerne. Gjeldene regelverk gir imidlertid i et slikt tilfelle
ikke rett til erstatning av ikke-økonomisk tap.

Vedtak:

Flyklagenemnda anbefaler at Norwegian dekker eventuelle utgifter klagerne er blitt påført.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Olav Grøttland, SAS

Janne G. Soløy, Widerøes Flyveselskap AS