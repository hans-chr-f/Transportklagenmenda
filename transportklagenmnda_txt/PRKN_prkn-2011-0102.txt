Vedtak i Pakkereisenemnda

Sammendrag

Reise til Tyrkia, Alanya, hotell Sun Park Beach, 5. januar - 19. mars 2011.
Krav om refusjon av reisens pris samt kompensasjon grunnet byggestøy.

Dato
26.09.2011

Saksnummer
102/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 1

Reisens pris: 15.800

Saken gjelder:

Reise til Tyrkia, Alanya, hotell Sun Park Beach, 5. januar - 19. mars 2011.

Krav om refusjon av reisens pris samt kompensasjon grunnet byggestøy.

Klager har i det vesentlige anført:

Klager ble sterkt sjenert av støy fra naboeiendommen som ble totalrenovert.

Det var støy fra morgen til kveld, dag ut og dag inn, søndag som mandag.

Det var som å bo på en byggeplass som minnet om en blanding av et mekanisk verksted og et
sagbruk.

Det var trykkluftmaskiner som hamret og gikk hele dagen lang, kapping av jernbjelker med
kappeskive, jernbjelker som falt på jernbjelker, kasting av murblokker ned i en jernkontainer
fra 3. etasje m.v. Dette førte til hodepine og sus i hodet.

Klager tok problemet opp med Ving. Klager fikk tilbud om å flytte til et annet hotell mot å
betale et mellomlegg på 2 800 kroner. Det takket klager nei til.

Klager fikk også tilbud om å flytte til et rom på den andre siden av hotellet.

Støyen var ikke særlig mindre her. Det var således ikke aktuelt å flytte hit.

Klager valgte til slutt å reise hjem.

Klager krever refundert reisens pris samt en kompensasjon på kr 5.000.

Det vises for øvrig til klagers brev.

Ving har i det vesentlige anført:

Støyen på nabohotellet har vært forårsaket av renoveringsarbeider. Denne støyen er omtalt i
Vings presentasjon av hotellet på Vings nettsider. Det har ikke forekommet urimelig støyende
aktiviteter som grunnarbeider, bruk av store anleggsmaskiner etc. Ving har hatt 120 gjester på
hotell Sun Park Beach i vinter og har ikke mottatt noen andre klager på byggestøyen.

Klager tok opp sin misnøye med Ving. Han fikk da tilbud om flytting mot å betale for oppkjøp.
Han takket nei til dette. Klager fikk også tilbud om å flytte til et rom på den andre siden av
hotellet for å unngå støy, men takket nei til dette da dette rommet hadde mindre sol.

Ving finner ikke å kunne etterkomme klagers krav.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2. Opplysninger
i katalog m.v. anses som en del av avtalen selv om den reisende ikke har satt seg inn i disse
opplysninger ved kjøpet av reisen.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlige ulemper for de reisende, jf. pakkereiseloven § 6-2.

Dersom pakkereisen har vesentlige mangler og formålet med pakkereisen av den grunn
blir vesentlig forfeilet, kan den reisende heve reisen og kreve innbetalt beløp tilbake etter
pakkereiseloven § 6-3. Mangler kan etter omstendighetene også gi rett til erstatning for tort og
svie etter pakkereiseloven  § 6-4.

Det fremkommer av Vings informasjon om hotell Sun Park Beach at «støy fra byggearbeider
kan forekomme i vinterhalvåret». Klager måtte etter dette i rimelig utstrekning være forberedt
på å kunne bli berørt av støy. Den støy klager beskriver ligger imidlertid etter nemndas
vurdering langt over det klager kunne forvente, og ville således være å betrakte som en
mangel dersom slik støy konstateres.

Det står i dette tilfellet påstand mot påstand om hvilken støy som byggearbeidene medførte.
Nemnda har ikke andre opplysninger enn partenes påstander.

Nemnda er av den oppfatning at saken reiser bevisspørsmål som vanskelig kan klarlegges
under saksbehandlingen og finner derfor å avvise klagen, jf. avtale om klagenemnda for
pakkereiser pkt. 8 annet ledd bokstav c.

Vedtak:

Klagen avvises.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Vigdis Lund Eriksen, Star Tour AS