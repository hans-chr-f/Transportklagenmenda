Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
03.05.2012

Saksnummer
594/11F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra New York til København via Oslo den 23. oktober 2011. SK908
fra New York til Oslo ble forsinket 2 ½ time grunnet teknisk feil slik at klager mistet sin
videreforbindelse SK455 til København. Klager ble ombooket til SK1467 og ankom København
over tre timer forsinket.

Klager mener hendelsen ikke er ekstraordinær, og at relèet som forårsaket den tekniske feilen
burde vært skiftet ut på et tidligere tidspunkt. Klager mener videre at forsinkelsen kunne blitt
betraktelig kortere dersom SAS hadde hatt reservedel på Newark, i stedet for å måtte hente
denne på JFK.

Klager krever standarderstatning i henhold til EU forordning 261/2004, 600 euro per person.

SAS har i det vesentlige anført:

SK908 ble forsinket som følge av teknisk feil, det vises til teknisk rapport.

Hendelsen var utenfor SAS kontroll, og det var ingenting selskapet kunne ha gjort for å forutse
feilen.

«Til tross for at alle fly følger vedlikeholdsprogram og er gjenstand for detaljerte tekniske
kontroller, kan det oppstå skader eller feil under operasjonell drift som flyselskapet ikke kan
ta høyde for eller unngå.»

Det er dessverre ikke mulig å lagre alle typer komponenter et fly består av på samtlige
flyplasser det opererer til. Dette er i praksis umulig.

Klager ble ombooket så raskt som mulig.

I henhold til EU forordning 261/2004 er forsinkelse ikke kompensasjonsberettiget dersom
årsaken er ekstraordinære forhold.

SAS kan dessverre ikke imøtekomme klagers krav.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at klagerne ankom
det endelige bestemmelsesstedet, København, tre timer og fem minutter etter planlagt
ankomsttidspunkt.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen, forbrukernes representanter og bransjerepresentant Edith
Lundem Jakobsen er av den oppfatning at forsinkelse som medfører at passasjerene
kommer frem til det endelige bestemmelsesstedet tre timer eller mer etter det
planlagte ankomsttidspunktet gir rett til erstatning med mindre flyselskapet godtgjør
at forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Flertallet viser til EU forordning 261/2004 artikkel
6 jf artikkel 7, jf artikkel 5, jf EU domstolens avgjørelse i sak Sturgeon-Condor av 19.
november 2009 (C-402/07). Flertallet er kjent med at enkelte flyselskap bestrider
dommen, og at EU domstolen er bedt om å ta stilling til spørsmålet på nytt. Dommens
konklusjon er imidlertid klar, og flertallet legger til grunn at dommen gir uttrykk for
gjeldende rett.

Nemndas mindretall, bransjerepresentant Amine Hansen, er av en annen oppfatning.
EC261/04 (EU fororodning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at domstolen tok stilling til spørsmålet om
hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Det er i dommen også angitt en tidsgrense på at tre timer
forsinkelse utløserrett til kompensasjon, en tidsramme hvor opprinnelsen er ukjent og
som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04 (EU forordning 261/2004) - det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger på
rettigheter ved forsinkelse. I motsetning til innstilling som er beskrevet i artikkel 5, og nektet
ombordstigning (artikkel 4) gir ikke forsinkelse i artikkel 6 noen anvisning på kompensasjon,
med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU fororodning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen.
Flere domstoler har stilt spørsmål til EU domstolen om gyldigheten av Sturgeon dommen
(C-402/07) i forhold til artikkel 5-7. Dette gjelder bla. en britisk domstol. Inntil EU-domstolen
har kommet med tilsvar, anser mindretallet Sturgeon-dommen som uavklart. Etter
mindretallets oppfatning gir følgelig ikke forsinkelse rett til kompensasjon etter EU
forordningen.

SAS har imidlertid ikke påberopt seg fritak for erstatningsplikten på overnevnte grunnlag,
mindretallet følger derfor flertallets videre vurdering av saken.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Saken er forelagt Luftfartstilsynet, Teknisk avdeling, som har avgitt uttalelse datert 20.
desember 2011. Forsinkelsen skyldtes i dette tilfellet feil på et relé. Nemnda legger på
bakgrunn av de foreliggende opplysninger til grunn at feilen oppsto uten forvarsel til tross for
at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Det kan ikke forventes at flyselskapet skal ha reservedeler
på alle flyplasser. Delen ble i dette tilfellet innhentet raskt. Forsinkelsen gir etter dette ikke rett
til standarderstatning etter EU forordningen.

Vedtak:

Transportklagenemnda-fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines