Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.08.2019

Saksnummer
2018-02577

Tjenesteytere
SAS

Klager har i det vesentlige anført

Klager skulle reise fra Kristiansund til Alta via Oslo den 25. juli 2018 kl 09.10 med
ankomst kl 14.15. SK2304 fra Kristiansund til Oslo ble kansellert, og klager ble booket
om til å reise fra Trondheim via Oslo istedet kl 18.20 med ankomst Alta kl 23.00. Klager
ankom endelig bestemmelsessted ni timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK2304 ble innstilt som en direkte følge av at SK2301 Oslo - Kristiansund måtte fly tilbake
til Oslo på grunn av værforhold i Kristiansund, det vises til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll. 

SAS gjorde det de kunne for å få klager til sitt bestemmelsessted så raskt som mulig ved
å booke han om til ny flyvning samme dag.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

SAS har anført at SK2304 ble kansellert som følge av dårlige værforhold. Værforholdene
er imidlertid ikke nærmere beskrevet. SAS har fremlagt METAR, Traffic & Flight
Information, samt Daily Operations report. Disse viser at det var følgende vær i
Kristiansund på tidspunktet da klagers flyvning ble kansellert; duskregn, spredte skyer
og vind på 7 knop. Slike værforhold anser nemnda ikke for å være av ekstraordinær art.
Nemnda mener etter dette at SAS ikke har godtgjort at kanselleringen ikke kunne vært
unngått selv om alle rimelige tiltak var truffet. 

Kanselleringen gir etter dette rett til standarderstatning.

Vedtak

Transportklagenemnda - fly anbefaler at klager gis medhold.