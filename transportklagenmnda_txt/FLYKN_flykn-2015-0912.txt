Vedtak i Transportklagenemnda - Fly

Sammendrag

Krav om refusjon av flyskatter ved avbestilling

Dato
12.07.2016

Saksnummer
0912/15F

Tjenesteyter
Solfaktorno

Klager har i det vesentlige anført:

Klager har avbestilt sin reise fra Oslo til Venezia 18. juli 2015 med DY1856 og retur fra Pula
til Oslo 27. juli 2015 med DY1955. Han mener han har rett på refusjon av 746 kroner for
flyskatter.

Klager er av den oppfatning at Solfaktors behandlingsgebyr er urimelig, og at Solfaktor ikke
har gitt tilstrekkelig informasjon om gebyrene.

Det vises for øvrig til klagers brev.

Solfaktor.no har i det vesentlige anført:

Det fremkommer av Solfaktors vilkår at Solfaktor beregner seg en egenandel på 100 kroner
per person per billett. I tillegg kommer flyselskapets gebyr på 50 kroner per person.

Solfaktor.no kan på grunnlag av ovennevnte ikke imøtekomme klagers krav på 746 kroner.

Det vises for øvrig til Solfaktor.no sine e-poster.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter.

Det fremgår av reisedokumentene at klagerne har betalt flyskatter med til sammen 946
kroner.

Det medfører arbeid for så vel flyselskap som formidler av billetter å refundere skatter og
avgifter. Det er derfor vanlig å beregne et behandlingsgebyr for arbeidet. Det fremkommer
av Solfaktors vilkår at de beregner en egenandel på 100 kroner per person. Nemnda legger
til grunn at en med dette mener per billett, dvs. til sammen 400 kroner. Norwegian krever
i tillegg etter det som er opplyst 50 kroner per billett, dvs. til sammen 200 kroner. Samlede
gebyrer utgjør etter dette 600 kroner.

Nemndas flertall, lederen og flyselskapenes representanter, er av den oppfatning at det
faller utenfor nemndas kompetanse å ta stilling til gebyrenes størrelse. Flertallet finner
etter dette ikke å kunne anbefale at klager gis medhold.

Mindretallet, forbrukernes representanter er av den oppfatning at et gebyr for refusjon
av skatter og avgifter, kun kan tilsvare flyselskapet/formidlerens reelle kostnader med
å gjennomføre tilbakebetalingen. Solfaktors gebyr på 100 kroner per billett, synes å
være høyt i denne sammenheng. Det vises til at dersom passasjeren ikke benytter seg
av sin planlagte reise, har passasjeren rett til å få refundert slike offentlige skatter og
flyplassavgifter fra flyselskapet.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold.