Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
05.12.2013

Saksnummer
382/13F

Tjenesteyter
Norwegian Air Shuttle ASA

Krav om erstatning for ødelagt barnevogn.

Klager har i det vesentlige anført:

Klager reiste fra Oslo til Tromsø den 24. juni 2013 med DY378. Ved ankomst oppdaget klager
at barnevognen hun hadde sjekket inn var skadet.

Klager har reist flere ganger med vogn på Norwegian. Hun har aldri blitt fortalt at barnevogner
må pakkes i noe annet enn plast.

Klager stiller seg kritisk til flyselskapets ansvarsfraskrivelse, og krever erstatning for
barnevogn, kroner 8 000.

Norwegian har i det vesentlige anført:

Før man kan gjennomføre en bestilling på Norwegians nettsider må man ha krysset av for
å ha lest regler og vilkår. I vilkårene viser Norwegian til § 10-18 i Luftfartsloven hvor det står
at flyselskapet er ansvarlig for skadet reisegods, med mindre skaden skyldes godsets egen
beskaffenhet. Norwegian mener at barnevogner som blir pakket i myk emballasje ikke er
tilstrekkelig beskyttet, og at skader derfor skyldes godsets egen beskaffenhet.

I følge rapporten som ble registrert på flyplassen var ikke vognen beskyttet i henhold til
Norwegians anbefalinger. Ikke alt gods egner seg for flytransport uten tilstrekkelig emballasje.
Innsjekket bagasje må pakkes slik at det tåler normal bagasjehåndtering, samt tåle trykk fra
50-100 andre kolli.

Norwegians anbefales at barnevogner pakkes i hard emballasje, for å unngå skader som følge
av trykk eller stør fra annen bagasje. Norwegian anbefaler og har godkjent PramPack og Air
Shell som barnevognemballasje.

Plastikkposene som leveres ut på flyplassene er ikke egnet for beskyttelse av vognene, kun for
å beskytte annen bagasje mot søl fra hjulene.

Norwegian kan dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at barnevognen ble
ødelagt under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Transportklagenemnda - fly har behandlet flere klager mot Norwegian med krav om
erstatning for skade på barnevogn under flytransport. Nemnda har, med få unntak, ikke
mottatt tilsvarende klager mot andre flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F er illustrerende for uenigheten mellom flertallet og mindretallet.
Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at klager gis
erstatning for den ødelagte vognen. Erstatningen ved totalskade må i utgangspunktet
baseres på gjenanskaffelsesverdien - det beløp skadelidte må betale for å skaffe seg en
ny ting av samme art. Skadelidte skal på den annen side ikke tjene på skaden, og det
må derfor gjøres fradrag for den slitasje og verdiforringelse ellers som bruken av den
skadede gjenstand har medført. Det fremgår av saken at vognen er fra 2006 og at den
kostet ny kr 7490. Vognens alder tilsier etter flertallets vurdering at det gjøres et ikke
ubetydelig fradrag for slitasje. Flertallet anbefaler etter en skjønnsmessig vurdering at
erstatningen settes til 3 000 kroner.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian utbetaler en erstatning på 3 000 kroner.