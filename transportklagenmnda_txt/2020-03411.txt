Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
20.01.2021

Saksnummer
2020-03411

Tjenesteytere
Royal Travel

Klager har i det vesentlige anført

Klagen gjelder en pakkereise for to personer til Kypros i perioden 10.04.2020 -
18.04.2020. Totalpris 8 210 kroner.

Den 16. mars fikk klager melding fra Royal Travel om at reisen var kansellert grunnet
Covid-19. Arrangøren lovet refusjon av totalbeløpet. Klager anfører at de den 8.
september 2020, etter mange e-poster og telefoner, fikk tilbakebetalt 80 %, dvs. 6 568
kroner.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: 1 642 kroner. Klager har kun mottatt 80 % innbetalt beløp.

Det vises for øvrig til korrespondanse fra klager.

Tjenesteyterne har i det vesentlige anført
Royal Travel skriver følgende til klager den 15. oktober 2020: "Etter at hele vår
egenkapital ble tapt som følge av krisen verden har vært inne i, har det ikke vært mulig å
dekke hele ditt innbetalte beløp. Det mangler enkelt og greit midler til dette og alle våre
kunder må behandles likt. Om vi kommer i gang med nye turer i 2021 kan det bli mulig
for oss for ytterligere tilbakebetalinger ved utgangen av 2021."

Royal Travel har ikke sendt tilsvar til nemnda.

Det vises for øvrig til korrespondanse fra Royal Travel.

Nemnda bemerker

Klagen gjelder en pakkereise for to personer til Kypros i perioden 10.04.2020 -
18.04.2020. Totalpris 8 210 kroner.

Den 16. mars fikk klager melding fra Royal Travel om at reisen var kansellert grunnet
Covid-19. Arrangøren lovet refusjon av totalbeløpet. Klager anfører at de den 8.
september 2020, etter mange e-poster og telefoner, fikk tilbakebetalt 80 %, dvs. 6 568
kroner.

Klagers krav er på 1 642 kroner.

Reisearrangøren har anledning til å avbestille reisen begrunnet i Covid-19 etter
pakkereiseloven § 23 annet ledd. Ved en slik avbestilling skal reisens kostnad refunderes
til klager etter pakkereiseloven § 24. Pakkereisenemnda anbefaler at klager får refundert
sin innbetaling på 1 642 kroner, som er det resterende beløp som ikke er refundert, med
forsinkelsesrenter fra 90 dager etter kanselleringstidspunktet. Nemnda anbefaler at
utbetalingen skjer innen 14 dager fra mottagelse av vedtaket.

Vedtak

Pakkereisenemnda anbefaler at klager gis medhold.