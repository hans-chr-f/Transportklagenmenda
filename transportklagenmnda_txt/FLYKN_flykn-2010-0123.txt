Vedtak i Transportklagenemnda - Fly

Sammendrag

Krav om erstatning etter EU forordning 261/2004 på grunn av forsinkelse.

Dato
04.01.2011

Saksnummer
123/10F

Tjenesteyter
Finnair

Krav om erstatning etter EU forordning 261/2004 på grunn av forsinkelse.

Klager har i det vesentlige anført:

Klagers reise fra Bangkok til Oslo via Helsinki den 18. januar 2010 ble kraftig forsinket på
grunn av sent ankommet fly.

Klager ankom Oslo mer enn fem timer forsinket. Han krever erstatning på 600 euro i henhold
til EU forordningen.

Finnair har i det vesentlige anført:

Avgangen fra Bangkok til Helsinki 18. januar 2010 ble forsinket med 5 timer og 24 minutter.
Forsinkelsen skyldtes at flyet som skulle ha vært benyttet på flygningen fikk et plutselig og
uventet problem med FCMC (Fuel Contour Monitoring Computer 2) i Helsinki. Flyet kunne ikke
ta av med denne feilen, og Finnair måtte foreta et flybytte.

Flyselskapet er etter EU forordning 261/2004 ikke pliktig til å betale erstatning i et slikt tilfelle.

Nemnda bemerker:

Klager ankom Oslo mer enn 5 timer etter planlagt ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.

Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene.

I slike tilfelle er ikke flyselskapet pliktig til å betale erstatning til den reisende. Det er
flyselskapet som må godtgjøre at det foreligger et slikt spesielt tilfelle. Flyselskapet må videre
godtgjøre at de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet feil på flyet som skulle benyttes til flygningen. Feilen, en
feil på «Fuel Contour Monitoring Computer 2» oppstod før dette flyet skulle reise fra Helsinki
17. februar. Finnair har ikke fremlagt nærmere opplysninger / dokumentasjon på feilen, hva
den skyldtes, når den oppstod m.v. Finnair har således etter nemndas vurdering ikke godtgjort
at forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Klager har således rett til en erstatning på 600 euro.

Vedtak:

Flyklagenemnda anbefaler at klager gis en erstatning på 600 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Håvard Larsen, Danish Air Transport AS