Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.09.2018

Saksnummer
2017-03193

Tjenesteytere
Wizz Air

Klager har i det vesentlige anført

Klager skulle reise fra Stavanger til Szczecin den 30. september 2017 kl 08.25 med flight
W6 2156. Flyet ble mer enn syv timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flight W6 2156 ble forsinket som følge av birdstrike.

Hendelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll. 

Wizz Air kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261 / 2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Wizz Air har uttalt at forsinkelsen skyldtes kollisjon med fugl. 

Kollisjon med fugl er en ekstraordinær omstendighet i forordningens forstand, jf EU-
domstolens avgjørelse i saken Peskova med flere av 04.05.2017 (C-315 / 15) avsnitt 26. 

Flyselskapet har imidlertid ikke dokumentert uttalelsen, og slik nemnda ser det kan
flyselskapet da ikke anses å ha godtgjort at forsinkelsen skyldtes birdstrike. Forsinkelsen
gir da klageren rett til en standarderstatning på 250 euro.

Vedtak

Transportklagenemnda - fly anbefaler at Wizz Air betaler standarderstatning til klager
med 250 euro.