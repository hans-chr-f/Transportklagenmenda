Vedtak i Transportklagenemnda
- Kollektivreiser

Sammendrag

Krav om frafall av gebyr - klage fremsatt for sent

Dato
12.04.2021

Saksnummer
2021-00268

Tjenesteytere
Nordland fylkeskommune

Klager har i det vesentlige anført

Klager ble ilagt gebyr 14. desember 2020. Klager forklarer at han har krav på skoleskyss
siden han bor ca. 6 km fra skolen. Han forklarer at han glemte busskortet sitt denne
ene gangen fordi han stresset med å komme seg avgårde på skolen. På grunn av dette
sendte han inn klage til selskapet. 

Klager forklarer at han fikk avslag fordi selskapet mener at han ikke klagde innen
klagefristen og at brevet som var sendt til klager var fakturert 31. desember 2020 med
forfallsdato 24. januar 2021. Klager anfører at han ikke mottok brevet før 1-2 dager før
forfallsdato. 

Klager krever frafall av gebyret.

Tjenesteyterne har i det vesentlige anført
Nordland fylkeskommune har i sitt tilsvar vist til at dialog i saken ligger vedlagt, slik at det
ikke er behov for å ettersende ytterligere dokumentasjon. 

Det fremgår av innsendte saksdokumenter at selskapet viser til tilleggsavgift som klager
ble ilagt 14. desember 2020, at fakturadato var 31. desember 2020 og forfallsdato 24.
januar 2021. 

Videre har selskapet svart klager følgende: "I henhold til Nordland fylkeskommune sine
regler er klagefristen 14 dager for tilleggsavgift som er utskrevet. Dette står også på selve
tilleggsavgiften. I og med at du ikke tok kontakt med oss før 3. februar er klagefristen for
lengst utgått. På grunn av dette kan vi dessverre ikke saksbehandle klagen."

Nemnda bemerker

Klager ble ilagt gebyr 14. desember 2020, da han hadde glemt busskortet. 

Det følger av reisevilkårene til Nordland Fylkeskommune at klagefristen er 14 dager.
Klagen ble fremsatt først 3. februar 2021. Nemnda er enig med tjenesteyter i at
klagefristen gjelder fra gebyrets ileggelse, uavhengig av om faktura utstedes senere.
Klagefristen var således utløpt. 

Nemnda vil også bemerke at dersom reisende ikke har gyldig billett med på reisen,
fremgår det av reisevilkårene at det uansett vil bli ilagt gebyr.

Vedtak

Transportklagenemnda for kollektivtransport finner ikke å kunne anbefale at klager gis
medhold.