Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
22.02.2012

Saksnummer
378/11F

Tjenesteyter
Norwegian Air Shuttle ASA

Krav om erstatning grunnet nektet ombordstigning.

Klager har i det vesentlige anført:

Klagerne skulle reise fra Amsterdam til Oslo den 26. juni 2011 med DY1259 kl. 21:25. De
hadde kun håndbagasje og gikk derfor direkte til sikkerhetskontrollen. Her viste klagerne frem
mobilene sine med kodefirkant mottatt fra Norwegian på sms, og fikk passere.

Ved gaten ble klagerne nektet ombordstigning da de ikke hadde sjekket inn på forhånd.

Klagerne stiller seg svært undrende til dette, og trodde det sms-bekreftelse fra Norwegian var
tilstrekkelig dokumentasjon for innsjekk. De er skuffet over den dårlige kundebehandlingen
de fikk av Norwegian i Amsterdam.

Klagerne er klar over at det står på billetten at passasjerer må sjekke inn ved kiosker eller
skranker ved reiser til utlandet, men dette praktiseres veldig ulikt, og det er derfor ikke
enkelt å forholde seg til dette. Klagerne trodde at sms med kodefirkant fra Norwegian var
tilstrekkelig dokumentasjon og innsjekk, da dette har vært godkjent på tidligere flygninger
utenlands utenom Norden.

Klagerne måtte overnatte på hotell, og kjøpe nye billetter dagen etter til Oslo.

Klagerne krever erstatning for tapt arbeidsfortjeneste, samt refusjon av hotell- og flyutgifter.

Norwegian har i det vesentlige anført:

For å kunne fullføre en bestilling på Norwegians nettsider, må man krysse av for å ha lest
flyselskapets regler og vilkår. Her står følgende:

«Direkte til Gate er en tjeneste som er tilgjengelig for passasjerer som reiser med håndbagasje
på reiser innenfor Norden. Innsjekk er obligatorisk for alle andre flygninger.»

Klager sier hun er klar over disse vilkårene, men at de praktiseres ulik. Norwegian har ikke
forskjellig praksis på dette. Utenfor Norden er man nødt til å sjekke inn.

Norwegian beklager at klagerne mottok dårlige service i Amsterdam og vil ta dette problemet
opp internt.

Norwegian kan dessverre ikke imøtekomme klagers krav.

Nemnda bemerker:

Det fremkommer klart av Norwegians reisebetingelser at det ikke er krav til innsjekk for
reisende med kun håndbagasje på reiser innenfor Norden. For øvrige reiser er innsjekking
obligatorisk.

Klagerne hadde ikke sjekket inn før de kom til gate, og Norwegian hadde således anledning til
å nekte klagerne ombordstigning.

Norwegian opplyser at de har fast praksis på dette. Nemnda finner ikke sannsynliggjort at så
ikke er tilfelle.

Nemnda finner etter dette ikke å kunne anbefale at klagerne gis medhold.

Vedtak:

Flyklagenemnda finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS