Vedtak i Transportklagenemnda
- Kollektivreiser

Sammendrag

Krav om frafall av ilagt gebyr ved reise med t-bane.

Dato
29.08.2019

Saksnummer
2019-01663

Tjenesteytere
Ruter

Klager har i det vesentlige anført

Klager reiste med t-banen fra Grønland til Majorstuen 8. februar 2019. Han har anført at
Ruters kundebehandler lurte ham til å tro at billetten var aktivert. Klager var ikke kjent
med hvordan billett på kort fungerte, da han tidligere kun hadde benyttet seg av Ruters
mobilapplikasjon. 

Klager ble ilagt gebyr under reisen, og har på ovennevnte grunnlag fremsatt krav om
frafall av gebyret.

Tjenesteyterne har i det vesentlige anført
Klager har fremsatt krav om frafall av ilagt gebyr gitt på t-banen 8. februar 2019. Gebyret
ble ilagt fordi klager ikke hadde aktivert sin billett. Det er kundens ansvar å sørge for at
billetten er aktivert. 

For at billetten skal være gyldig må kunden aktivere den ved å legge kortet mot en
kortleser. Dersom kunden ikke gjør dette, vil ikke billetten aktiveres. Passasjeren er selv
ansvarlig for å forsikre seg om at kortleseren kvitterer med grønt lys og lydsignal. 

Utsalgssteder og servicepunkt aktiverer aldri billetter. Dette vil i så fall bety at billetten
startet å løpe umiddelbart etter salg, noe den reisende ville tape tid på. Ruter har på
ovennevnte bakgrunn avvist klagers krav.

Nemnda bemerker

Klager ble 8. februar 2019 ilagt gebyr ved en kontroll på t-banen fordi han ikke hadde
gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede. 

Klager kjøpte månedsbillett den 1. februar og har i sin klage til Ruter opplyst at han
snakket med en kundebehandler i skranken da han kjøpte billetten: " Sa jeg ikke var helt
kjent med ruter kort og hvordan det fungerte. Spurte om hun kunne aktivere det for
meg, så sa hun: det har jeg allerede gjort, god tur."

Nemnda finner det ikke sannsynliggjort at Ruters kundebehandler har opplyst at kortet
var aktivert.  

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold