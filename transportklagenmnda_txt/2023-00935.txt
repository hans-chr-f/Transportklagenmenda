Vedtak i Transportklagenemnda - Sjø

Sammendrag

Krav om at selskapet ikke sender fakturagebyr uten hjemmel.

Dato
29.08.2023

Saksnummer
2023-00935

Tjenesteytere
Norled AS

Klager har i det vesentlige anført

Klager reiser med ferje og på hver faktura klager mottar så fremkommer det et gebyr.
Fakturaene blir betalt, men da uten fakturagebyret. Klager har nå mottatt inkassovarsel
på fakturagebyret. 

Han viser til at han betaler regningene, men betaler ikke fakturagebyret. Det vises til
inkassoloven som gjelder betalingsevne, men ikke betalingsvilje og det kan da ikke sende
saken til inkasso. 

Klager krever at selskapet slutter å sende fakturagebyr uten hjemmel.

Tjenesteyterne har i det vesentlige anført
Norled har anført til nemnda at de gjennomfører billettering i henhold til kontrakt
med Statens Vegvesen. Dette skjer enten ved registering av brikke fra AutoPASS eller
skiltregistrering/skiltgjenkjenning og faktura via Skyttel. Fakturagebyr og beløp er ikke
fastsatt av Norled.

Norled har ingen ytterligere kommentar i saken.

Norled har i svaret til klager forklart at fakturagebyr ilegges alle papirfaktura som
sendes ut fra AutoPASS for ferje fra og med september 2021. Dette er i henhold til
forbrukerkjøpsloven § 37 skal dette være avtalt på forhold. Fakturagebyret er informert
om i god tid før ileggelse starter via tidligere fullprisfaktura og om bord på ferjene. Om
ferjepassasjerer likevel velger å betale via fullprisfaktura fremfor øvrige løsninger regnes
det som godkjent av kunde.

Nemnda bemerker

Klager krever at selskapet slutter å sende fakturagebyr uten hjemmel ved fakturering av
AutoPASS. 

Nemnda har tidligere hatt til behandling samme spørsmål fra samme klager, i sak
SJTKN-2022-2342. 

Forbrukerkjøpsloven gjelder ikke direkte ved slik virksomhet som her, men det kan være
grunn til å se hen til prinsippet som følger av fkjl. § 37, om at fakturagebyrer må følge av
kjøpsavtalen. Det følger av forarbeidene til bestemmelsen, Ot.prp.nr.44 (2001-2002) at
kravet til klarhet normalt må være oppfylt hvis selgeren har gjort kjøper oppmerksom på
gebyret. Det er ikke krav til at det må fremgå av skriftlig avtale. 

Norled har opplyst at det informeres om fakturagebyr ved oppslag på fergene. Videre
følger det av nettsiden autopassferje.no, som det er linket til fra Norleds billettsider, at
det ved papirfaktura påløper et fakturagebyr med 70 kroner. 

Nemnda finner etter dette at det er tilstrekkelig informert til passasjerene om
fakturagebyr, og at dette følger av betalingsvilkårene de reisende er bundet av når de
inngår avtale om reise. Det er dermed adgang til å å kreve fakturagebyr ved utstedelse av
papirfaktura.

Vedtak

Transportklagenemnda sjø finner ikke å anbefale at klager gis medhold.