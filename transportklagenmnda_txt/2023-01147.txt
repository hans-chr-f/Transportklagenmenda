Vedtak i Transportklagenemnda - Fly

Sammendrag

Krav om refusjon av flybilletter grunnet hendelse ombord på flyvning.

Dato
20.03.2024

Saksnummer
2023-02730

Tjenesteytere
Norwegian Air Shuttle

Klager har i det vesentlige anført

Klager (to voksne og et spedbarn) skulle reise fra Antalya til Oslo den 8. juli 2023 med
Norwegians flyvning DY9040.

Rundt to til tre timer inn i flyvningen, mens klagers ett år gamle datter sover i armene
hans, oppstod det en ubehagelig konfrontasjon med en av de kabinansatte. Klager
satt på setet mot midtgangen, og måte reise seg tre ganger for å gi plass til sin kone og
passasjeren som satt ved vindussetet da de skulle på toalettet.

Klager ble møtt med en aggressiv tirade fra den ene flyvertinnen. Hun insisterte høylytt
på at klager skulle sette seg ned umiddelbart, og skrek flere ganger til ham på spansk.

Klager satte seg ned igjen, men tok senere kontakt med den kabinansatte for å
konfrontere henne. Han ba flyvertinnen kommunisere med ham på en respektfull og
vennlig måte, men hun skal i stedet ha truet med å kontakte pilotene, bedt ham om
å tie stille og sette seg ned. Det mest sjokkerende skjedde imidlertid etterpå, da hun
truet med å presse en glovarm kaffekanne mot klager hvis han ikke satte seg ned. Og til
klagers forferdelse oppfylte hun trusselen og presset kaffekanna mot hans hånd og hans
sovende datters legg. Datteren våknet gråtende, og klager ble fylt med sinne og skuffelse
over en slik umenneskelig handling.

Under flyvningen forsøkte klager å rapportere hendelsen direkte til den senior
kabinansatte, som viste seg å være personen involvert i hendelsen. Dette førte til
en åpenbar interessekonflikt, og det er tydelig at nødvendig rapportering ikke ble
gjennomført, i strid med både Norwegian sine interne retningslinjer og internasjonale
standarder for luftfartssikkerhet.

Denne unnlatelsen av å rapportere en hendelse, spesielt en som involverer
kabinpersonell, er ikke bare et brudd på grunnleggende sikkerhetsprotokoller, men også
en alvorlig forsømmelse av ansvar som setter passasjerenes sikkerhet og velvære i fare.
Det er avgjørende at alle sikkerhetsrelaterte hendelser blir rapportert og behandlet på
en systematisk og transparent måte for å sikre at nødvendige tiltak blir iverksatt for å
forhindre lignende hendelser i fremtiden. 

Klager krever grundig undersøkelse, med spesiell vekt på de alvorlige bruddene som har
skjedd ved at vi ble nektet å rapportere hendelsen.
Det er viktig for klager, og for alle passasjerer, å vite at Norwegian tar slike hendelser på
største alvor og handler i samsvar med etablerte sikkerhetsprotokoller, som fastsatt av
både den internasjonale sivil luftfartsorganisasjonen (ICAO) og det europeiske byrået for
luftfartssikkerhet (EASA).

Klager krever videre full refusjon av flybillettene.

Tjenesteyterne har i det vesentlige anført
Til klager har Norwegian uttalt:

"På vegne av Norwegian beklager vi den uheldige opplevelsen du og din familie hadde,
når dere skulle reise fra Antalya til Oslo den 8. juli.

Alle våre passasjerer har krav på høflig og hyggelig behandling, og vi ønsker at de
skal føle seg godt ivaretatt. Høy serviceinnstilling er derfor noe vi forlanger av alle
som representerer Norwegian, og det er beklagelig å høre at servicen ikke svarte til
forventningene.

Vi tar denne hendelsen svært alvorlig og vi har innhentet informasjon fra kabinsjef og
den involverte ombord. Basert på tilbakemeldingene vi har fått konkluderer vi med
at det er forskjellige oppfatninger relatert til hendelsen, men vi erkjenner at denne
uoverensstemmelsen kunne ha vært håndtert bedre fra vår side. Dette vil bli fulgt opp
videre internt hos oss.

Ut over dette kan vi ikke imøtekomme krav om tilbakebetaling av billetter da denne
reisen ble gjennomført."

Til nemnda har Norwegian i det vesentlige uttalt: 

Norwegian kan ikke imøtekomme klagers krav om refusjon av benyttede billetter, med
hjemmel i EU forordning 261/2004, da flybillettene er benyttet.

Transportklagenemnda har ingen tilsynsmyndighet med flyselskapene, og skal derfor
utelukkende behandle kravet om refusjon av billetten som
er fremstilt. Norwegian ønsker derfor ikke å kommentere påstander knyttet til andre
forhold enn kravet om refusjon av billetter som en del av sitt tilsvar til nemnda, men
flyselskapet kan opplyse om at relevant tilsynsmyndighet jevnlig utfører audit og tilsyn av
sikkerhetsrutiner og interne rapporteringsrutiner.

Nemnda bemerker

Nemnda legger til grunn at klager og Norwegian har ulikt syn på  hendelsesforløpet
under flyvningen.

Når det gjelder detaljene i hendelsesforløpet, har Norwegian innsendt rapporter om
hendelsen til Transportklagenemnda, som de har bedt om at ikke gjøres kjent for klager.
Nemnda har tatt hensyn til dette, og ikke sendt rapportene til klager. Nemnda kan av
samme grunn heller ikke vektlegge disse rapportene ved vurderingen av saken, og
rapportene er ikke forevist nemndas medlemmer. 

Basert på den foreliggende dokumentasjonen, er det etter nemndas syn mest sannsynlig
at klager har blitt utsatt for kritikkverdig behandling. Norwegian har da også erkjent at de
burde ha håndtert situasjonen annerledes. 

Etter nemndas syn er det ikke grunnlag for klagers refusjonskrav.

Basert på klagers fremstilling, som støttes av vitneuttalelser gjengitt i Nettavisen, finner
imidlertid nemnda at det basert på alminnelige kontraktsrettslige regler er grunnlag for
et forholdsmessig prisavslag til klager. Dette settes skjønnsmessig til NOK 1000.

Vedtak

Nemnda anbefaler at Norwegian betaler NOK 1000 i prisavslag til klager.