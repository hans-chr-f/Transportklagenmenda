Vedtak i Transportklagenemnda - Fly

Sammendrag

Krav om refusjon av flybillett grunnet covid-19 pandemien.

Dato
08.04.2021

Saksnummer
2020-02754

Tjenesteytere
SAS

Klager har i det vesentlige anført

Klager hadde bestilt en reise fra Kristiansand til Alicante med SAS t/r 13. juni - 11. juli
2020. Grunnet covid-19 pandemien og myndighetenes reiseråd valgte klager å avbestille
reisen. 

Klager stiller seg kritisk til at flyselskapet ikke vil refundere billetten. 

Klager krever full refusjon av reisen kroner 4 619.

Tjenesteyterne har i det vesentlige anført
Den 19. mai 2020 valgte klager på eget initiativ å kansellere sin t/r billett. På dette
tidspunktet var  SK4861 og SK4664 enda ikke innstilt. I de tilfeller passasjeren har
kansellert sin billett, foreligger det ikke lenger en avtale eller gyldig billett som
passasjeren kan påberope seg mot SAS, heller ikke om SAS i ettertid kansellerer
flyvningen. 

SAS har refundert skatter og avgifter med kroner 292, men kan ikke imøtekomme
hennes krav utover dette. 

Det vises for øvrig til SAS' brev.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon eller omruting. En forutsetning
for at forordningen skal gjelde er at passasjeren har en bekreftet reservasjon på den
aktuelle flyvningen jf. artikkel 3 nr. 2 bokstav a jf. nr. 1.

Nemnda legger til grunn at klager avbestilte reisen sin den 19. mai 2020. Etter dette
tidspunktet forelå det ikke lenger noen bekreftet reservasjon på de aktuelle flyvningene,
slik at EU-forordning 261/2004 ikke kommer til anvendelse, jf. artikkel 3 nummer 2
bokstav a.  Dette underbygges også av punkt 2.2 av EU-kommisjonens veileder for
passasjerrettigheter i lys av Covid-19 situasjonen der det uttrykkes at der det er den
reisende som avlyser er forholdet ikke regulert i forordningen, og at det er flyselskapets
alminnelige billettvilkår som gjelder. Ettersom forordningen ikke kommer til anvendelse,
har klager heller ikke krav på refusjon. 

Spørsmålet videre blir om klager har rett til refusjon på annet grunnlag.

Dette vil bero på de alminnelige vilkårene til flyselskapet. Klager hadde kjøpt en ikke-
refunderbar billett, og klager har derfor ikke krav på refusjon utover skatter og avgifter.

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.