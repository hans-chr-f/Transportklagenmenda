Vedtak i Pakkereisenemnda

Sammendrag

Krav om prisavslag grunnet hotellstandard og støy.

Dato
12.02.2018

Saksnummer
2017-02960

Tjenesteytere
Reisegiganten AS

Klager har i det vesentlige anført

Klager bestilte reise for en person med innkvartering i en studio - balkong på Anthea
Hotel Apts, Ayia Napa i perioden 09.09.2017 - 24.09.2017. Totalpris kr. 10.383.

Saken dreier seg om villedende markedsføring. Reisegiganten har bilde av de beste
rommene, mens gjestene risikerer å havne på noe nedslitt fra 90-tallet. Etter klagerens
syn er det to - tre ulike standarder på dette hotellet.

Klager ble sjenert av støy fra en pumpe til svømmebassenget. Dette var et godt kjent
problem for hotellet. Pumpen startet på kvelden og gikk hele natten igjennom. Dessuten
var det masse støy fra nachspiel fra ungdommer som kom tilbake når diskotekene
stengte rundt kl. 04.30. Dette pågikk til etter soloppgang eller til rundt 07-09 på
morgenen. Hotellet hadde ingen kontroll med støy og opptreden fra gjestene. Oppkast
og urinering i bassenget ble observert.

Klager ga beskjed søndag 10.09, men fikk beskjed om å komme tilbake til resepsjonen
mandag morgen kl.10. Klager ble da tilbudt et nytt rom ved samme basseng, noe han
fant helt uaktuelt da pumpen lagde samme støy for alle rommene rundt bassenget.
Klager fikk beskjed om å komme tilbake onsdag morgen fordi hotellet var fullbooket, og
de ikke kunne tilby noe nytt rom før den tid. På onsdagen ble klager tilbudt et rom som
tilsvarte bildet i annonsen. Rommet var dyrere og klager måtte betale 100 euro ekstra. 

Klager ankom hotellet kl. 21.45 og ikke etter midnatt. Han klaget første gang ved
lunsjtider 10.09. Klagen gjaldt støy fra pumpen, ikke på musikk fra klubbene.

Klager krevde ikke å bli tilbudt rom i hovedbygningen, men rommet som klager ble
tilbudt 11.09 hadde støy fra samme pumpe. Klager fikk beskjed om at hotellet var
fullbooket, så han måtte vente til 13.09 for å få nytt rom. Han var ikke klar over at noen
rom var nyoppusset, eller at de hadde en annen pris.

På hotelvoucheren som skal skrives ut og medbringes på reisen, står det ingen
kontaktinformasjon hverken til Solfaktor eller Reisegiganten. Ifølge prosedyren skulle
klager kontakte hotelladministrasjonen først. Klager mener det ikke er lovlig å ha
betingelser som gjør at kunden 'mister klageretten' i ettertid. 

Klager krever et prisavslag på kr. 3.500 da det tok fem dager før problemet ble ordnet.

Det vises for øvrig til korrespondanse fra klager.

Tjenesteyterne har i det vesentlige anført
Anthea er et tre-stjernes hotell med enkel standard. Hotellet ligger i sentrum av Ayia
Napa og også nær stranden, noe som gjør at dette hotellet er attraktivt for mange ulike
målgrupper, også ungdom.

I Reisegigantens hotellbeskrivelse er det et utvalg av bilder fra hotellet. Det foreligger
ikke bilder av alle romtypene. Noen rom ligger ut mot bassenget. Reisegiganten kan ikke
garantere rommenes beliggenhet. 

Klager hadde en fjorten-dagers reise og kontaktet aldri Reisegiganten om de
ulemper han opplevde ved hotellet. Reisegiganten har aldri tidligere mottatt noen
tilbakemeldinger fra andre gjester om at det er støy fra en pumpe ved bassenget. De har
hatt ca. 150 bookinger til dette hotellet i 2017 og dette er et av deres mest solgte hotell
på hele Kypros.

Følgende fremgår av Reisegigantens vilkår: Feil og mangler underveis må først rettes
til det aktuelle hotell. Hvis de ikke kan avhjelpe situasjonen må Solfaktor eller vår
hotellagent kontaktes på telefon/sms slik at vi får mulighet til å løse problemet
underveis. Telefonnummer står på ditt reisedokument /hotellvoucher. Dersom kunden
ikke har forsøkt å løse situasjonen på stedet ved kontakt med hotell og vår hotellagent
mister man sin rett til å klage i ettertid. Hotell og arrangør har rett til å få mulighet til å
rette feil og mangler under oppholdet.

I reisedokumentet fremgår telefonnummer, sms-nummer, e-postadresse og
nødnummer til Reisegiganten. I hotellvoucheren er hotellagentens telefonnummer
oppgitt. Reisegiganten har åpent mandag til fredag på telefon 10:00 til 15:00. I helgene
besvarer de mailer og sms. Hotellagenten har åpent 24 timer i døgnet alle dager i
uken. Klager tok ikke kontakt i løpet av de fjorten dagene han oppholdt seg på hotellet.
Reisegiganten hadde gjerne hjulpet kunden med rombytte eller hotellbytte.

Reisegiganten har vært i kontakt med hotellet som bekrefter at klager fikk den
romkategorien han hadde bestilt; studio med balkong. Hotellet har også en studio
superior leilighet som er en høyere kategori, samt en to-roms leilighet, som har et
separat soverom og er større enn studio. Reisegiganten kan ikke gå tilbake å se hvilke
romkategorier som fantes ledig da bestillingen ble foretatt. Klager har booket den laveste
kategorien "studio med balkong". Klager ønsket å bytte rom under oppholdet og måtte
betale ytterligere 100 euro for dette byttet.

Hotellet anfører at klager ønsket å bo i den nye delen av hotellet i et rom som var av
en høyere kategori enn den klager hadde bestilt. Det var ikke noe ledig der før den 13.
september. Dette rommet kostet ekstra og klager måtte betale for oppgraderingen til
hotellet. Hotellet anfører at klager aldri klaget på støy fra en pumpe.

Ettersom Reisegiganten eller deres hotellagent aldri ble kontaktet under oppholdet,
finner de det vanskelig å argumentere mot hotellet om hva som ble sagt på
destinasjonen.  Reisegiganten kan ikke se at det foreligger grunnlag for prisavslag.

Det vises for øvrig til korrespondanse fra Reisegiganten AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Etter å ha gjennomgått sakens dokumenter legger nemnda til grunn at
kontaktinformasjon til Solfaktor Reisegiganten AS fremgår på reisedokument/billett
med bestillingsnummer 1302541.  På voucheren, som skal medbringes til hotellet, står
kontaktinformasjonen til hotellagenten Sunhotels.

Klageren har i utgangspunktet gått riktig frem ved først å kontakte hotellet.  Det er
uenighet om når dette ble gjort og hva som var årsaken til klagen, støy eller et ønske om
å bo i hovedbygningen.  For nemndas vurdering er dette av underordnet betydning. 

Klageren har i utgangspunktet fått den leiligheten han bestilte og betalte for.  Arrangøren
har opplyst at det er avbildet interiør fra ett rom i deres prospekt, mens hotellet selger
fem forskjellige kategorier rom. På nettet kan man lese at hotellet består av enkle
leiligheter som varierer i innredning og som er noe slitte.  Hotellet passer godt for
ungdom. Det fremgår videre at hotellet ligger sentralt i Aya Napa, som er et  sted som er
populært blant ungdom, og hvor det foregår en del festing.

Klagen førte til at klageren ble tilbudt et annet rom av samme kategori.  Dette ville han
ikke ha. 13. september flyttet han til en leilighet han var fornøyd med.  Han måtte betalt
10 euro ekstra per døgn.

Nemnda finner å måtte legge til grunn at klageren ikke fulgte klagereglene.  Hadde han
kontaktet enten arrangøren eller hotellagenten kunne han muligens ha blitt tilbudt å
bytte hotell til ett som ikke lå like støyutsatt til, hva enten støyen gjaldt vannpumpe eller
festing.  Slik saken nå fremstiller seg har arrangøren ikke hatt mulighet til å forsøke å
finne en løsning på stedet.  At reglene praktiseres slik fremgår av arrangørens reisevilkår,
som er en del av avtalen mellom partene.

Nemnda finner etter dette ikke grunnlag for å anbefale at klageren gis prisavslag eller
erstatning.

Vedtak

Pakkereisenemnda finner ikke å kunne anbefale at gis prisavslag/erstatning i den
foreliggende sak.