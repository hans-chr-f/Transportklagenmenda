Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
01.12.2020

Saksnummer
2020-00828

Tjenesteytere
SAS

Klager har i det vesentlige anført

Klager skulle reise fra Bergen til Berlin via Oslo den 5. januar 2020 kl 09.20 med
ankomst kl 12.20. SK252 fra Bergen ble forsinket ca 30 minutter slik at klager
mistet sin videreforbindelse. Hun ble booket om via Stockholm og ankom endelig
bestemmelsessted mer enn seks timer forsinket. 

Klager krever standarderstatning, refusjon av utgifter til mat i ventetiden SEK 215,
togbillett fra flyplassen i Berlin til Leipzig pris 45 euro, samt standarderstatning 250 euro i
henhold til EU-forordning 261/2004.

Tjenesteyterne har i det vesentlige anført
SK252 ble forsinket 9 minutter grunnet årsaker innenfor flyselskapets kontroll. Årsaken
til at klager mistet sin videreforbindelse var en ytterligere forsinkelse på 22 minutter som
følge av ATC-restriksjoner; flyet ble stående på rullebanen i påvente av tillatelse til å ta av.
Denne avgjørelsen er det kun tårnet (Air Traffic Control)  som kan gi.

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt beskrivelse av hendelsen som opplyser at forsinkelsen
på 9 minutter skyldtes forhold innenfor flyselskapets kontroll, og at forsinkelsen på 22
minutter som gjorde at klager mistet sin videreforbindelse, skyldtes restriksjoner fra
flygeledelsen på Flesland

Nemnda har delt seg i et flertall og et mindretall. 

Flertallet, lederen og forbrukerrepresentanten, mener at flyselskapet ikke har
dokumentert at forsinkelsen skyldes en ekstraordinær omstendighet som ikke kunne
vært unngått selv om alle rimelige tiltak var truffet. 

Mindretallet, bransjerepresentantene, mener at SAS har godtgjort at forsinkelsen på 22
minutter skyldes tarmac delay og det dette er ekstraordinære omstendigheter. 

Nemnda anbefaler at klager gis medhold i kravet om standarderstatning. 

Klager krever også refusjon av utgifter til togbillett fra Berlin til Leipzig. Slike utgifter er
ikke dekningsmessige etter EU-forordningen, men må vurderes etter luftfartsloven §
10-20. 

Slik nemnda har forstått det hadde klager ikke forhåndsbetalt togbilletten som kreves
dekket. Forsinkelsen påførte derfor ikke klager noe økonomisk tap i den forbindelse.
Nemnda mener derfor at klager ikke har krav på dekning av togbilletten.   

Klager krever videre refusjon av utgifter til mat i ventetiden på Arlanda. 

En passasjers rett til forpleining etter EU-forordningen 261/2004 artikkel 9 består så
lenge hun venter på en omlegging av reisen, jf. retningslinjene av 15.06.2016 punkt 4.3.2.
Nemnda anbefaler at SAS refunderer klagers utgifter til mat i ventetiden med 215 SEK. 

Vedtaket er fattet med den dissens som er fattet over. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at SAS utbetaler standarderstatning 250 euro til
klager, samt refunderer hennes utgifter til mat i ventetiden med SEK 215.