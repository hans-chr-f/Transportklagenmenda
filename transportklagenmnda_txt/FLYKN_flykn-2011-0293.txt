Vedtak i Transportklagenemnda - Fly

Sammendrag

Krav om erstatning grunnet kansellering.

Dato
22.02.2012

Saksnummer
293/11F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Kirkenes til Oslo 8. mai 2011 med DY273. Flyet ble kansellert på
avreisedagen. Klager kom ikke i kontakt med Norwegian på telefon, han fikk heller ikke utdelt
informasjon om sine passasjerrettigheter.

Norwegian har ingen representant i Kirknes. Norwegians handlingagent i Kirkenes kunne ikke
være behjelpelig med å booke om billettene. Klager ble tilbudt hotell, men de kunne ikke si
når flyet ville gå dagen etter. Klager bestemte seg derfor for å skifte transportør.

Klager har fått refundert de ubenyttede flybillettene med Norwegian, men ønsker i tillegg
erstattet kr 2.000 i diverse merutgifter.

Det vises for øvrig til klagers brev.

Norwegian har i det vesentlige anført:

DY273 ble kansellert som følge av teknisk feil. Venstre understell kollapset ved landing
i Kirkenes. Da Norwegian ikke lyktes med å få tak i tekniker på stedet, måtte de fly uten
passasjerer til Oslo for reparasjon. Det vises til teknisk rapport.

Ved kanselleringer kan passasjerene enten få full refusjon eller bli ombooket til neste ledige
avgang. Klager valgte i dette tilfellet full refusjon.

Norwegian viser til EU forordningen som sier at flyselskapene ikke skal være pålagt å betale
erstatning dersom de kan godtgjøre at innstillingen skyldtes ekstraordinære omstendigheter
som ikke kunne vært unngått selv om alle rimelige tiltak var truffet. Slike omstendigheter kan
være uforutsette mangler ved flysikkerheten.

Det medfører ikke riktighet at Norwegian ikke har serviceskranke i Kirkenes. Norwegians
handlingagent i Kirkenes er SAS Ground handlingservice, som delte ut matkuponger, og som
hjalp passasjerene med hotell og ombooking for de som ønsket det.

Norwegian har refundert klagers billett, samt bagasjegebyr pålydende kr 216, men kan
dessverre ikke imøtekomme klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets understell. Nemnda legger på bakgrunn
av de foreliggende opplysninger til grunn at feilen oppsto uten forvarsel til tross for at
rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.
Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

Nemnda legger på bakgrunn av de foreliggende opplysninger til grunn at klagerne ikke fikk
noe konkret tilbud om omruting. Nemnda legger videre til grunn at klagerne ble tilbudt hotell.

Dette innebærer at omruting tidligst kunne skje den påfølgende dag. Klagerne valgte i stedet
på egenhånd omruting med SAS. Det er opplyst at dette førte til en forsinkelse på fire timer.

Nemnda har ved den videre vurdering delt seg i et flertall og et mindretall.

Nemndas flertall, lederen og forbrukernes representanter er av den oppfatning at
Norwegian i dette tilfellet har brutt sin plikt etter forordningen til å tilby omruting
snarest mulig. En omruting med SAS ville vært vesentlig raskere og bedre for klagerne,
og utgiftene for Norwegian ville ikke blitt mye større enn utgifter til hotell og kost til
neste dag.

Klager har fått refundert Norwegian-billettene. Han sitter igjen med en merutgift til billetter
med SAS på kr 1.338. Flertallet anbefaler at Norwegian erstatter disse.

Mindretallet, flyselskapenes representanter, kan ikke se at det er noen grunn til kritikk
av Norwegian for at Norwegian ikke har omrutet klager til SAS.

Det foreligger ikke noe billettsamarbeid mellom disse selskaper. Det er en forutsetning at et
slikt samarbeid eksisterer for at en transportavtale ev. kan overdras av annen transportør
«omruting».

Mindretallet kan ikke se at det er praktisk mulig at Norwegian eller deres agent på flyplassen
på vegne av alle berørte passasjerer ved en innstilling, generelt skal søke etter plasser
på x antall reservasjonskanaler og selskap, reservere, betale, og akseptere vilkår for en
avtale på andre selskap på vegne av alle berørte passasjerer. Dette ville i praksis medføre
at agenten på flyplassen skal reservere via internettkanaler for selskap som ikke ligger i det
reservasjonssystem som flyselskapet eller agenten benytter seg av. Generelt skal det også
foreligge en avtale om overføring av bagasje.

På mange billetter ser ikke transportøren eller agenten hva som er betalt for billetten (IT
priser), og det vil skape store praktiske problemer ved kjøp av nye billetter som skal være
på noenlunde tilsvarende prisvilkår, samt med avregning i ettertid i forhold til refusjon av
opprinnelig billett, regnskapsmessige problem dersom andre en det utførende flyselskap har
utstedt opprinnelig billett, samt et refusjons problem dersom det oppstår uregelmessigheter
på den nye reisen som gir rett til refusjon. Videre er det en rekke andre praktiske problemer
som ikke nevnes her.

Mindretallet bemerker at Norwegian ikke har hatt anledning til å svare på den kritikk som
flertallet mener er berettiget, til tross for at klager ikke har stilt noe krav om at Norwegian
burde ombooket klager til SAS.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at klagerne gis en erstatning på kr 1.338.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS