Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
12.06.2017

Saksnummer
2017-00660

Tjenesteytere
NSB AS

Klager har i det vesentlige anført

10. mars tok klager toget fra Lillestrøm til Oslo S. Klager hadde dårlig tid og rakk ikke
kjøpe billett eller å sjekke hva slags vogn han gikk om bord i. Han kjøpte billett etter at
han hadde satt seg. Billett-appen foreslo "Your location" som avreisested og en billettpris
på 33 kroner. Klager antar at dette skyldes at app-en oppfattet at klager var i sone 1.
Klager hadde til hensikt å kjøpe billett for 2 soner, og viser til at han har reist mye med
NSB det siste året, og aldri blitt ilagt gebyr for manglende billett. 

Klager ber om at gebyrer slettes da det hele dreier som at han har oversett at prisen var
33 og ikke 53 kroner. Klager ville heller ikke risikere å bli ilagt gebyr på 1150 kroner ved å
forsøke å spare 20 kroner.

Tjenesteyterne har i det vesentlige anført
10. mars gikk tog nr. 1018 fra Konsvinger via Oslo til Asker. NSB vet ikke ved hvilken
stasjon klager gikk om bord på dette toget. Men vi antar at han gikk om bord ved
Rånåfoss siden det er her klager har adresse. 

Billettkontrollen ble utført kort tid etter Lillestrøm stasjon (sone 2Ø), neste stop er da
Oslo S (sone 1). Gebyret ble derfor utstedt på et objektivt kriterium for å ikke kunne
fremvise gyldig billett fra Lillestrøm. En billett for sone 1 er ikke gyldig fra Llillestrøm
(sone 2Ø) til Oslo S (sone 1) - man må ha billett for begge soner. 

Tog 1018 avgikk fra Lillestrøm kl. 13.47.17 klager kjøpte billett 13.52.15. Gebyret er
utstedt kl. 14.24. Klager nektet å opplyse sin identitet og kontrolløren måtte derfor
kontakte politiet for å få bekreftet hans personalia. 

NSB ønsker å understreke at kontrolløren kun trenger én årsak for å utstede et gebyr.
I dette tilfellet ble det fastslått at den fremviste billett ikke var gyldig fra Lillestrøm -
dermed var det ikke nødvendig for kontrolløren å kommentere kjøpstidspunktet for
billett for sone 1-billetten. 

NSB viser til sine transportvedtekter og understreker at passasjerer som tar plass i
ubetjente vogner må kjøpe billett før man går om bord. Det er passasjerens ansvar å
sørge for at man har gyldig billett for hele reisen. 

Med bakgrunn i dette kan ikke NSB imøtekomme klagers krav om å slette gebyret.

Nemnda bemerker

Klager ble påtruffet ved billettkontroll 10 mars 2017 i en ubetjent vogn på toget fra
Lillestrøm til Oslo S uten gyldig billett for strekningen og for å ha kjøpt billett etter
påstigning. Han ble derfor ilagt gebyr.  

Det fremgår av NSBs transportvilkår § 4 C at passasjerer som ved kontroll ikke kan
fremvise gyldig billett, vil bli ilagt et gebyr. Bestemmelsen er objektiv. Gebyr kan således
ilegges selv om passasjeren ikke har opptrådt klanderverdig. 

Nemnda legger til grunn at kontrollen fant sted kort tid etter avgang fra Lillestrøm som
var kl. 13.47.17. 

Det er en forutsetning for bruk av elektroniske billetter at disse er kjøpt og validert før
påstigning. Klager har erkjent at han ikke hadde kjøpt billett før han gikk på toget hvilket
bekreftes av at billetten er registrert kjøpt kl. 13.52.15.

Nemnda legger til grunn at vilkårene for å ilegge gebyr var således til stede.  Reaksjonen
kan oppleves streng, men det er nødvendig å ah en konsekvent praksis da det fra
reiseforetakenes side er vanskelig å skille mellom de ulike årsaker til at reisende ikke kan
vise gyldig billett.

Nemnda bemerker for øvrig at klager bare hadde kjøpt billett for sone 1, mens reise
Lillestrøm - Oslo krever betaling for 2 soner. Nemnda finner ikke grunn til å vurdere dette
nærmere da vilkårene for gebyr som nevnt er til stede på annet grunnlag.

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.