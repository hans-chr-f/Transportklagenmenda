Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2013

Saksnummer
078/13F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Sandnessjøen til Oslo den 27. desember 2012 med WF707. Flyet ble
kansellert, og klager ble booketom til WF725 den 30. desember.

Klager krever standarderstatning 250 euro per person.

Widerøe har i det vesentlige anført:

WF707 ble kansellert som følge av uvanlig høyt sykefravær blant crewet. Kapteinen ble syk 15
minutter etter innsjekk, og fem andre var allerede syke. Det vises til logg.

Widerøe anser akutt sykdom som ekstraordinære omstendigheter, og mener derfor at
kanselleringen ikke er kompensasjonsberettiget.

Ved kanselleringer kan passasjerene velge enten full refusjon, eller ombooking til neste ledige
avgang. Klager valgte sistnevnte.

Widerøe kan på grunnlag av ovennevnte ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Sykdom blant mannskapet kan være en slik ekstraordinær omstendighet som medfører at
den reisende ikke har krav på erstatning. Sykdom hos personellet oppstår fra tid til annen.
Flyselskapet må være forberedt på dette, og må ha en beredskapsplan for håndtering
av påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

Nemnda legger på bakgrunn av de foreliggende opplysninger at sykdom oppstod akutt
kort tid før avgang. Nemnda legger videre til grunn at annen sykdom gjorde at det ikke var
ekstrabesetning tilgjengelig. I den foreliggende situasjon var det etter nemndas vurdering ikke
mulig å unngå kanselleringen, og forholdet gir ikke rett til standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.