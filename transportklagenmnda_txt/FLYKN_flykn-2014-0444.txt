Vedtak i Transportklagenemnda - Fly

Sammendrag

Krav om erstatning grunnet kansellering og forsinkelse.

Dato
10.11.2014

Saksnummer
444/14F

Tjenesteyter
Norwegian Air Shuttle ASA

Krav om erstatning grunnet kansellering og forsinkelse.

Klager har i det vesentlige anført:

Klager hadde bestilt en reise med Norwegian t/r Evenes til Oslo den 10. desember 2013 kl.
19:50 med DY369, og en billett med annet selskap t/r Oslo - Ho Chi Minh dagen etter kl. 09:30.

Som følge av værforholdene kansellerte Norwegian avgangen. Klager fikk booket om
til avgang morgenen etter kl. 06:40 og ankomst kl. 08:25. Han rakk midlertid ikke sin
videreforbindelse og måtte kjøpe nye billetter til dagen etter.

Klager krever refusjon av flybilletter Oslo - Ho Chi Minh, kroner 44 595 med fratrekk kroner 10
000 refundert av klagers forsikringsselskap. Videre krever klager refusjon av utgifter til buss,
drosje, mat, og tog, til sammen kroner 1 720.

Det vises for øvrig til klagers brev.

Norwegian har i det vesentlige anført:

DY369 ble kansellert som følge av værforholdene både på Gardermoen og på Evenes,
det vises til fremlagt dokumentasjon. Hendelsen var utenfor Norwegians kontroll. Klager
ble booket om til neste ledige avgang med DY361 dagen etter, dette flyet ble forsinket 20
minutter som følge av værforholdene.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.

På grunnlag av ovennevnte kan Norwegian ikke imøtekomme klagers krav ut over at
Norwegian ønsker å erstatte klagers utgifter til bomtur til Evenes 10. desember.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at klagers flygning
10. desember 2014 ble kansellert som følge av værforholdene. Dette må anses som en
ekstraordinær omstendighet, og kanselleringen kunne ikke vært unngått selv om alle rimelige
tiltak var truffet. Kanselleringen gir etter dette ikke rett til erstatning etter forordningen.

Klager ble omrutet til neste morgen. Norwegian plikter i henhold til forordningen artikkel 5 jf.
artikkel 9 å erstatte måltider og forfriskninger som står i rimelig forhold til ventetiden samt
transport mellom flyplass og innkvarteringssted og retur. Nemnda anbefaler at Norwegian
erstatter sannsynliggjorte og nødvendige utgifter.

Flygningen den 11. desember ble forsinket med 20 minutter grunnet værforholdene. Klagerne
rakk således ikke flyet til Frankfurt.

Norwegian er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem. Med tap regnes så vel
økonomisk som ikke-økonomisk tap, jf. EU-domstolens dom av 6. mai 2010, Walz-Clickair
(C-63/09).

Nemnda er av den oppfatning at Norwegian i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Nemnda bemerker at det bl.a. av sikkerhetsmessige grunner ikke er anledning til å ha
kofferter inne i cabinen. Norwegian kunne derfor ikke tillate det. Med den forsinkelsen som
oppstod, ville klagerne uansett ikke ha rukket flyet til Frankfurt.

Nemnda finner etter dette ikke å kunne anbefale at klager gis medhold i krav om erstatning.

Vedtak:

Transportklagenemnda - fly finner ikke å kunne anbefale at klager gis medhold i kravet om
erstatning. Nemnda anbefaler at Norwegian erstatter klagers nødvendige og sannsynliggjorte
transport- og matutgifter som følge av omrutingen.

Vedtaket var enstemmig.