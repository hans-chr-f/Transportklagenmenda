Vedtak i Pakkereisenemnda

Sammendrag

Krav om tilbakebetaling av reisens pris grunnet kansellering - Covid-19

Dato
17.09.2020

Saksnummer
2020-01749

Tjenesteytere
Idereiser AS

Klager har i det vesentlige anført

Klagen gjelder en pakkereise for 2 personer med innkvartering Heviz, Ungarn i perioden
6. - 15. april 2020. Totalpris 25 600 kroner.

Klager anfører at han ikke har kansellert reisen og presiserer at han skrev til tjenesteyter
den 11. mars 2020 at han og hans reisefølge ville bli med på reisen så lenge den ble
gjennomført. 

Etter å ha mottatt Idereiser AS sitt tilsvar i saken er klager overrasket over at tjenesteyter
skriver at han og reisefølget ble tatt bort fra deltakerlisten den 13. mars 2020 da de
mener han meldte seg av reisen. Klager presiserer at han bekreftet den 11. mars 2020 at
de ville delta på reisen hvis den ble gjennomført. 

Klager stiller seg undrende til hva han har gjort feil i denne saken. Han anfører at
Idereiser AS har i all kommunikasjon gitt inntrykk av at han og reisefølget har krav på å
få tilbakebetalt deres utlegg. I tillegg til dette anbefalte tjenesteyter klager og reisefølget
om å melde inn saken for forsikringsselskapet. Klager presiserer at de ikke har avbestilt
reisen. Slik det fremstår for klager så har Idereiser AS gitt inntrykk, etter avslaget fra
forsikringsselskapet, at ikke har midler til å refundere utlegg, men at de venter på støtte
fra regjeringen. Klager forklarer at tjenesteyter har opplyst at flere enn halvparten av de
22 deltakerne har fått dekket sine utlegg fra sin reiseforsikring. 

Klager har under hele kommunikasjonen med Idereiser AS, frem til saken ble klaget inn
til Pakkereisenemnda, oppfattet at selskapet har innsett sitt ansvar for tilbakebetaling
og informert om din økonomiske situasjon og utvikling i saken gjennom Virke. At
tjenesteyter hevder at klager har meldt seg av reisen medfører ikke riktighet og kan
heller ikke dokumenteres. 

Klager stiller spørsmål til hvorfor Idereiser AS har sendt han all informasjon som alle
andre deltakere har fått, dersom selskapet mener de var avmeldt. Turen ble ikke
gjennomført og klager har betalt for en reise han og reisefølget ikke har fått. Etter svar
fra Gjensidige forsikringsselskapet henvises det til at reisearrangøren er ansvarlig for å
betale tilbake det som er innbetalt for reisen etter pakkereiseloven. 

Klagers krav: Tilbakebetaling av innbetalt beløp på 25 600 kroner. 

Det vises for øvrig til korrespondanse med klager.

Tjenesteyterne har i det vesentlige anført
Tjenesteyter forklarer at klager og hans reisefølge sendte dem en e-post den 13. mars
2020 med avmelding av turen til Ungarn 6. - 15. april 2020 og deretter kontaktet sitt
forsikringsselskapet. På dette tidspunktet hadde ikke tjenesteyter kansellert turen, men
sendt ut en e-post til de reisende med orientering om situasjonen på grunn av Covid-19.
Tjenesteyter forklarer at de informerte klager om at de ikke kunne refundere reisen da
leverandørene ble betalt 1. mars 2020. 

Klager og reisefølget meldte seg på turen 31. januar 2020 og betalte depositum 10.
februar 2020. Til sammen er det betalt inn 12 800 kroner per person, det vil si 25 600
kroner totalt. 

Ved klager sin avmelding den 13. mars 2020 og skadesak opprettet hos
forsikringsselskapet samme dato mener tjenesteyter at det er pakkereiseloven § 21 som
bør anvendes. Klager og reisefølget ble tatt bort fra deltakerlisten den 13. mars 2020,
siden han meldte seg av og søkte dekning hos forsikringsselskapet. På dette tidspunktet
var turen fortsatt aktiv. Tjenesteyter forklarer at det medfører riktighet at klager sjekket
om reisen fortsatt var intakt den 11. mars 2020. 

Den 12. mars 2020 stengte Norge for de kommende 14 dagene og UD ga reiseråd
som gjaldt til 27. mars 2020. Basert på klagers sak registrert hos forsikringsselskapet
Gjensidige har klager kansellert reisen den 13. mars 2020 ved at han registrerte
reiseskade hos forsikringsselskapet. Tjenesteyter stiller seg undrende til om klager kan
melde refusjonskrav uten å være anmeldt og mener dette minner forsikringssvindel.
Idereiser AS kan ikke være ansvarlige for hans refusjon og for den erstatning han søkte
hos forsikringsselskapet 13. mars 2020. Klager har foretatt en handling ved å melde
skaderegistrering og dette er hans selv ansvarlig for. Den 13. mars 2020 fantes det ikke
reiseråd mer enn frem til 27. mars 2020. 

Avbestillingsreglene og vilkårene står merket på turprogrammet. Dette er tjenesteyter
sin avtale med kunden, som ikke kan fravikes i forbindelse med påsketuren. Det står i
vilkårene at det er full betaling etter 1. mars 2020. 

Tjenesteyter forklarer at klager selv meldte ifra til forsikringsselskapet den 13. mars 2020
hvilket var 25 dager før avreise. Tjenesteyter mener at de ikke kan være ansvarlige for
sine kunders forsikring og søknad om dekning i forbindelse med klager sin avbestilling,
samt refusjonssøknad hos Gjensidige. 

Det vises for øvrig til korrespondanse med klager.

Nemnda bemerker

Klagen gjelder en pakkereise for 2 personer med innkvartering Heviz, Ungarn i perioden
6. - 15. april 2020. Totalpris 25 600 kroner.

Partene tvister om hvorvidt klager kansellerte reisen den 13. mars 2020. Det er
uomtvistet at klager fremmet et krav mot sitt forsikringsselskap denne dagen, men
nemnda kan ikke se at klager har avbestilt reisen ovenfor tjenesteyter denne dagen.
Hva klager gjør ovenfor sitt forsikringsselskap får ingen rettsvirkninger for avtalen
mellom klager og tjenesteyter. Slik nemnda vurderer det ble klager feilaktig tatt ut av
deltagerlisten. Det bemerkes i den anledning at tjenesteyter burde tatt kontakt med
klager for å avklare hvorvidt det forelå en avbestilling eller ikke. 

Etter nemndas vurdering bør klager få medhold i sin klage.

Vedtak

Pakkereisenemnda anbefaler at klager gis medhold.