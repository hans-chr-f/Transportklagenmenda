Vedtak i Transportklagenemnda - Fly

Sammendrag

Krav om standarderstatning i henhold til EU-forordning
261/2004 og dekket utgifter grunnet forsinkelse.

Dato
13.11.2020

Saksnummer
2020-01036

Tjenesteytere
Turkish Airlines

Klager har i det vesentlige anført

Klager med reisefølge (til sammen to personer) skulle reise fra Sharm-el-Sheikh til
Oslo via Istanbul den 1. mars 2020 med Turkish Airlines' flynummer TK699 og TK1751.
Planlagt avgangstid fra Sharm-el-Sheikh var kl. 03.40, med ankomst i Istanbul kl. 07.35, og
videreforbindelse til Oslo kl. 08.40 med ankomst i Oslo kl. 10.40.

Da klager ankom flyplassen i Sharm-el-Sheikh, var det kaos på flyplassen med lange køer.
Klager hadde heldigvis beregnet god tid. På grunn av kaoset på flyplassen, ble imidlertid
flyet fra Sharm-el-Sheikh til Istanbul (TK699) forsinket mellom 40 og 50 minutter. I tillegg
tok det ytterligere 10 minutter etter landing før klager kom seg ut av flyet. De løp til
gaten, men da de kom frem, var boardingen allerede ferdigstilt. De fikk ikke komme om
bord til tross for at flyet fortsatt sto der i 20 minutter til.

Forsinkelsen medførte med dette at de mistet videreforbindelsen fra Istanbul til Oslo. De
ble booket om til TK1753, som også ble noe forsinket (ca. 30 minutter). De ankom Oslo
ca. seks timer senere enn planlagt. Klager reagerer på at de ikke fikk noen assistanse
på flyplassen til å rekke videreforbindelsen. Det var i tillegg lite imøtekommende og
serviceinnstilte medarbeidere i skranken på flyplassen.

Det er fremsatt krav om standarderstatning i henhold til EU-forordning 261/2004 for to
personer i tillegg til dekning av ekstra parkering ved Oslo Lufthavn.

Tjenesteyterne har i det vesentlige anført
Passasjerens forespørsel er avvist, da bilparkering og transport fra flyplassen til
passasjerens hjem kun er passasjerens ansvar.

Turkish Airlines har sjekket historikken til TK1753 den 1. mars. Flyet landet i Oslo kl.
15.20, noe som var i henhold til planlagt ankomsttid for denne flyvningen. Det var ingen
forsinkelse.

Nemnda bemerker

Overfor nemnda har Turkish Airlines kun uttalt seg om klagers nye flyvning: TK1753.
Sekretariatet for Transportklagenemnda har orientert Turkish Airlines om dette og
gitt selskapet mulighet til å supplere sitt tilsvar. Det har ikke kommet inn ytterligere
bemerkninger fra Turkish Airlines. Nemnda treffer da vedtak basert på opplysningene
som er fremkommet tidligere i saken, jf. transportklagenemndforskriften § 5-3 tredje
ledd.

Klager har krevd standarderstatning etter EU-forordning 261/2004 som følge av
forsinkelsen.

EU-forordning 261/2004 får anvendelse på flyvninger innen EU-/ EØS-området,
flyvninger fra EU-/ EØS-området til en tredjestat og flyvninger fra en tredjestat hvis det
«transporterende luftfartsselskap for flyvningen er et EF-luftfartsselskap», jf. artikkel 3
punkt 1 bokstav b.

Krav etter EU-forordningen faller med dette bort, fordi forsinkelsen oppsto på en
flyvning fra en tredjestat, Egypt, med et ikke-EU-flyselskap, Turkish Airlines. Nemnda
kan etter dette ikke anbefale at klager gis medhold i kravet om standarderstatning for
forsinkelsen.

Selv om forordningen ikke kommer til anvendelse, begrenser den ikke passasjerers
rett til erstatning på annet grunnlag. I henhold til Montrealkonvensjonen artikkel 19 er
flyselskapet ansvarlig for tap som følge av forsinkelse med mindre det godtgjør at det
har tatt alle forholdsregler som med rimelighet kan kreves for å unngå tapet, eller at
dette ikke har vært mulig.

I sitt svar til klager opplyste Turkish Airlines at forsinkelsen av TK699 skyldtes
flyplassrestriksjoner. Dette er imidlertid ikke nærmere forklart eller dokumentert
hverken overfor passasjeren eller nemnda. Nemnda mener Turkish Airlines med dette
ikke har oppfylt sin bevisbyrde etter Montralkonvensjonen artikkel 19.

Som følge av forsinkelsen mistet klager sin videreforbindelse og kom derfor seks timer
senere frem enn det som var opprinnelig reiseplan. Klager ble derfor påført utgifter til
parkering som klager ellers ikke ville hatt.

Klager har fremlagt kvittering på ekstra parkering pålydende 165 NOK. Nemnda
anbefaler at Turkish Airlines dekker dette.

Vedtak

Transportklagenemnda - fly anbefaler at Turkish Airlines dekker klagers utgifter til ekstra
parkering på Oslo Lufthavn på 165 NOK. For øvrig anbefales ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.