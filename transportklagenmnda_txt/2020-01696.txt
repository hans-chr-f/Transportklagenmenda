Vedtak i Pakkereisenemnda

Sammendrag

Krav om refusjon av flybilletter grunnet Covid-19.

Dato
17.09.2020

Saksnummer
2020-01696

Tjenesteytere
Nordmanns-Reiser AS

Klager har i det vesentlige anført

Klagen gjelder en pakkereise for to personer til Miami med cruise, USA i perioden
12.03.2020 - 01.04.2020. Totalpris 51 285 kroner.

Klager skriver at det ble gitt beskjed om kansellering den 12.03.2020 klokken 23:45
av Celebrity cruise rederi. USA stengte grensene for reisende fra Europa. Cruiseskipet
stengte for cruisegjester fra Europa/Norge. 

Klager anfører at reisen var booket som en pakke og at det i pakketilbudet helt tydelig
fremgår at det er mulig å dele reisen slik klager valgte å gjøre. Dette inkluderer reise
Florø - Oslo t/r, og reise Oslo - Miami t/r. Klager anfører at Normanns-Reiser, i henhold til
pakkereiseloven, er ansvarlig for klagers utgifter. 

Klager mener tilsvaret fra Normanns-Reiser inneholder flere feil. Avbestilling 12. mars
vedrører ikke reiseråd fra UD, men informasjon fra cruiseselselskapet om at klager ble
nektet innreise. Formålet med reisen var cruiset.

Normanns-Reiser hevder at klager ikke avbestilte hos dem, og at de ikke møtte opp
til bestilte flyavganger. Klager anfører at Normanns-Reiser ikke var behjelpelig med
avbestilling, men henviste til SAS og Widerøe. Til tross for at billettene i sin helhet var
bestilt og betalt til Normanns-Reiser. Klager prøvde en rekke ganger å komme i kontakt
med SAS og Widerøe, men i den gjeldende krisesituasjon var det ikke mulig å nå frem
til flyselskapenes booking-system. Ved henvendelse til Widerøes agenter og ledelse ble
klager bedt om å kontakte Normanns-Reiser som de mente helt klart var ansvarlige for
klagers bestillinger.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: Refusjon av flybilletter. Restbeløp 15 974 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager hadde avreise 12. mars fra Florø med Widerøe. Flybilletter Florø - Oslo tur/retur
bestilt 17.10.2020 og fakturert 18.10.2020, ble anskaffet på et senere tidspunkt enn
pakkereisen og ikke en del av den opprinnelige pakken. 

Det fremgår av korrespondansen at klager ønsket å avbestille 12. mars på et tidspunkt
det ikke var utstedt reiseråd fra UD for USA, samt at både fly og cruise var operative.

Nordmanns-Reiser AS anfører at ved innreisenekt til et land, er ikke reisearrangør
ansvarlig etter pakkereiseloven da er det forsikringsselskapet som er ansvarlig. Klager
avbestilte ikke reisen hos Nordmanns-Reiser AS og møtte ikke opp til de bestilte
flyavganger, 12. mars Florø - Oslo, 13. mars Oslo - Miami. Reiseråd for USA fra UD
kom først 13. mars kl. 16.40. dvs. etter avgang for klager sin avreise til Miami som var
kl. 10.25. Dermed var det innreisenekt til USA fra og med 14. mars som var gjeldene
på klager sitt avreisetidspunkt fra Oslo og ikke UD sitt reiseråd som kom senere.
Nordmanns-Reiser viser til klagers kommentar: «Det korrekte er at Normanns-Reiser ikke
var behjelpelig med avbestilling, men henviste til SAS og Widerøe» Nordmanns-Reiser
skriver at dette ikke var tilfelle da klager ønsket refusjon av billetter og Nordmann-Reiser
opplyste at dette ikke var mulig. Dermed avbestilte ikke klager sine flyreiser gjennom
Nordmanns-Reiser.

Cruiset med avgang 21. mars ble kansellert av rederiet på grunn av vedtatt innreisenekt
til USA. Klager mottok e-post direkte fra rederiet om dette slik klager henviser til. Verken
fly eller cruise ble avbestilt av Nordmanns-Reiser. Klager hadde eget arrangement i USA
frem til 20 mars. Cruiset var i perioden 21 mars - 28 mars. Cruiset hadde avgang 21. mars
og 9 dager av turen var dermed før cruiset som klager skriver var hovedformålet med
turen. Cruiset var 7 dager.

Nordmanns-Reiser har informert klager om at de vil refundere cruiset på bakgrunn
av at rederiet har opplyst at de vil refunder dette til Nordmanns-Reiser. Videre har
Nordmanns-Reiser informert klager om at de vil refundere hotellutgiftene da de fikk
avbestilt dette uten kostnader. 

Nordmanns-Reiser refunderer cruise og hotell med 34 130 kroner. Utbetaling skjer
uke 26. Kostnader til betaling med kredittkort kan Nordmanns-Reiser ikke se at de skal
refundere da dette ikke er en del av reisen, men en betalingsform klager selv har valgt.
Det er anledning til å betale gebyrfritt pr. bank. Flybilletter må klager ta opp med sitt
forsikringsselskap, da det i denne saken ikke er en kansellering etter Pakkereiseloven §

22, men innreisenekt til USA som da er en forsikringssak. Klager har fått beskjed om at
han må ta dette opp med sitt forsikringsselskap. 

Nordmanns-Reiser kan ikke se at det foreligger grunnlag for ytterligere prisavslag.

Det vises for øvrig til korrespondanse fra Nordmanns-Reiser AS.

Nemnda bemerker

Klagen gjelder en pakkereise for to personer til Miami med cruise, USA i perioden
12.03.2020 - 01.04.2020. Totalpris 51 285 kroner.

Reisen ble formelt avbestilt 12.03 kl. 23.45 etter klagers egen fremstilling, men klager
valgte å ikke møte opp til avreise fra Florø den 12.03.2020 kl. 18:10 og avreise fra Oslo
den 13.03.2020. Han krever dekket sine utgifter til flyreisen fra Florø til Oslo og fra Oslo til
Miami tur/retur, samt hotellovernatting på Gardermoen fra 12. til 13. mars. 

Det fremstår som omtvistet hva som ble sagt mellom partene, men nemnda forholder
seg til e-postkorrespondansen mellom partene før avreisetidspunktet. Det fremgår ikke
av denne dialogen at klager faktisk avbestilte reisen. 

Pakkereiseloven § 22 kommer først til anvendelse for avbestilling som gjøres før
avreise. Nemnda kan ikke se at klager avbestilte den aktuelle reisen før avreise. Det
er da pakkereiseloven § 21 som regulerer forholdet.  Nordmanns-Reiser har refundert
kostnader til cruise og hotell med 34 130 kroner.  Pakkereisenemnda kan ikke se at det er
grunnlag for ytterligere refusjon. 

Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.