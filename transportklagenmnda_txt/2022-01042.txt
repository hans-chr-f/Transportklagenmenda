Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
19.09.2022

Saksnummer
2022-01042

Tjenesteytere
SAS

Klager har i det vesentlige anført

Klager skulle reise med SAS fra Oslo 12. februar 2022 kl. 06:00 med SK4673 til Alicante.
Ankomst Alicante skulle være kl. 09:45. 

Den 11. februar mottok klager en e-post om at flyvningen ble forsinket fra Oslo og ny tid
ble kl. 11:45. Klager har anført at faktisk avgang ble kl. 12:20 og ankomst kl. 16:05.

Klager krever standarderstatning på 400 euro i henhold til EU-forordning 261/2004.

Tjenesteyterne har i det vesentlige anført
SAS har ikke inngitt tilsvar til nemnda. 

Til klager har de i det vesentlige anført:
SAS hadde mangel på crew i denne perioden.

Nemnda bemerker

SAS har tross oppfordring ikke avgitt uttalelse til nemnda. 

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3.

Klagers flyvning ble forsinket, noe klager ble varslet om dagen før flyvningen. Slik
forsinkelse gir klager rett til standarderstatning med mindre passasjeren får beskjed
mer enn 14 dager før avgang eller flyselskapet godtgjør at forsinkelsen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5.

SAS har ikke svart nemnda, men har opplyst til klager at forsinkelsen skyldtes
crewmangel i perioden. Sykdom blant besetningen kan være en ekstraordinær
omstendighet i forordningens forstand. Sykdom oppstår imidlertid fra tid til annen.
Flyselskapet må derfor være forberedt og ha en beredskapsplan for håndtering av
påregnelig sykdom. Sykdom kan likevel oppstå så plutselig eller i et slikt omfang at
flyselskapet ikke har mulighet til å unngå innstilling av en eller flere avganger. Dette må
vurderes konkret.

For å oppfylle plikten til å sannsynliggjøre at årsaken til kanselleringen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten. 

SAS har ikke på noen måte dokumentert at kanselleringen skyldtes en ekstraordinær
omstendighet som ikke kunne vært unngått, verken til klager eller for nemnda. 

Klager har dermed rett til standarderstatning på 400 euro.

Vedtak

Transportklagenemnda anbefaler at SAS utbetaler standarderstatning på 400 euro til
klager.