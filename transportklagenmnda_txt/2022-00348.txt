Vedtak i Transportklagenemnda - Fly

Sammendrag

Krav om standarderstatning.

Dato
16.06.2022

Saksnummer
2022-00348

Tjenesteytere
SAS

Klager har i det vesentlige anført

Klager og hennes reisefølge, til sammen to personer, hadde i utgangspunktet bestilt en
reise fra Oslo via København til Nice den 26.desember 2021.
Klager booket selv om denne reisen ca. 1 måned før avreise, da de ønsket å kunne reise
direkte med SK4703 fra Oslo til Nice. Planlagt avgang var kl.08:45 med ankomst kl. 11:45. 

Klager mottok beskjed om kansellering av SK4703 den 24. desember 2021. 

Klager ble booket om til ny reise via Stockholm den 26.desember, avgang kl. 13.20 med
ankomst Nice kl. 18:30.

Klager krever standarderstatning, og synes det er urimelig at Covid-19 og krav om
karantene og isolasjon samt høyt sykefravær er grunnen til avslag fra SAS. Covid-19 har
vart i 21 mnd. forut for denne hendelsen og krav og regler til isolasjon og karantene har
vært mer eller mindre konstant i hele perioden. I tillegg var det flere uker forut for denne
hendelsen en generell økning i sykefravær i næringslivet som SAS burde tatt høyde for i
god tid for avgang, og vurdert om oppsatte flyvninger kunne gjennomføres.

Tjenesteyterne har i det vesentlige anført
SAS har tross oppfordring ikke fremmet tilsvar for nemnda innen gitt frist.

Til klager har SAS i det vesentlige anført:

Til klager har SAS opplyst at årsaken til kanselleringen var forårsaket av et uvanlig høyt
sykefravær knyttet til covid-19 pandemien. 
I henhold til EU-forordning 261/2004 om passasjerrettigheter, kan kansellering gi rett til
standarderstatning. Passasjerene har imidlertid ikke rett på erstatning dersom årsaken
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5.
SAS må ha resurser i forhold til at sykdom blant crew vil forekomme, men i dette
tilfellet var det ekstraordinære omstendigheter som følge av pandemien. SAS tilbyr å
dekke eventuelle utgifter til mat og drikke, men kan ikke imøtekomme klagers krav om
standarderstatning.

SAS har inngitt følgende tilsvar etter svarfrist var utgått: 

1. Innledning
Klager og reisefølge har fremmet krav mot SAS der det kreves standardkompensasjon
etter EU-forordning 261/2004. SAS bestrider kravet.
Klager skulle reise med SK4703 fra Oslo til Nice med avgang kl 08:45 og ankomst kl 11:45
den 26.12.21. Flyvningen ble imidlertid kansellert. Kanselleringen skyldtes et unormalt
og ekstraordinært høyt sykefravær hos ansatte blant annet på grunn av gjeldende
karanteneregler i forbindelse med Covid-19.
Bilag 1: Trafikkinformasjon fra Daily Operations Report
OMRUTING:

Etter kanselleringen ble klager booket om til første mulige alternativ rute som var via
Stockholm kl 13:20 og ankomst Nice kl 18:30 og klager reiste på denne avgangen.

2. Generelt

2.1 Myndighetspålagte smittevernslover- og regler
Situasjonen for flyselskapene har som kjent vært spesielt krevende under pandemien,
der det åpenbart har vært tøft økonomisk da de reisende har uteblitt. Et annet viktig
moment som har gjort driften utfordrende er de strenge smittevernsreglene. Reglene
har endret seg ofte under hele pandemien, og som regel har de vært endret på kort tid.
Av denne grunn har det vært utfordrende for alle flyselskap å vite eksakt hvor mange fly
og ansatte som kan settes i produksjon. 

2.2 Smittevernsreglenes innvirkning på driften
Regler om karantene og isolasjon vil naturligvis ha stor innvirkning for den enkelte
ansatt, og om denne har mulighet til å dra på jobb. I tiden før Corona var det ikke uvanlig
at ansatte i alle bransjer gikk på jobb med typiske milde forkjølelsessymptomer. Under
Covid-19 ble denne normen imidlertid snudd på hodet og det ble til en slags uskreven
regel om man ikke lengre skulle dra på jobb dersom man hadde mistanke om smitte,
eller man hadde symptomer på smitte. Slike inngripende regler og normer spiller
naturligvis inn på hverdagen til alle ansatte, spesielt ansatte som ikke har mulighet til
hjemmekontor.
Under store deler av pandemien har det i tillegg vært regler knyttet til isolasjon og
karantene for personer med smitte, eller for personer som har vært i nærheten av
personer med smitte. Det har også vært regler for karantene dersom nærkontakter

(personer i samme husstand) får påvist smitte. Slike regler vil naturligvis i stor grad
innskrenke ansattes muligheter for å komme på jobb da det ikke bare er en selv man må
ihensynsta om reglene om karantene og isolasjon.

3. Sakens rettslige side

3.1 Rettslig utgangspunkt
Det rettslige utgangspunktet for vurderingen om klagers rett til standardkompensasjon
er EU-forordning 261/2004. Hovedregelen er at klager har rett på kompensasjon dersom
flyvningen enten innstilles eller blir vesentlig forsinket, jf. artikkel 5 og 7. Klager har
derimot ikke rett på kompensasjon dersom flyselskapet kan bevise at kanselleringen
eller forsinkelsen skyldtes ekstraordinære omstendigheter som ikke kunne ha vært
unngått selv om alle rimelige tiltak har blitt truffet, jf. artikkel 5 (3).
Hva som defineres som ekstraordinære omstendigheter er ikke listet opp i forordningen,
men har gjennom rettspraksis blitt definert som begivenheter som ikke er en del av
flyselskapets sedvanlige aktivitetsutøvelse, og at den skal ligge utenfor flyselskapets
faktiske kontroll.
3.2 Ekstraordinære omstendigheter i forhold til smittevernsregler
SAS – som alle andre – må forholde seg til de regler som myndighetene innfører. Når
de tidligere nevnte regler om karantene og isolasjon innføres vil dette naturligvis gjøre
selskapet mer sårbart i forhold til sykdsomsfravær. I desember 2021 ble det i Norge
innført svært strenge regler hva gjald karantene og isolasjon for både den enkelte
smittede, hustandsmedlemmer og nærkontakter. I korte trekk gikk tiltakene ut det ikke
lengre kun var hustandsmedlemmer tilsvarende nære, men også øvrige nærkontakter,
som måtte i karantene ved smitte.
Slike regler vil åpenbart ha stor innvirkning på arbeidsstokken, da sjansene for at noen
ikke dukker opp på jobb vil være betydelig større. Skoler og barnehager var ikke stengt,
og som kjent var det der smitten i stor grad spredte seg.
Innføringen av de nevnte regler må åpenbart oppfylle vilkårene for å være utenfor
flyselskapets sedvanlige aktivitetsutøvelse og utenfor flyselskapets faktiske kontroll.
Dette må gjelde selv om det rent lovteknisk ikke har eksistert et reiseforbud.
EU-kommisjonen støtter også dette synspunktet, da de i sin tolkningsveileder
«Interpretative Guidelines on EU Passenger Rights Regulations in the context of the
developing situation with Covid-19» har uttalt følgende:
“The Commission considers that, where public authorities take measures intended
to contain the Covid-19 pandemic, such measures are by their nature and origin not
inherent in the normal exercise of the activity of carriers and are outside their actual
control.”
4. Sakens faktiske side
I desember 2021 opplevde SAS en dramatisk økning i sykefravær i alle de tre
skandinaviske landene selskapet opererer i. I midten av desember var det på flere
dager nær en dobling fra 2019. Dette henger sammen med både Omikronen-variantens
fremmarsj, men også det tidligere nevnte om karantene- og isolasjonsregler.

I bilag 2, 3, 4 og 5 fremgår de høye sykefraværstallene samt en oversikt over hvor mange
ansatte selskapet hadde på standby. Det fremgår at sykefraværet i desember 2021 var
høyere enn sykefraværet i 2019, og på enkelte dager var fraværet nesten dobbelt så høyt.
Det bemerkes også her at dette er korttidssykdom og sykemeldinger. Ansatte som er
langtidssykemeldt er ikke medberegnet her. Grunnen til at 2019 brukes som eksempel er
for å illustrere hvordan Omikron og Covid-19 påvirket driften mot et «normalår».
Av de samme bilagene fremgår standby-poolen. SAS viser til at det relative tallet ligger
tett opp mot 20% gjennom hele desember. Det vil si at nær en fjerdedel av de ansatte
som er i produksjon er dekket opp for dersom de skulle bli syke. SAS har dermed truffet
alle tiltak som med rimelighet kan forventes.
For ordens skyld bemerkes det at det er en svært komplisert øvelse å benytte
standbypersonell da sykdom kan oppstå hvor som helst, og standby-poolen sitter på
basene. Noen av de på standby sitter på det som kalles airport-standby. De sitter klare
på flyplassen og brukes i mer akutte tilfeller. Resten sitter på hjemme-standby, og bruker
da naturligvis lengre tid på å komme seg til flyplassen. Dersom alle de på airport-standby
er brukt opp, og besetningen som mangler et besetningsmedlem er i ferd med å gå
ut på arbeidstid, må man erstatte hele dette crewet. På et eller annet tidspunkt må
dette medføre forsinkelser og kanselleringer når tallene er så høye som de er. Som det
fremgår av bilagene er det altså forskjellige standby-pooler for kabinbesetning og piloter.
SAS anfører at det et slikt høyt sykefravær i seg selv må være en slik ekstraordinær
situasjon som fritar erstatningsplikten. Alle bedrifter opplever sykefravær, men ikke i et
omfang som dette, jf. bilagene. I dette tilfellet har de ansatte i tillegg måttet forholde seg
til regler om karantene og isolasjon gitt av myndighetene. Det må være klart at SAS ikke
har noen mulighet til å påvirke disse reglene. Det finnes ingen rimelige tiltak SAS kan
treffe for å unngå disse omstendighetene.

SAS bestrider kravet.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda oppfatter SAS sitt tilsvar som at kanselleringen av SK4703 skyldtes mangel på
besetning, som en direkte årsak av covid-19-utbruddet, nærmere bestemt utbruddet av
den nye mutasjonen (Omicron). 

Sykdom blant besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

For å oppfylle plikten til å sannsynliggjøre at årsaken til kanselleringen var ekstraordinær,
mener nemnda at det er naturlig å forvente at flyselskapet legger frem dokumentasjon
på sykefravær, at sykefraværet avviker fra normalt sykefravær, at sykefraværet rammet
den konkrete flighten, dokumentasjon for rutiner knyttet til stand-by crew, samt
dokumentasjon for at det ikke var tilgjengelig stand-by crew til å operere den konkrete
flighten.

SAS har lagt frem oversikt over sykefravær i SAS i desember 2019 og 2021, generell
oversikt over stand-by level i Norge, Sverige og Danmark i desember 2021, samt utskrift
fra Traffic & Flight Information hvor det fremgår at flight SK4703 ble kansellert. For
øvrig fremgår følgende av dokumentet: «Daily Operations Report  CNL REASON: CREW».
Det siste dokumentet er ikke forklart nærmere. Etter nemndas mening har SAS ikke
sannsynliggjort overfor nemnda at kanselleringen av nettopp denne flighten skyldtes
omstendigheter som ikke kunne vært unngått om alle rimelige tiltak hadde vært truffet.
Klager har derfor rett på standarderstatning.

Vedtak

Transportklagenemnda anbefaler at SAS betaler standarderstatning til klager.