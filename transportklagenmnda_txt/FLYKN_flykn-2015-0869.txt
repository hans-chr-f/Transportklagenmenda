Vedtak i Transportklagenemnda - Fly

Sammendrag

Krav om refusjon av ekstrakostnader grunnet kansellering.

Dato
12.07.2016

Saksnummer
0869/15F

Tjenesteyter
Flyselskap / Byrå:Norwegian Air Shuttle ASA

Klager har i det vesentlige anført:

Klager skulle ha reist fra Stavanger til London 5. mars 2015 med DY 1336. Flyvningen ble
kansellert på grunn av pilotstreik. Klagerne ble omrutet med Norwegian neste dag, men også
denne flygningen ble kansellert. Reisefølget valgte da å kjøpe tur/retur reise med Air France
til London da det var billigere enn å kjøpe enveisbilletter. Klagerne hadde ikke til hensikt å
benytte returbilletten med Air France da de hadde gunstigere returbilletter med Norwegian.

Hjemreise fra London til Stavanger 8. mars 2015 med DY1337ble kansellert på formiddagen 8.
mars på grunn av pilotstreiken. Flyet hadde reist fra London. Klagerne forsøkte på forskjellig
vis å komme i kontakt med Norwegian uten hell. De bestilte da nye billetter, London til
Stavanger 10. mars kl. 12:30 med Lufthansas flight LH905.

Klager krever refusjon for utgifter til mat og hotell i London samt erstattet ekstrautgifter til
flybilletter.

Det vises for øvrig til klagers brev.

Norwegian har i det vesentlige anført:

DY1336 fra Stavanger til London 5. mars ble kansellert på grunn av pilotstreiken. Klager ble
booket om til dagen etter, men også denne avgangen ble kansellert på grunn av streiken.

Klager kjøpte billetter med Air France. Han opplyser at han kjøpte både tur- og returbilletter
fordi det var rimeligere enn å kjøpe enveis billetter. De hadde ikke intensjon om å benytte
returbillettene fordi returen var tidlig på morgenen.

DY1337 fra London til Stavanger 8. mars 2015 ble kansellert på grunn av pilotstreiken. Ved
kanselleringer vil flyselskapet gjøre tiltak for å booke om berørte passasjerer. Passasjerene
plikter ikke å ta imot tilbud om ombooking eller alternativ transport. Hvis man skaffer
seg alternativ transport på egenhånd, må man være forberedt på selv å ta på seg den
ekstrakostnad det medfører.

I stedet for å benytte returbilletten med Air France fra London til Stavanger 8. mars, kjøpte
klager billetter med Lufthansa 10. mars. Klager pådro seg ved dette en unødig kostnad til
billetter og forpleining frem til avgang. De må selv bære ansvaret for disse.

Klager har fått refundert ekstrautgifter til nye billetter fra Stavanger til London samt
refundert billettutgiftene med Norwegian fra London til Stavanger. Norwegian kan ikke
imøtekomme klagers krav og refusjon av ekstra kostnader mellom 8.-10. mars eller flyreise
med Lufthansa fra London til Stavanger. Klager har heller ikke rett til standarderstatning etter
EU-forordningen 261/2004.

Det vises for øvrig til Norwegian sitt brev.

Nemnda bemerker:

Nemnda legger på bakgrunn av de foreliggende opplysninger til grunn at så vel klagers utreise
med DY1336 fra Stavanger til London som klagers returreise med DY1337 fra London til
Stavanger ble kansellert pga. pilotstreik i Norwegian.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand. I dette tilfellet skyldtes
kanselleringen streik blant selskapets piloter.

Flertallet er av den oppfatning at en slik streik faller utenfor det som må anses som en del
av selskapets ordinære drift, og at den må anses som en ekstraordinær omstendighet i
forordningens forstand.

Flertallet finner videre godtgjort at kanselleringene ikke kunne vært unngått selv om alle
rimelige tiltak var truffet.

Etter flertallets vurdering gir således kanseleringene ikke rett til standarderstatning etter EU-
forordningen. Det er heller ikke krevet.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreik i eget selskap å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

Ved kansellering har passasjeren valget mellom refusjon av hele billettprisen og omruting
snarest mulig, på tilsvarende transportvilkår, til bestemmelsesstedet. Ved utreisen ble
klagerne omrutet til neste dag. Denne flygningen ble også kansellert.

Klagerne kjøpte billetter med Air France. Det er opplyst at de kjøpte tur/retur-billetter da det
var rimeligere enn enveisbilletter. Returbilletten hadde avgang før klagernes flygning med
Norwegian fra London, og klagerne hadde ikke til hensikt å benytte returbilletten med Air
France. Norwegian har erstattet klagers ekstrautgifter til utreisen.

Også returreisen med Norwegian fra London til Stavanger med DY1337 ble kansellert.
Norwegian har ikke opplyst at de omrutet klagerne, og nemnda legger på bakgrunn av de
foreliggende opplysninger til grunn at Norwegian ikke omrutet klagerne. Klagerne har opplyst
at de gjentatte ganger forsøkte å komme i kontakt med Norwegian uten hell. Norwegian har
ikke kommentert dette, og nemnda legger klagers opplysninger til grunn. Klagerne kjøpte da
billetter med Lufthansa 10. mars.

Nemnda er av den oppfatning at Norwegian bør erstatte klagernes ekstrautgifter til billetter
med Lufthansa. (Utgifter til Lufthansa-billetter minus Norwegian-billetter London - Stavanger).
Nemnda viser til at klager kjøpte tur/retur-billetter med Air-France fordi det var rimeligere
enn enveisbilletter. Returen gikk på et ugunstig tidspunkt, noe som sannsynligvis har vært
medvirkende til den lave prisen. Norwegian-flyet klager hadde billetter med gikk på et senere
og gunstigere tidspunkt, og denne flygningen ble ikke kansellert før etter at Air France flyet
hadde dratt fra London. I den foreliggende situasjon var det ikke noen grunn for klagerne til å
benytte returbilletten med Air France.

Norwegian bør videre erstatte klagernes utgifter til hotell og mat fra planlagt avreise med
Norwegian den 8. mars til faktisk hjemreise 10. mars, jf. EU-forordning 261/2004 artikkel 5, jf.
artikkel 9.

Vedtak:

Transportklagenemnda-fly anbefaler at Norwegian erstatter klagers ekstrautgifter til billetter
samt utgifter til forpleining.