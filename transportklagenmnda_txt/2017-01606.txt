Vedtak i Transportklagenemnda - Fly

Sammendrag

Krav om erstatning for ødelagt barnevogn. Spørsmål om erstatningsutmåling.

Dato
17.04.2018

Saksnummer
2017-01606

Tjenesteytere
Norwegian

Klager har i det vesentlige anført

Klager reiste med Norwegians flyvning DY428 fra Oslo lufthavn (OSL) til Molde (MOL)
28. juni 2017. Klager reiste med barnevogn, og pakket denne i en såkalt PramPack.
Barnevognen ble likevel skadet, og klager var avhengig av vognen, da hun hadde med
seg sin tre måneder gamle baby på reisen. 

Klager måtte kjøpe ny vogn. Den skadede vognen var så vidt brukt, og var bare noen
måneder gammel. Vognen kostet kroner 10 700. Norwegian har tilkjent klager en
erstatning på kroner 8 396 (med fratrekk for 30 prosent av vognens verdi). Klager har
fremsatt krav om å få hele beløpet på kroner 10 700 dekket.

Tjenesteyterne har i det vesentlige anført
Klagers barnevogn ble skadet under reise med DY428 28. juni 2017. 

Alle skadede eiendeler behandles ut fra alder og verdi på skadetidspunktet. Passasjeren
har opplyst om at de ikke har kvittering på den skadede barnevognen, men at prisen
på den nye vognen tilsvarte lik pris på den gamle. Da passasjeren ikke har fremvist
kvittering for den skadede barnevognen, har Norwegian gjort et unntak og utbetalt
erstatning fratrukket ett års verdireduksjon på 30 prosent. 

Norwegian avviser klagers ytterligere erstatningskrav.

Nemnda bemerker

Klagers barnevogn ble skadet under flyreise med Norwegian. Vognen var pakket i såkalt
"pram pack".

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. 

Norwegian har erkjent ansvar. Uenigheten skyldes at Norwegian har gjort fradrag for 30
prosent av vognens verdi, mens klager ønsker full verdi erstattet.

Erstatningen må baseres på gjenanskaffelsesverdien. Skadelidte skal heller ikke tjene på
skaden, og det må gjøres fradrag for slitasje og verdiforringelse av gjenstanden. Klager
har opplyst at vognen var kjøpt for cirka halvannet år siden, men at den bare var brukt
i noen få måneder. Nemnda mener at Norwegian i dette tilfellet må erstatte klager full
pris for ny barnevogn.

Vedtak

Transportklagenemnda - fly anbefaler at Norwegian betaler til klager det resterende
beløp for ny barnevogn, som utgjør kroner 2 304.