Vedtak i Pakkereisenemnda

Sammendrag

Krav om refusjon av reisens pris på grunn av feil og mangler ved hotellet.

Dato
28.08.2015

Saksnummer
289/14P

Tjenesteyter
Solfaktor Pluss

Saken gjelder:

Krav om refusjon av reisens pris på grunn av feil og mangler ved hotellet.

Klager har i det vesentlige anført:

Klagerne reiste til Hurghada og skulle bo på Panorama Bungalows Resort Hurghada.

Hotellet holdt imidlertid en standard langt under det man kan forvente av et 4 stjerners hotell.
Hotellet var generelt lite rent, maten var ikke god på noen som helst måte, personellet hadde
dårlig forståelse av engelsk og rommene var dårlige, blant annet var det sjeldent varmtvann
og det var dårlig trykk i dusjen. Området rundt hotellet så ut som en krigssone. De måtte sove
på tre forskjellige rom i løpet av oppholdet.

Det første rommet var ikke ferdig bygget. Hotellet var under renovering/utbygging og dette
hadde de ikke fått noe varsel om. Foruten byggestøy og støv, ble de forstyrret ved at rommet
lå rett ved utescenen med ekstremt høy musikk hele dagen og til kl. 23.00 på kveldene. De
fikk byttet rom etter å ha klaget til resepsjonen. Dette rommet var slitt og det manglet flere
lyspærer, men de synes det var overkommelig inntil den natten de fikk mus i sengen. De
kontaktet en ansatt siden resepsjonen ikke var åpen midt på natten. Det ble sprayet med noe
som luktet sterkt, men etter at de igjen la seg dukket musen opp i sengen igjen. De henvendte
seg til resepsjonen neste dag og fikk igjen nytt rom. Denne gangen fikk de en såkalt bungalow.
Også denne holdt en lav standard og siste natten opplevde de en strømstans på hele hotellet.

De fikk derfor ikke ladet diverse enheter til hjemreisen.

Transferbussen til flyplassen på hjemreisedagen var for full av passasjerer og bagasje. Bussen
kolliderte med en taxi og en av klagerne fikk vondt i ryggen etter sammenstøtet. Sjåføren
henvendte seg ikke til passasjerene, verken for å høre om det gikk greit eller for å forklare
hendelsen.

Klager tilbakeviser Solfaktor Pluss påstand om at de skulle kontaktet dem under oppholdet. I
e-posten de fikk i forkant av reisen sto det at de skulle kontakte resepsjonen dersom det var
noe, og at de skulle ringe Solfaktor Pluss dersom de ikke kunne hjelpe dem. Tilfellet her var at
resepsjonen prøvde gang på gang å løse problemene, men når problemene var «løst» oppstod
det nye problemer. Klager stiller derfor spørsmål om når Solfaktor Pluss mener at de burde
kontaktet dem.

Klager krever kr 5.000 tilbakebetalt for feil og mangler ved hotellet.

Solfaktor Pluss har i det vesentlige anført:

Solfaktor Pluss kan dessverre ikke imøtekomme klagers krav om refusjon av nesten hele
reisens pris.

Solfaktor Pluss har ikke på forhånd mottatt noen informasjon fra Panorama Bungalows Resort
Hurghada om at de pusset opp hotellet, og var altså ikke klar over dette. Dersom de hadde
mottatt slik informasjon så hadde de selvsagt gitt denne informasjonen videre til klager.

Når klager klaget i resepsjonen fikk de flytte til et nytt rom og som et plaster på såret
kompenserte hotellet dem med fruktkurv og vann, samt et rom med bedre utsikt.

Da situasjonen for klager stadig ikke ble løst på en tilfredsstillende måte av hotellet, så burde
klager ha kontaktet enten Solfaktor Pluss eller deres hotellagent slik at de kunne ha hjulpet
klager. Det vises til Solfaktor Pluss sine vilkår, som klager ved bestilling bekreftet å ha lest og
forstått, blant annet: «- Feil og mangler underveis må først rettes til det aktuelle hotell. Hvis de
ikke kan avhjelpe situasjonen må vår hotellagent kontaktes på telefon slik at de får mulighet
til å løse problemet underveis. Telefonnummer står på ditt reisedokument / hotellvoucher. -
Dersom kunden ikke har forsøkt å løse situasjonen på stedet ved kontakt med hotell og vår
hotellagent mister man sin rett til å klage i ettertid. Hotell og arrangør har rett til å få mulighet
til å rette feil og mangler under oppholdet.»

Følgende er også opplyst på klagers hotellvoucher:

«Hvis det skulle inntreffe noen problemer kontaktes hotellet umiddelbart, så de har
muligheten til å finne en løsning på dem. Om de skulle kunne hjelpe dere, vennligst kontakt
oss på nummeret som er angitt ovenfor.

Dersom dere ikke informerer resorten om problemet vil et refusjonskrav kunne bli ugyldig.»

Med bakgrunn i dette kan Solfaktor Pluss dessverre ikke finne tilstrekkelig grunnlag for en
refusjon og avslag i prisen.

Når det gjelder transferen til flyplassen har Solfaktor Pluss sendt klagers kommentarer videre
til den lokale transfer arrangøren, men har dessverre ikke lykkes å få noe svar. Solfaktor Pluss
har refundert kostnaden for returtransferen med kr 93.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

I saken her har arrangøren ikke kommentert de forskjellige opplevelsene klageren hadde
under sitt en ukes opphold i Egypt. Nemnda legger til grunn at klageren måtte bytte hotellrom
tre ganger. Den første gangen på grunn av at rommet ikke var ferdig renovert og fordi rommet
lå i nærheten av en scene som ble brukt til å spille høy musikk fra tidlig om morgenen til sen
kveld. Gang nr. to skyldtes rombyttet at klageren fikk en mus i sengen. Det tredje rommet ble
brukt ut uken. I tillegg kolliderte transferbussen på vei til flyplassen. Det er også klaget over
maten.

Arrangøren har anført at selskapet burde ha vært kontaktet, og at alle krav på erstatning
bortfaller når arrangøren ikke har blitt gitt mulighet til å løse problemene.

Reklamasjonsnemnda for pakkereiser er enig i at reglene på området tilsier at arrangøren
skal kontaktes hvis det ikke er mulig å få løst de problemer som oppstår med hotellet. I
dette tilfellet er imidlertid situasjonen den at hotellet grep fatt i hvert enkelt problem etter
hvert som de oppsto. Klageren skiftet derfor rom tre ganger i løpet av en ukes ferie. Det er
vanskelig å tenke seg at arrangørens stedlige representant kunne ha gjort noe fra eller til når
situasjonen lå slik an.

Slik nemnda ser det, blir en del av feriefølelsen forringet ved at man må pakke og pakke
ut hele tre ganger i løpet av en uke. Mat er også et viktig element ved en reise. Smaken er
imidlertid forskjellig, og kjøkkenet må ta hensyn til at klientellet er fra forskjellige nasjoner.

Etter nemndas syn led pakkereisen av mangler. Gjester skal ikke måtte bo i uferdige rom, og
det skal ikke være mus i sengene.

Etter en konkret vurdering av reisens pris og manglenes betydning for klageren, finner
nemnda at klageren bør gis et prisavslag på 25% av reisens pris i tillegg til den summen som
allerede er refundert i forbindelse med transfer til flyplassen.

Beløpet avrundes til kr 1.250.

Vedtak:

Reklamasjonsnemnda for pakkereiser anbefaler at klageren gis et prisavslag på 25% av
reisens pris, avrundet til kr 1.250.

Vedtaket er enstemmig.