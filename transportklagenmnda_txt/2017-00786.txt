Vedtak i Transportklagenemnda - Fly

Sammendrag

Krav om at selskapet får pålegg om å følge egen reklame.

Dato
10.04.2018

Saksnummer
2017-00786

Tjenesteytere
Widerøe

Klager har i det vesentlige anført

Klagers firma måtte bytte ut et crew på et skip grunnet dødsfall i familien. En av
klagers ansatte som skulle erstatte vedkommende måtte derfor reise fra Mo i Rana til
Casablanca via Bodø, Oslo og Frankfurt den 16. april 2017 kl 13.25. Den ansatte hadde
Eurobonus Gullmedlemskap.

Widerøe reklamerer for Eurobonus men følger ikke Eurobonus sine fordeler med
garantert plass dersom man bestiller 48 timer eller mer før avreise. Widerøe henviser
til at disse fordelene kun gjelder på SAS. Klager mener dette er misvisende reklame, og i
dette tilfellet fikk det konsekvenser. 

Det endte med at klagers ansatte ikke fikk plass på WF763 fra Mo i Rana til Bodø selv
om han bestilte mer enn 48 timer før avreise. Han måtte leie bil og kjøre til Bodø. Dette
medførte lengre reisetid, ekstra kostnader og mer bryderi. 

På Widerøes nettsider ligger en link til SAS Eurobonus og alle fordelene ved et slik
medlemskap. At Widerøe velger å reklamere for disse fordelene uten å følge dem mener
klager er direkte respektløst ovenfor sine kunder.   

Klager krever at Widerøe får pålegg om å følge sin reklame.

Tjenesteyterne har i det vesentlige anført
Widerøe viser til fremlagt utskrift fra SAS' og fra Widerøe sine nettsider:

På Widerøes nettside kommer det frem at man er garantert plass om man bestiller minst
48 timer før, men at dette ikke gjelder på kortbanenettet. Her følger en link til hvilke
flyplasser det gjelder. 

På SAS nettside står det at denne fordelen ikke gjelder på "korte ruter i Norge". Widerøe
har bedt SAS spesifisere på nettsidene sine hva definisjonen på "korte ruter" er.  

Widerøe kan ikke se å ha gjort noe galt i denne saken, da det kommer tydelig frem på
nettsidene til selskapet at ovennevnte fordel ikke gjelder på kortbanenettet.

Nemnda bemerker

Den ansatte hadde Eurobonus Gullmedlemskap.
På Widerøes nettsider ligger en link til SAS Eurobonus og alle fordelene ved et slik
medlemskap. På Widerøes hjemmeside går det klart frem at man med gullmedlemskap
er garantert plass om man bestiller minst 48 timer før, men at dette ikke gjelder
kortbane flyplasser. Ved å klikke på en link i teksten fremkommer det hvilke flyplasser
dette omfatter.  Klikker man på linken fremgår det at Mo i Rana er en kortbane flyplass.

Nemnda kan etter dette ikke se at selskapet har drevet villedende reklame og anbefaler
ikke at klager gis medhold i sin klage.

Vedtak

Transportklagenemnda - fly anbefaler ikke at klager gis medhold i sin klage.