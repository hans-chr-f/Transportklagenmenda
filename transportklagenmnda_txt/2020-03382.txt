Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
20.01.2021

Saksnummer
2020-03382

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer til Gran Canaria i perioden 17.10.2020 -
31.10.2020. Totalpris 26 130 kroner, innbetalt depositum på 4 050 kroner.

Klager skriver at reisen ble avbestilt den 31. mars grunnet Covid-19 og fordi klager er i
risikogruppen.

Dekning/erstatning er søkt hos Bank Norwegian sitt forsikringsselskap. Klager har ikke
blitt tilkjent dekning/erstatning

Klagers krav: 4 050 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager hadde en bestilling med Ving til Gran Canaria med avreise den 17. oktober
2020. Klager valgte å avbestille reisen den 31. mars 2020 på grunn av usikkerhet rundt
korona viruset og måtte betale gebyr i form av innbetalt depositum til Ving. Klager
fikk muntlig beskjed om dette på telefon med Ving den 31.03.2020. Klager svarte at
han ville få depositum dekket av egen forsikring. På dette tidspunkt hadde Ving også
tydelig informasjon om regler for avbestilling på førstesiden på ving.no i tillegg til at
informasjonen finnes i reisevilkårene. Ving oppfordret alle gjester som hørte av seg til
Ving om å ha is i magen og avvente beskjed fra UD, særlig kunder med reiser langt frem
i tid. Den 14. mars kunngjorde Utenriksdepartementet at de frarådet alle reiser som
ikke var nødvendige, i første omgang på reiser frem til den 14. april. Fra den 14. april lød
reiserådet "inntil videre", og det ble praktisert med at reisene ble innstilt fortløpende 2
uker frem i tid. Dette på grunn av at reiserådene raskt kunne endres. Dersom UD skulle
forlenge reiserådet ytterligere, ville Ving avbestilt berørte reiser og gitt pengene tilbake.

Ving viser til § 22. Avbestilling av pakkereisen uten gebyr:
Den reisende har rett til å avbestille pakkereisen før den begynner, uten å betale
gebyr, dersom det inntreffer uunngåelige og ekstraordinære omstendigheter på
bestemmelsesstedet eller i umiddelbar nærhet av dette som i vesentlig grad vil påvirke
gjennomføringen av pakkereisen, eller transporten av personer til bestemmelsesstedet.
Frem til at det foreligger et reelt reiseråd bedømmer myndigheter og reisearrangører at
reiser er mulig å gjennomføre.

Ettersom UDs reiseråd justeres kontinuerlig, gjelder ikke retten til gebyrfri avbestilling før
det er relativt klart at reiserådet vil gjelde på avreisedatoen. Dersom det ikke foreligger
et reiseråd som dekker reisemålet og avreisedato, er det de alminnelige regler om
avbestilling som gjelder, jf. pakkereiselovens § 21. Størrelsen på avbestillingsgebyret
avhenger av de avtalte vilkårene og hvor nær avreisedatoen reisen avbestilles.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer til Gran Canaria i perioden 17.10.2020 -
31.10.2020. Totalpris 26 130 kroner, innbetalt depositum på 4 050 kroner. Klagers krav: 4
050 kroner.

Klager avbestilte reisen den 31. mars grunnet Covid-19 og fordi klager er i risikogruppen.

Pakkereisenemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven §
22 ikke kommer til anvendelse på klagers avbestillingstidspunkt. Selv om pandemien
på avbestillingstidspunktet var kritisk, var reisen ikke før i oktober 2020. Det var således
på avbestillingstidspunktet ingen forhold som tilsa at reisen ikke kunne gjennomføres
pga. Covid-19.  Etter flertallet sin vurdering er det anledning til å avbestille reisen
etter pakkereiseloven § 21 også etter fristene som følger av alminnelige reisevilkår
punkt 5.2. Dette innebærer at klager skal ha anledning til å avbestille mot et rimelig
avbestillingsgebyr etter pakkereiseloven § 21. Etter flertallets vurdering vil depositumet
på 4050 kroner være å anse som et rimelig avbestillingsgebyr. Flertallet anbefaler at
klager ikke gis medhold i sin klage.

Mindretallet, forbrukernes representanter, mener klager har krav på gebyrfri
avbestilling etter pakkereiseloven § 22. Det vises til at det hadde inntruffet «uunngåelige
og ekstraordinære omstendigheter på bestemmelsesstedet eller i umiddelbar
nærhet av dette». I alminnelige vilkår for pakkereiser punkt 5.1 presiseres at dette
bl.a. gjelder ved "farlige smittsomme sykdommer" på destinasjonen.  Selv om
smittesituasjonen på destinasjonen svinget i løpet av sommeren, var smittefaren kritisk
på avbestillingstidspunktet den 31. mars og klager var i risikogruppen pga. hjertesykdom.

Han hadde derfor god grunn til å avlyse turen på dette tidspunktet. Videre mener
mindretallet at selv om UD sitt råd om ikke å reise utenlands i første omgang gjaldt fra
den 14. mars fram til 14. april og reisen skulle ha startet den 17. oktober, ble frarådingen
«opprettholdt» inntil videre i pressemelding fra UD datert 3. april 2020. Det dreide seg
m.a.o. om en forlengelse av allerede gjeldende fraråding mot å reise utenlands, og ikke
et nytt reiseråd. Norske myndigheter har hele tiden under pandemien generelt frarådet
reiser utenlands så sant det ikke var/er helt nødvendig.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.