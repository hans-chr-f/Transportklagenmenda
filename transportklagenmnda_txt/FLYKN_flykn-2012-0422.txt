Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.01.2013

Saksnummer
422/12F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Kristiansand den 20. juli 2012 med WF591. Flyet ble kansellert,
og klager ble booket om til et fly som landet to timer senere enn opprinnelig avgang.

Klager mener mangel på crew ikke er ekstraordinær omstendighet, og krever 250 euro i
standarderstatning i henhold til EU forordning 261/2004.

Widerøe har i det vesentlige anført:

Kanselleringen av WF591 er dessverre ikke kompensasjonsberettiget i henhold til
EU forordning 261/2004 da uregelmessigheten oppstod på grunn av ekstraordinære
omstendigheter, i dette tilfellet mangel på crew der det dessverre ikke var tilgjengelig standby
crew.

Ved kansellering kan passasjerene enten velge kansellering av reise mot full refusjon eller
ombooking til neste ledige avgang. Klager valgte sistnevnte.

Widerøe ønsker å refundere klagers utgifter i ventetiden mot originale kvitteringer, men kan
ikke imøtekomme krav om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Mangel på besetning kan være en slik ekstraordinær omstendighet. Dette må vurderes
konkret.

Widerøe har fremlagt en utskrift med overskrift:

AIRCRAFT DELAY FLIGHT DATE FROM TO STD ETD ATD TOFF TDWN ATA ETA STA STC TYPE
VERSION ACREG CODE1 CODE2 SI WF0591 20JUL Cancelled

Det er ikke opplyst hva dette er utskrift fra. Widerøe har heller ikke forklart hva dette betyr.
De har heller ikke begrunnet hvorfor dette er å anse som en ekstraordinær omstendighet.
Nemnda kan vanskelig se at nevnte skriv godtgjør at kanselleringen skyldtes en ekstraordinær
omstendighet som ikke kunne vært unngått selv om alle rimelige tiltak var truffet.
Kanselleringen gir følgelig rett til en standarderstatning på 250 euro.

Vedtak:

Transportklagenemnda - fly anbefaler at klager gis en standarderstatning på 250 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines