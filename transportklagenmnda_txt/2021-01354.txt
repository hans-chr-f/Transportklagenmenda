Vedtak i Transportklagenemnda - Fly

Sammendrag

Krav om standarderstatning. Klager fikk ikke sjekket
inn på flyplassen grunnet lang kø i manuell innsjekk.

Dato
04.03.2022

Saksnummer
2021-01354

Tjenesteytere
SAS

Klager har i det vesentlige anført

Klager skulle fly med SAS fra Trondheim til Svalbard via Tromsø den 16. august 2021
(SK4556 og SK4414).  

Et par dager før avreise fikk klager SMS fra SAS om at det var mulig å gå inn på SAS travel
ready center for å legge inn dokumentasjon på koronavaksine eller test. Klager gjorde
ikke dette, da han på en tidligere reise (i juli) opplevde at dette ikke fungerte. 

I henhold til oppmøtefrister ankom klager flyplassen over 1 time før avgang den 16.
august 2021. Det var ikke mulig å sjekke inn på automaten, og klager måtte derfor gå
til manuell innsjekk. Klager ble der stående bakerst i en lang kø. Det var ingen system
eller flyt i køen.  Dette resulterte i at SAS ikke rakk å sjekke inn klager før gaten var stengt
og flyet skulle dra. Klager fikk tilbud om kostnadsfri ombooking til ny avgang to dager
senere, og takket ja til dette. Klager har fremsatt krav om standarderstatning i henhold til
EU-forordning 261/2004 for forsinket ankomst til Svalbard. 

Klager har anført flere punkter han mener utgjør indirekte årsaker til at SAS ikke maktet å
få han med på sin opprinnelige flyvning:

- Avinor ved TRD har i en periode hatt det største transportbåndet ute av drift, slik at det
hoper seg opp med folk ved det som er i drift.
- Stans i det operative transportbåndet samt den begrensede kapasiteten med 3-4
bagasjedrop-båser (noe som muligens gjorde at en del passasjerer som kunne brukt
bagdrop også havnet i den manuelle køen). 
- I køen for manuell innsjekk, hvor klager stilte seg ca 1 time før avgang, sto det
anslagsvis 40 personer. Klager sitt inntrykk er at dette var en blanding av personer med
behov for koronaavklaring, innsjekking/boardingkort og spesialbagasje. 

Klager mener SAS kunne håndtert passasjerene innenfor oppmøtefristene og fått med
klager dersom bemanningen i manuell innsjekk hadde vært tilstrekkelig.r

Tjenesteyterne har i det vesentlige anført
SAS har ikke fremmet tilsvar for Transportklagenemnda.

Nemnda bemerker

SAS har tross oppfordring ikke avgitt uttalelse til nemnda. Nemnda treffer
vedtaket på grunnlag av opplysningene som er fremkommet tidligere i saken, jf.
transportklagenemndforskriften § 5-3 tredje ledd.

Klager har fremsatt krav om standarderstatning i henhold til EU-forordning 261/2004,
fordi han ble nektet ombordstigning og ankom Longyearbyen to dager forsinket.
Ettersom flyselskapet ikke har inngitt svar til nemnda, og ikke bestridt klagers versjon,
legger nemnda til grunn at klager ikke fikk sjekket inn i tide pga. bl.a. uvirksomme
automater, kjente utfordringer med bagasjebånd og lang uprioritert kø ved skranken. 

EU-forordning 261/2004 artikkel 4 nr. 3. bestemmer at «dersom passasjerer nektes
ombordstigning mot sin vilje, skal det transporterende luftfartsselskap umiddelbart gi
dem erstatning i samsvar med artikkel 7 […]».

I forordningens artikkel 2 bokstav j er «nektet ombordstigning» definert som «avvisning
av passasjerer på en flyging, selv om de har møtt til innsjekking på de vilkår som er
fastsatt i artikkel 3 nr. 2, unntatt når det er rimelig grunn til avvisningen, f.eks. av helse-
eller sikkerhetsmessige årsaker eller fordi reisedokumentene er utilstrekkelige».

Artikkel 3 nr. 2 bokstav a) gir forordningen anvendelse dersom klager har en bekreftet
reservasjon og «møter til innsjekking» på det tidspunkt som er angitt skriftlig på forhånd
av flyselskapet.

Det springende punktet i saken er om klager har møtt til innsjekking til riktig tid.

Nemdas flertall, lederen, forbrukerrepresentantene og bransjerepresentant Gagnes,
mener at klager har rett på standarderstatning. 

Flertallet påpeker at SAS oppgir på sine nettsider at det er anbefalt å sjekke inn minst
60 minutter før avgang på flyvninger innenlands. Etter flertallet syn er forordningens
oppmøtevilkår oppfylt dersom klager møter ved innsjekkingsautomaten eller ved
skrankekøen minst 60 minutter før avgang. Basert på klagers fremstilling legger nemnda
til grunn at klager møtte til innsjekk ved automaten mer enn 60 minutter før avgangen.
Automatene var imidlertid ute av drift og klager ble henvist til en manuell skranke med
lang kø.

Etter flertallets oppfatning kan ikke klager lastes for at automatene var ute av drift og at
det kun var manuell innsjekkingsmulighet med lang uprioritert kø. Klager har overholdt
de tidsrammene som var fastsatt av SAS og har ingen skyld i at innsjekkingsprosessen
gikk tregt. Tvert imot taler klagers fremstilling i retning av at det var dårlig organisering
og undermanning av skranken i kombinasjon med kjente feil på bagasjebåndet og
uvirksomme automater som var årsaken til at klager ikke fikk sjekket inn i tide og dermed
mistet flyet.

Dette er forhold som flyselskapet må bære risikoen for. Det vises til at klagers ansvar
må opphøre og flyselskapets ansvar begynne, når passasjeren har stilt seg i køen ved
innsjekkingsskranken/automaten. Videre er det flyselskapet som må tilrettelegge sin
drift på en slik måte at en passasjer som møter innenfor den anbefalte tidsfristen for
innsjekk, kan rekke å sjekke inn og komme med flyet. Hvis dette ikke var tilfellet, ville
resultatet bli at flyselskapet hadde mulighet til å frata passasjerene deres rettigheter ved
bevisst å gjøre innsjekkingen treg.

Flertallet mener at avvisningen av klager ved innsjekk er en "nektet ombordstigning"
jf. artikkel 4 nr. 3 jf. artikkel 2 bokstav j og at det ikke finnes noen rimelig grunn for
avvisningen.

Mindretallet, bransjerepresentant Mevassvik, mener at klager ikke har rett på
standarderstatning. Mindretallet påpeker at forordningens virkeområde er regulert i
artikkel 3. Det fremgår av artikkelens punkt 2 at det er en forutsetning at klager har en
bekreftet reservasjon på den berørte flyvningen og, unntatt ved innstilling som nevnt i
artikkel 5,  møter til innsjekking som foreskrevet og på det tidspunkt som er angitt på
forhånd og skriftlig (herunder i elektronisk form) av luftfartsselskapet, reisearrangøren
eller et godkjent reisebyrå, eller, dersom det ikke er angitt noe tidspunkt, senest 45
minutter før angitt avgangstid. Det er ikke bestridt at klager hadde en bekreftet booking
på flyvningen. Slik mindretallet ser det er imidlertid det andre kravet ikke oppfylt, da
klager først kom frem til innsjekkingspersonalet etter fristen og innsjekk ikke lenger var
mulig.

I tråd med flertallets syn anbefaler nemnda at  SAS utbetaler  standarskompensasjon på
400 euro til klager. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler standardkompensasjon til klager på
400 euro.