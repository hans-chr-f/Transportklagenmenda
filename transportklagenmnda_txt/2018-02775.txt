Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.08.2019

Saksnummer
2018-02775

Tjenesteytere
Ryanair

Klager har i det vesentlige anført

Klager med reisefølge (tilsammen fem personer) skulle reise fra Oslo Gardermoen til
Vilnius den 31. juli 2018 kl 13.00 med flight FR1502. Avgangen ble forsinket mer enn
tre timer. Ryanair hevder forsinkelsen ble forårsaket av dårlige værforhold. Klager har
fremlagt utskrift fra Weather Underground som viser at det var fint vær i Norge denne
dagen. 

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
FR1502 ble forsinket tre timer og syv minutter som følge av tordenstorm ved London
Stansted. Ryanair viser til fremlagt dokumentasjon som viser værforholdene og
lynnedslag aktiviteten denne dagen, samt Daily Movement Sheet som viser at
flymaskinen som skulle operere FR1502 fra Oslo til Vilnius kom fra Stansted. 

Hendelsen er ikke kompensasjonsberettiget da årsaken var ekstraordinære
omstendigheter utenfor Ryanairs kontroll. 

Ryanair vil vurdere refusjon av rimelige utgifter i ventetiden mot kvitteringer, men kan
ikke imøtekomme klagers krav om standarderstatning.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Selskapet har ikke fremlagt tilstrekkelig dokumentasjon på at forsinkelsen skyldes
ekstraordinære omstendigheter. Det er ikke dokumentert hva som var årsaken til
forsinkelsen med forsinkelseskode. Fremlagt METAR viser kun et kortvarig uvær, cirka
to timer før avgang. Dette kan ikke sies å være tilstrekkelig for å underbygge at denne
flyvningen ble påvirket av det kortvarige uværet tidligere på dagen.

Etter dette er det nemndas syn at Ryanair betaler standarderstatning til klager med 250
euro per person.

Vedtak

Transportklagenemnda - fly anbefaler at klager gis medhold.