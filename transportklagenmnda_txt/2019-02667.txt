Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med T-bane. For sent billettkjøp

Dato
11.11.2019

Saksnummer
2019-02667

Tjenesteytere
Ruter

Klager har i det vesentlige anført

Kager reiste med T-banen fra Tøyen i retning Nationaltheatret da han ble ilagt gebyr.
Ifølge klager kjøpte han billett før han gikk inn på banen, og at det var en feil på mobil
klokken til kontrolløren som medførte at han ble ilagt gebyr. 

Klager fastholder at gebyret er ilagt på feil grunnlag og krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på T-banen 3. juni 2019 fordi han ikke hadde noen billett. Ruter har
merket seg at klager har opplyst til nemnda at kontrollen var 16. juni, samt at han legger
ved en kvittering for kjøp av billett den dagen.

Klager ble stoppet 3. juni 2019. Ruter har ingen gebyr registrert på klager 16. juni
2019. Derimot stemmer klagers opplysning om at han reiste fra Tøyen stasjon, hvor
kontrollørene kom på ved samme stasjon og klager ble ilagt gebyr. 

Ifølge Ruters transportvilkår må man ha gyldig billett før man passerer en kontrollsone
på T-banestasjonene. Det er ikke tillatt å ferdes innenfor kontrollsonen uten gyldig billett.
Denne sonen er godt merket både i gulvet og med lysskilt i taket. 

Billetten til klager er kjøpt samtidig som kontrollen startet og etter at T-banen hadde gått
fra Tøyen. Ruter har også sjekket klagers påstand om at han skulle få en advarsel med
den aktuelle kontrolløren, og kontrolløren avkrefter at det er gitt en slik lovnad. Klager
har også tidligere fått gebyr, det er derfor tvilsomt at noen advarsel har vært aktuelt i
dette tilfellet. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr på T-banen 3. juni 2019 fordi han ikke hadde gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Nemnda bemerker at klager under billettkontroll ikke kunne vise billett og vilkårene for å
ilegge gebyr var til stede. 

Nemnda bemerker at klager kom på T-banen på Tøyen samtidig med kontrollørene.
Ifølge Ruters sanntidssystem forlot T-banen Tøyen kl. 10.58.11 og kontrollen startet
umiddelbart. Klagers billett er registrert kjøpt kl. 10.58.22. Det må følgelig legges til grunn
at klager ikke hadde kjøpt billett før han gikk ombord. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold