Vedtak i Transportklagenemnda - Sjø

Sammendrag

Krav om refusjon av taxi utgift grunnet kansellering.

Dato
17.08.2022

Saksnummer
2022-01243

Tjenesteytere
Nordland fylkeskommune

Klager har i det vesentlige anført

Klager skulle reise med hurtigbåten fra Sandnessjøen til Flostad den 1. juli 2022 kl. 15:30.
Det ble mottatt en melding kl. 14:38 fra Reis Nordland om at hurtigbåten kl. 15:30 var
innstilt. Klager bor på Herøy og er avhengig av båten for å komme seg hjem slik at barn
blir hentet i barnehage. 

Klager har en alternativ reisevei som er å ta buss fra Sandnessjøen kl. 14:45 og ferge fra
Søvik kl. 15:10. Da informasjonen om innstilt ferge kom sent rakk ikke klager bussen og
måtte derfor ta en taxi for å rekke fergen på Søvik. 

Klager krever å få dekket utgiften til taxi på kr. 388.

Tjenesteyterne har i det vesentlige anført
Reis Nordland forklarer til nemnda at deres svar der de avslår klagen med bakgrunn i
at regelverket i reisegarantiordningen er fulgt, er riktig og gir tilstrekkelig grunnlag for å
avslå søknad om reisegaranti. 

Reis Nordland har svart til klager:
Vi kan dessverre ikke godkjenne ditt krav om reisegaranti.
Innstillingen av hurtigbåten ble varsle i trafikkmelding kl. 14.38 og avgangen på
hurtigbåten var kl. 15.30, så kanselleringen ble varslet i god tid. Her er link til
www.reisnordland.no der det informeres om den nasjonale reisegarantiordningen for
hurtigbåt:
https://www.reisnordland.no/artikkel/reisegaranti-pa-hurtigbat?rq=reisegaranti
Avgangen fra Sandnessjøen 15:30 er innstilt pga. sykdom. Normal rute fra 18:20.

Nemnda bemerker

Klager krever å få dekket utgiften til taxi på kr. 388 som følge av innstilt båt. 

Tjenesteyter har opplyst at hurtigbåten ble innstilt som følge av sykdom og at
innstillingen ble varslet i god tid, og har avslått kravet.

Det følger av reisevilkårene at det ved forsinkelse på mer enn 30-90 minutter kan gis
refusjon for utgifter til alternativ transport med inntil kr. 1500,-. Avgangen var her innstilt
i sin helhet. 

Tjenesteyter har anført at reisegarantien ikke kommer til anvendelse fordi innstillingen
ble varslet i "god tid". Innstillingen av avgangen kl. 15:30 ble varslet kl. 14:38, dvs. 52
minutter før avgang. Klager har anført at dette ikke var tidsnok til å ta alternativ reise
med buss, som gikk kl. 14:45. 

Hva som ligger i begrepet "god tid" er for nemnda noe uklart. Det er fremkommer ikke
nærmere av vilkårene hva som ligger i dette. Uklarheter rundt dette må her komme
forbrukeren til gode, jf. avtaleloven 37. Etter nemndas syn kan ikke innstillingen i dette
tilfellet anses å være varslet i "god tid" slik at reisegarantien ikke kom til anvendelse.
Hensynet bak dette unntaket må være at passasjerene skal ha mulighet til finne et
alternativ til den kansellerte reisen. I dette tilfellet var ikke dette mulig, da varselet kom
kun 7 minutter før alternativ reisemåte med buss.  

Nemnda anbefaler etter dette at klager får refundert taxitugiftene med kr. 388,-.

Forbrukerrepresentant Steffen Lien fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda sjø anbefaler at klager gis medhold