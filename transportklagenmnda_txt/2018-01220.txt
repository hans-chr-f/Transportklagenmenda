Vedtak i Transportklagenemnda - Fly

Sammendrag

Krav om standardkompensasjon og refusjon av
utgifter til mat og transport ved kansellering.

Dato
23.11.2018

Saksnummer
2018-01220

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1405 fra Nice (NCE) til Oslo lufthavn (OSL)
11. mars 2018 kl. 12.35. Flyvningen ble kansellert, og klager ble booket om til neste dag
kl. 13.55. Senere fikk de beskjed om at den nye flyvningen gikk neste dag kl. 21.25. Klager
mottok aldri informasjon om dette utover tilsendte tekstmeldinger. 

Som følge av kanselleringen mistet klager en arbeidsdag, pådro seg utgifter til
barnepass og lignende. Han har på bakgrunn av kanselleringen fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer. 

Videre pådro klager seg utgifter til mat og transport til totalt kroner 3 089. Han har
fremsatt krav om refusjon av disse utgiftene.

Tjenesteyterne har i det vesentlige anført
Norwegians flyvning DY1405 fra Nice til Oslo 11. mars 2018 ble kansellert på grunn
av dårlige værforhold i Nice denne dagen. Forutgående flyvning, DY1404 fra Oslo til
Nice, måtte omdirigeres til Marseille som følge av værforholdene. Flyplassen ble stengt
blant annet som følge av kraftig regnvær. Da værforholdene ikke bedret seg utover
dagen, medførte hendelsen at kabinpersonalet måtte ha sin pålagte hvile. Den planlagte
flymaskinen måtte returnere fra Marseille til Oslo, da det ikke var mulig å lande i Nice. 

Klager ble booket om til ny flyvning med DY1405 12. mars 2018. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning

261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY1405 fra Nice til Oslo 11. mars 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

I dette tilfellet skyldtes forsinkelsen at flyplassen i Nice ble stengt på grunn av kraftig
regnvær. Forutgående flyvning fra Oslo måtte omdirigeres til Marseille på grunn av
værforholdene. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Passasjeren ble booket om til ny flyvning
på kvelden neste dag. Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav. Nemnda
kan heller ikke se at klager har krav på refusjon av sine utgifter til transport etter
ankomst. 

Klager pådro seg imidlertid kostnader til mat, drikke og transport i ventetiden. Det
fremgår av korrespondansen med Norwegian at utgifter til hotell og mat er dekket.
Når det gjelder utgifter til taxi i Oslo og utgifter til barnepass, kan nemnda ikke se at
Norwegian er ansvarlig for dette, da det ikke foreligger ansvarsgrunnlag.

Vedtak

Transportklagenemnda - fly anbefaler ikke at klager gis medhold.