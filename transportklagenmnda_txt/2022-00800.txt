Vedtak i Transportklagenemnda
- Kollektivreiser

Sammendrag

Krav om refusjon av drosjeutgifter som følge av at bussen ble
forsinket. Anført at det ikke ble informert om forsinkelsen.

Dato
19.09.2022

Saksnummer
2022-00800

Tjenesteytere
Tide Buss AS

Klager har i det vesentlige anført

Klager hadde kjøpt billett for å reise med flybussen fra Torget til Bergen Lufthavn (driftet
av Tide Buss AS) kl. 16.11 den 28. april 2022. Klager anfører at bussen var mer enn 20
minutter forsinket, og det ble ikke gitt noen informasjon. Klager anfører at alle andre
busser kom i henhold til oppsatt rutetabell. Klager anfører at sanntidsinformasjon om
trafikken fra Google Maps viste lite påvirkning av rushtrafikk, og det var ingenting som
skulle tilsi en over 20 minutters forsinkelse.

Klager anfører at han endte opp med å måtte ta drosje, men han har ikke fått refusjon av
drosjeutgiftene, og heller ikke refusjon av bussbilletten.

Klager krever refusjon av drosjeutgiftene pålydende 497 kroner.

Tjenesteyterne har i det vesentlige anført
Tilbakemelding fra driftsavdelingen støtter tidligere uttalelser fra kundesenteret til
klager.

Vedlagt GPS-sporing for aktuell bussavgang fra Flesland viser at det var i dette
tidsrommet store uventede kødannelser i området rundt Kokstad. Man kan også se at
resten av traséen ble berørt av dette.
Normal reisetid: 28 minutter
Den aktuelle turen: 54 minutter

Ettersom dette var en følgeforsinkelse grunnet uventede trafikale forhold som ligger
utenfor tjenesteyters kontroll, opprettholdes tidligere kommunisert standpunkt i denne
saken.

Nemnda bemerker

Klager har fremsatt krav om refusjon av drosjeutgifter som følge av at bussen han skulle
ta fra Torget til Bergen Lufthavn den 28. april 2022 ble forsinket.

I henhold til Flybussens reisegaranti har passasjeren rett på refusjon av dokumenterte
utlegg til alternativ transport dersom man blir mer enn 20 minutter forsinket.
Reisegarantien gjelder imidlertid ikke dersom forsinkelsen eller innstillingen skyldes
forhold utenfor transportørens kontroll, som blant annet uforutsette problemer med
kjøreveien og andre trafikale forhold (eksempelvis ulykker, kraftige kødannelser og
veiarbeid). Tide Buss AS har vist til at det var store uventede kødannelser som forårsaket
forsinkelsen i dette tilfellet. Nemnda er av den oppfatning at reisegarantien således ikke
kommer til anvendelse. Klager har dermed ikke rett på refusjon av drosjeutgiftene.

Nemnda bemerker for øvrig at selskapet ikke har kommentert klagers anførsel om at det
ikke ble informert om forsinkelsen. Nemnda bemerker at dette er uheldig og at selskapet
lett kunne ha lagt ut informasjon om dette så snart selskapet ble klar over avviket.

Klager har ikke krevet refusjon av billettprisen. Forsinkelsen medførte at klager ikke
fikk benyttet seg av tjenesten. Etter nemndas syn ble ikke transportavtalen oppfylt
fra selskapets side. Det vises til at forsinkelsen var betydelig i henhold til den totale
reisetiden, og at formålet med reisen til flyplassen ble forfeilet da bussen var så
mye forsinket. Etter alminnelige kontraktsrettslige prinsipper vil klager da ha krav
på tilbakebetaling av sitt vederlag. Det innebærer at selskapet ikke kan beholde
forhåndsinnbetalt vederlag for tjenesten de ikke har levert. Årsaken til at avgangen ble
forsinket antas kun å ha betydning for vurderingen av eventuelle erstatningskrav.

Tide er foreholdt at nemnda vurderer refusjon av billetten, men har ikke inngitt svar på
dette.

Vedtak

Transportklagenemnda anbefaler at klager gis refusjon for kjøpt billett, og ellers ikke
medhold.