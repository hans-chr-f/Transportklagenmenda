Vedtak i Pakkereisenemnda

Sammendrag

Krav om refusjon av reisens pris grunnet
mangelfull rengjøring, hotellstandard og insektbitt.

Dato
15.02.2018

Saksnummer
2017-03008

Tjenesteytere
Apollo Reiser AS

Klager har i det vesentlige anført

Klager bestilte reise for to personer med innkvartering i en ett-romsleilighet med
markterrasse på Hotell Christina, Megail Ammos, Skiathos i perioden 03.06.2017 -
10.06.2017. Totalpris kr. 4.096.

Klager var ikke fornøyd med: 
- Hotellstandarden generelt 
- Manglende rengjøring 
- Hotell

Etter første natt på hotellet våknet klager opp med store stikk og byller i ansiktet. Senere
i uken ble stikkene fler og fler og klager fikk byller i ansiktet som verket og feber om
natten. Klagers reisefølge fikk røde stikk og klødde intenst. De slet med å sove og det var
vondt å være i solen. Klager sjekket rommet grundig og fant ut at det både var skittent
og uhygienisk. Blodflekker på pute og laken og håndklærne var skitne. Lakenene hadde
små hull. De ble bekymret for at det kunne være veggdyr på rommet og tok kontakt
med Apollo. Klager ble rådet til å ta kontakt med lege. På Skiathos Emergency fikk de
konstatert at det kunne være "bedbugs" og at de mest sannsynlig hadde fått en allergisk
reaksjon som følge av dårlig hygiene på rommet. 

Klager fikk tilbud om å bytte rom, og de takket ja til det. Men rombyttet ble det ikke noe
av da de så hvordan det alternative rommet så ut. Det var nedrøkt fordi resepsjonisten
på hotellet røykte i resepsjonen hver morgen og ettermiddag. Å bytte hotell var ifølge
Apollo ikke noe alternativ. Klager ble derfor på sitt opprinnelige rom, men ga beskjed til
resepsjonisten at de ønsket nye håndklær og nytt sengetøy for å unngå ytterligere skade.
Klager fikk aldri nye håndklær eller nytt sengetøy. 

Klager ga Apollo beskjed om at de skulle ringe klager opp igjen dagen derpå eller
ta kontakt med henne på flyplassen, men klager hørte ikke noe mer fra Apollos
representanter på destinasjonen. 

På Apollos nettsider fremgår det at leiligheten skulle bli vasket fem dager i uken, men
det var ikke tilfelle. Leiligheten ble kun vasket onsdag. I leiligheten hang det lapp om
at håndklær og sengetøy skulle skiftes hver lørdag og onsdag. Klager fikk aldri rent
sengetøy.  

Klager krever refusjon av kr. 4.131, samt kr. 1.904,37 for legebesøk på Skiathos. 

Det vises for øvrig til korrespondanse fra klager.

Tjenesteyterne har i det vesentlige anført
Klager ankom Skiathos 3. juni 2017, men kontaktet Apollos personale først seks dager
senere, den 9. juni. Reiseleder mente det kunne være myggstikk, da det er mye mygg i
Megali Ammos, men ba de allikevel om å kontakte lege for å forsikre seg om at det ikke
var noe annet. De fikk også tilbud om å bytte rom, men takket nei til dette. Først etter
hjemkomst kontaktet klager Apollos personale og sa at legen mente det var en allergisk
reaksjon, muligens etter bitt av veggedyr. 

Av reiselederrapporten fremgår det at Apollos personale var i kontakt med klager
ytterligere to ganger den 9. juni. Apollo har ikke mottatt noen offisiell bekreftelse på at
stikkene skyldtes veggedyr. Apollo anfører at de har hatt rundt 150 gjester på hotellet
sommeren 2017, og har ikke mottatt noen andre rapporter på at det skal være veggedyr
på hotellet. Ved undersøkelser er det heller ikke funnet spor av veggedyr. De andre
punktene det klages på er ikke tatt opp med Apollos personale under oppholdet. Ingen
kontakt ble gjort før dagen før de skulle reise hjem, og da kontaktet de Apollo om at de
hadde fått bitt. 

Med bakgrunn i manglende dokumentasjon/bekreftelse på at bittene skyldtes veggedyr,
og at de ikke tok opp de andre klagene i løpet av oppholdet, kan Apollo ikke se at det er
grunnlag for kompensasjon i dette tilfellet. I og med at den ene får allergiske reaksjoner
på myggstikk, er det ikke usannsynlig at bittene skyldes dette. 

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man normalt ikke nå frem med krav om prisavslag i ettertid.

Pakkereisenemnda har gjennomgått de tilsendte dokumenter og bilder.  Det er hevet
over tvil at den av klagerne som er avbildet har mange stikk i ansiktet. Det er opplyst at
det var mye mygg på kveldstid i området der de bodde.  Klagerne mener imidlertid at
dette må være stikk av ”bedbugs”.  

Etter nemndas syn er det i denne saken ikke fremlagt noen dokumentasjon som er egnet
til å underbygge spekulasjonen om at de dreier seg om ”bedbugs”.  Det er ikke fremlagt
noen legeerklæring, verken fra Hellas eller fra Norge.  Utgifter til lege og til medisiner er
en forsikringssak som må meldes til reiseforsikringsselskapet.

Det er klaget over dårlig renhold og fremlagt bilder som viser rødbrune flekker og noe
brunsvart på et hjørne av et håndkle. Hvis disse flekkene var på sengetøyet da klagerne
sjekket inn er det merkelig at de i det hele tatt tok sengen i bruk.

Nemnda legger dog til grunn at renholdet var dårlig.  Klageren tok imidlertid ikke dette
opp med guiden på stedet, men med hotellet som ikke foretok seg noe med klagen.
Klageretten forspilles hvis man ikke gir arrangøren mulighet til å rette opp i problemet.
Skulle klageretten vært i behold i denne saken burde klagerne ha kontaktet guiden når
det viste seg at hotellet ikke gjorde noe med saken.  Slik saken nå står kan nemnda ikke
anbefale at det blir gitt prisavslag.

Vedtak

Pakkereisenemnda kan ikke anbefale at det blir gitt prisavslag.