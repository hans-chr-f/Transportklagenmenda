Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.05.2021

Saksnummer
2020-03223

Tjenesteytere
Norwegian Air Shuttle

Klager har i det vesentlige anført

Klager skulle reise fra Wien til New York via Oslo den 6. september 2019 med DY1633 og
DY7001. På vei til flyplassen i Wien avreisedagen mottok klager en melding om at DY7001
fra Oslo til New York var kansellert. Klager ble booket om via Dublin og ankom endelig
bestemmelsessted i underkant av et døgn forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Norwegian har ikke avgitt uttalelse til nemnda. Til klager har flyselskapet i det vesentlige
anført:

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Norwegians kontroll. 

Norwegian kan ikke imøtekomme klagers krav.

Nemnda bemerker

Flyselskapet Norwegian har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert og at hun kom mer
enn fem timer forsinket frem til sitt endelige bestemmelsessted New York. Klager
har fremsatt krav om standarderstatning på 600 euro for hendelsen i henhold til EU-
forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Norwegian har som nevnt ikke avgitt uttalelse til nemnda. Til klager har flyselskapet
uttalt at DY7001 ble kansellert som følge av ekstraordinære omstendigheter uten å
dokumentere eller forklare dette nærmere. Selskapet har følgelig ikke godtgjort at
kanselleringen skyldtes en ekstraordinær omstendighet som ikke kunne vært unngått.
Klager har etter nemndas syn derfor krav på standarderstatning på 600 euro.

Vedtak

Transportklagenemnda anbefaler at Norwegian utbetaler 600 euro til klager.