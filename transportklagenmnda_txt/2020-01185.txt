Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
28.08.2020

Saksnummer
2020-01185

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering på Hotel Sunprime
Ocean Viewi, Playa de Las Americas, Tenerife i perioden 15.03.2020 - 22.03.2020.
Totalpris 17 900 kroner. 

Klager avbestilte reisen den 12.03.2020 grunnet korona viruset.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: Refusjon av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Den 12. mars gikk regjeringen ut med anbefalinger til det norske folk for å unngå
spredning av smitte. Først den 14.mars kunngjorde Utenriksdepartementet at de inntil
videre fraråder alle reiser som ikke er nødvendige.

Ving forholder seg alltid til reiseråd fra UD og følger pakkereiseloven. Det betyr
at reisende som har avbestilt før den 14. mars må forholde seg til ordinære
avbestillingsvilkår som ble opplyst ved avbestilling.

Ving anfører at klager fikk informasjon om vilkårene for avbestilling og at de rådet klager
til å avvente situasjonen de nærmeste dagene for å se om UD ville komme med reiseråd.
Dersom UD kom med reiseråd, ville Ving kansellere avgangen og refundere reisens pris.

Klager ønsket ikke å avvente og valgte å avbestille reisen. Ving er trygge på at vilkårene
for avbestilling er fulgt og at klager har vært klar over hva som har gjaldt for seg og sin
reise. 

Ving kan ikke se at det foreligger grunnlag for å refundere det innbetalte beløpet for
reisen.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer med innkvartering på Hotel Sunprime
Ocean Viewi, Playa de Las Americas, Tenerife i perioden 15.03.2020 - 22.03.2020.
Totalpris 17 900 kroner. 

Klager avbestilte reisen den 12.03.2020 grunnet Covid-19 pandemien.

Pakkereisenemnda har delt seg i et flertall og et mindretall. 

Flertallet, nemndsleder og representantene fra reisebransjen, mener at pakkereiseloven
§ 22 ikke kommer til anvendelse for klagers avbestilling den 12.03.2020. Flertallet har i
sin vurdering vektlagt at UD først kom med sin anbefaling den 14.03.2020 som frarådet
utenlandsreiser. UD anbefalte også å ikke reise til Madrid, Baskerland og La Rioja i Spania
den 12. mars da dette var da de områdene med størst smitte økning på det tidspunktet.
Kanariøyene var på dette tidspunktet ikke omfattet av reiserådet og per 13. mars var det
51 smittede på Kanariøyene og ingen dødsfall registrert der. Spania erklærte deretter
unntakstilstand den 13. mars som ble effektuert den 14. mars. Etter flertallets vurdering
kommer ikke pakkereiseloven § 22 om gebyrfri avbestilling til anvendelse på klagers
avbestillingstidspunkt. Flertallet bemerker at det likevel er anledning til å avbestille reisen
etter pakkereiseloven § 21. Dette innebærer at klager skal ha anledning til å avbestille
mot et rimelig avbestillingsgebyr. Dersom dette ikke er konkretisert, som er tilfellet i
denne saken, skal det settes til arrangørens kostnader ved å booke reisen. Dette vil
innebære i realiteten at kostnadene kan settes til arrangørens tap ved en avbestilling jf.
alminnelige vilkår for pakkereiser punkt 5.2 fjerde ledd. Flertallet anbefaler at klager ikke
gis medhold i sin klage. 

Mindretallet, forbrukerrepresentantene, mener at pakkereiseloven § 22 åpner for å
avbestille pakkereiser uten å betale gebyr ved ekstraordinære omstendigheter. Covid-19
pandemien må åpenbart anses som en ekstraordinær omstendighet. I alminnelige
vilkår for pakkereiser pkt. 5.1 presiseres at dette bl.a. gjelder når det konstateres «farlige
smittsomme sykdommer eller andre begivenheter som må likestilles med de nevnte
og som vil påvirke gjennomføringen av pakkereisen eller transporten av kunden til
reisemålet.» Det fremgår ikke av verken lovtekst eller de alminnelige vilkår at det i tillegg
skal kreves offisielt råd fra Utenriksdepartementet om ikke å reise. En innfortolkning av
et slikt vilkår vil etter mindretallets mening stride med pakkereiseloven § 3 som slår fast
at loven ikke kan fravikes til ulempe for den reisende. 

Mindretallet vil i tillegg vise til at regjeringen på sin pressekonferanse den 12. mars
sterkt oppfordret alle til ikke å reise utenlands på fritidsreiser. Mange avlyste sine reiser
i etterkant av denne pressekonferansen. Etter mindretallets mening kan det derfor
uansett ikke være riktig å legge avgjørende vekt på at UD først den 14. mars gikk ut med
generell fraråding mot å reise ut av landet. Klagers reisemål Tenerife hadde fått sine
første smittetilfeller, og hotell med over 1 000 gjester var satt i karantene. Kaos rådet på
Europas flyplasser.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.