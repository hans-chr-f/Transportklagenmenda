Vedtak i Transportklagenemnda - Fly

Sammendrag

Krav om refusjon av returbilletten.

Dato
13.09.2023

Saksnummer
2022-03400

Tjenesteytere
SAS

Klager har i det vesentlige anført

Klager hadde billett kjøpt igjennom SAS fra Tromsø via Oslo og New York til Los Angeles
den 10. november 2022 og hjemreise den 16. november fra Los Angeles via København
og Oslo til Tromsø. På hjemreisen så hadde klager en business billett. 

Klager benyttet ikke sin utreise fra Tromsø da klager reiste med et annet flyselskap til Los
Angeles tidligere. 

Kvelden før avreise fra Los Angeles sjekket klager inn på flyet, valgte sete hele veien fra
Los Angeles via København og Oslo til Tromsø. Klager reagerte på dagen etter at det
ikke var mottatt noen melding fra SAS og forsøker så å logge inn for å sjekke flybilletten.
Flybilletten fra Los Angeles er nå ikke mulig å finne, men utreisebilletten fra Tromsø
ligger under «mine sider». 

Klager tok kontakt med SAS og fikk kun beskjed om at ny billett måtte kjøpes og da
på økonomi til kr. 25 000. Hjemreisebilletten var blitt kansellert da klager ikke hadde
benyttet utreisen.

Tjenesteyterne har i det vesentlige anført
SAS vil i dette tilfellet ikke imøtekomme klagers krav om å få dekket utgifter til nye
billetter.

Klager brukte ikke utreisen sin og reisen blir dermed kansellert.
Det fremkommer av SAS sine vilkår og befordringsregler at dersom passasjeren ikke
møter ved gaten til angitt tidspunkt, kan SAS kansellere billetten. Klager møtte i dette
tilfellet ikke til utreisen, og billetten ble kansellert. Videre følger det av vilkårene at
billetter som kjøpes kun er gyldig i den transportrekkefølgen som vises på billetten. I
dette tilfellet var rekkefølgen Tromsø - Oslo - New York - Los Angeles, med påfølgende
retur. Klager benyttet seg ikke av utreisen, og brukte dermed ikke
kupongene i den kjøpte rekkefølgen. Dette er vilkår som klager godtok ved kjøpet av
billetten.

Det vises i denne forbindelse til vedlegget, der de relevante reglene er uthevet.

SAS har refundert de skatter og avgifter som klager har rett på når en billett ikke brukes.

Nemnda bemerker

Det er ikke uvanlig at flyselskap selger tur-/ returreiser rimeligere enn to enveisbilletter.
Ofte vil en enveisbillett være dyrere enn en tur-/ returbillett. 

Det fremkommer av SAS sine reisevilkår punkt 4.5 og 8.1, at dersom du ikke møter opp til
en flyvning, kan din videre reise eller returreise bli avbestilt.

Nemnda har delt seg i et flertall og et mindretall ved vurderingen av om SAS kan holdes
ansvarlig for hjemreisebillett. 

Mindretallet - bransjerepresentantene - mener det ikke er grunnlag for rimelighetssensur
av flyselskapets/reiseformidlers vilkår. Det klare utgangspunktet i norsk avtalerett er at
avtaler skal holdes. Avtaleloven § 36 er en snever unntaksregel som åpner for å justere
åpenbart urimelige avtaler. Det bemerkes at avtaleloven § 36 er en bestemmelse som
etter rettspraksis brukes med atskillig varsomhet og at det følgelig foreligger en høy
terskel for adgangen til å benytte denne unntaksregelen.  

I herværende tilfelle har passasjeren inngått en klar og tydelig avtale med flyselskapet.
Passasjeren kjøpte en tur/retur billett. Ved kjøp av tur/retur billett følger det av
avtalens innhold at dersom passasjeren er «no show» på ett segment, så vil resten av
reisen kanselleres, uten mulighet for refusjon av billetter. Vilkåret i avtalen springer
ut av flyselskapets godt innarbeidede forretningsmodell. Det bemerkes at det er til
passasjerens gunst at flyselskapet har en slik policy da dette gjør det rimeligere for
passasjeren å kjøpe en tur/retur billett. Passasjeren har alltid mulighet til å kjøpe en
enveisbillett og dermed forsikre seg om at en eventuell returreise ikke slettes dersom det
skulle oppstå noe uforutsett. 

Mindretallet har forståelse for at dette kan virke formalistisk og uheldig for passasjerene
i enkelte tilfeller. Det er imidlertid vilkår som passasjeren har godtatt ved inngåelse av
avtalen med flyselskapet. Vilkåret kan ikke anses å være så graverende og urimelig at det
foreligger hjemmel for rimelighetssensur.    

Flertallet - forbrukerrepresentantene og nemndas leder - viser til at nemnda tidligere
har uttalt at det vil være et urimelig vilkår om manglende oppmøte på utreisen / bruk
av utreisen automatisk skal føre til kansellering av returreisen, men at flyselskapet etter
en rimelighetssensur av vilkårene vil ha anledning til å kreve et tillegg som svarer til en
eventuell differanse mellom prisen for en enveisbillett hjem på bestillingstidspunktet
og prisen for returreisen som lå innbakt i den opprinnelige tur-retur-billetten,  jf.
eksempelvis FLYKN-2022-3011, FLYKN-2019-4821, FLYKN-2019-2880, og FLYKN-2016-560 .

I tråd med nemndspraksis kan altså flyselskapet kun kreve et tilleggsbeløp som tilsvarer
prisforskjellen mellom hva en enveisbillett ville kostet på bestillingstidspunktet, og prisen
som lå innbakt for returreisen i den opprinnelige reisen. Dersom klagers utgifter til ny
returbillett overstiger denne differansen, anbefaler flertallet at det overstigende beløpet
refunderes til klager. 

Vedtaket er truffet med dissens slik det fremgår over.

Vedtak

Dersom klagers utgifter til ny returbillett overstiger differansen som er nevnt over,
anbefaler Transportklagenemnda at det overstigende beløpet refunderes til klager.