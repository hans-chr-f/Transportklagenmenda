Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.03.2017

Saksnummer
2016-00536

Tjenesteytere
Air France

Klager har i det vesentlige anført

Klager skulle reise fra Miami til Bergen via Paris og Amsterdam den 28. mai 2016.
AF0099 fra Miami til Paris ble en time forsinket, som medførte at klager mistet sine
videreforbindelser. Han ble booket om og ankom Bergen fem timer senere enn
opprinnelig ruteplan. 

Klager mottok ingen informasjon eller forpleining i ventetiden. Han har heller ikke
mottatt forklaring på hva som var årsaken til forsinkelsen i Miami, utover at det var
"airport security restrictions".

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
AF0099 tok av fra Miami 60 minutter forsinket grunnet sent innkommet fly. Flyet fra
Paris til Miami ble forsinket til sammen 1 time og 19 minutter grunnet et problem med
rengjøringsselskapet på Charles de Gaulle(48 minutter), samt restriksjoner fra Air Traffic
Control. 

I henhold til EU-forordning 261/2004 kan passasjerer ha rett til kompensasjon
dersom avgangen er mer enn tre timer forsinket. Slike hendelser er ikke
kompensasjonsberettiget i de tilfeller flyselskapet kan bevise at forsinkelsen ble
forårsaket av ekstraordinære omstendigheter utenfor deres kontroll. Restriksjoner fra Air
Traffic Control er fullstendig utenfor Air France kontroll. 

Air France kan på grunnlag av ovennevnte ikke imøtekomme klagers krav.

Det vises for øvrig til Air Frances brev.

Nemnda bemerker

Den forsinkede avgangen fra Miami førte til at klageren mistet videre flyforbindelser
og kom fem timer forsinket frem til bestemmelsesstedet Bergen. Han krever nå
standarderstatning.    

Forsinkelse som medfører at passasjeren kommer mer enn tre time forsinket frem til
det endelige bestemmelsesstedet, gir ham eller henne rett til erstatning med mindre
flyselskapet godtgjør at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf EU-forordning 261 / 2004
artikkel 5, 6 og 7, jf EU-domstolens avgjørelser i sak Sturgeon-Condor av 19.11. 2009
(C-402/07) og i sak Nelson med flere av 23.10.2012 (C-581/10).

Flyselskapet Air France har gjort gjeldende at den forsinkede avgangen fra Miami
skyldtes at flyet som skulle hente passasjerene, ble forsinket ved flyplassen Charles
de Gaulle dels på grunn av problemer med rengjøringsselskapet (48 minutter), og dels
restriksjoner fra flygeledelsen (79 minutter). 

Slik nemnda ser det har ikke flyselskapet ved dette godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet: 

Det er ikke gjort rede for hva problemene med rengjøringsselskapet besto i. Det er
heller ikke gjort rede for at disse problemene ikke var årsaken til restriksjonene fra
flygeledelsen, for eksempel ved at den første forsinkelsen medførte at flygningen fikk
tildelt en senere slottid. 

Nemnda anbefaler derfor at flyselskapet betaler standarderstatning til klageren med 600
euro.

Vedtak

Transportklagenemnda - fly anbefaler at Air France betaler standarderstatning til
klageren med 600 euro.