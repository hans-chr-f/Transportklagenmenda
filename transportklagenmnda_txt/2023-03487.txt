Vedtak i Transportklagenemnda - Fly

Sammendrag

Krav om full refusjon av billetten grunnet kansellering.

Dato
14.06.2024

Saksnummer
2023-02921

Tjenesteytere
Bravofly
SAS

Klager har i det vesentlige anført

Klager, to personer, hadde billetter kjøpt hos Bravofly. Reise skulle være den 10.
november 2022 med flyselskapet SAS fra Oslo via Stockholm til Miami og retur den 21.
november 2022. Det ble mottatt beskjed fra Bravofly den 23.09.2022 om at flyvningen
med SAS var kansellert. Klager ba om full refusjon og bestilte nye billetter. 

Klager har betalt kr. 15568,53 for to personer. Bravofly har refundert kr. 9683,29.

Klager krever at Bravofly refunderer det resterende beløpet på kr. 5885,24.

Tjenesteyterne har i det vesentlige anført
SAS har ikke inngitt tilsvar til nemnda.  Til klager har SAS svart at de har krav på full
refusjon av flybillettene.

Bravofly anfører at klager hadde billetter tur/retur Oslo–Miami, med en kostnad på kr.
15568,53. Under bestillingsprosessen la klager til Bravofly sine tjenester, Full Flex og Fly
Flex i reservasjonen. Vilkårene for tjenestene er vedlagt.

23. september 2022 mottok Bravofly melding fra flyselskapet, SAS, om at klagers
flyvninger var kansellerte. Dette ble videreformidlet til klager pr. e-post. Det ble gitt
alternativer hvor klager kunne velge mellom å omorganisere reisen eller be om refusjon.
Klager kontaktet Bravofly om alternative flyreiser. Hun valgte å ikke benytte alternativet
og heller kansellere reservasjonen mot full refusjon. 

Bravofly påpeker at de fungerer som kun agent og at klagers kontrakt er med
flyselskapet. Bravofly refunderer til klager når SAS har betalt ut til Bravofly. Det vises til
Bravofly sin refusjonspolicy. Det er utbetalt en refusjon til klager på kr. 9683,30.  

Bravofly har kontaktet SAS og så snart Bravofly mottar de ekstra midlene (gebyrer for
bagasje og setevalg) fra flyselskapet, vil dette utbetales.

I henhold til Bravofly sine vilkår vil byråprovisjonsgebyrene og kostnadene for FullFlex-
policyen og Fly Flex-policyen forbli ikke-refunderbare utover angrefristen på 14 og 20
kalenderdager etter kjøpet.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har ikke fremmet tilsvar til Transportklagenemnda. 

Klagers gjennomgående tur/retur-reise Oslo-Miami ble kansellert av SAS. Spørsmålet for
nemnda er om klager har rett på full refusjon av reisen. Klager har kun mottatt delvis
refusjon av reisen fra reisebyrået Bravofly, med den begrunnelse at reisebyrået kun har
mottatt deler av refusjonen fra flyselskapet SAS. 

Ved kansellering har passasjeren valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf.
artikkel 8. Nemnda bemerker at det er flyselskapene som er ansvarssubjekter etter EU-
forordning 261/2004. SAS anbefales derfor å refundere resten av flybillettprisen direkte
til klager. SAS kan søke regress fra reisebyrået i etterkant dersom dette er aktuelt. 

Slik nemnda forstår det inkluderer totalprisen til Bravofly også tilleggstjenester som
er Bravofly sine egne tjenester (Fullflex og Fly-flex) Disse er i henhold til vilkårene ikke
refunderbare, og nemnda kan med dette ikke anbefale refusjon av disse. Det anbefales
at Bravofly fremlegger en oversikt til klager som viser summen dette gjelder, slik at klager
har oversikt over hva hun har rett på i refusjon fra SAS. 

Nemndas flertall - forbrukerrepresentanten og nemndas leder - bemerker at dersom
Bravofly har tatt et håndteringsgebyr for å refundere 9683,29 NOK til klager, så bør
dette gebyret refunderes til klager. Flertallet mener at et slik administrativt gebyr er
urimelig når det er flyselskapet som kansellerer reisen, jf. avtaleloven § 36. Det vises i
den forbindelse til sak FLYKN-2021-1232 og FLYKN-2020-2445. 

Mindretallet - bransjerepresentanten - mener det ikke er grunnlag for å anses nevnte
gebyr som urimelig i henhold til avtaleloven § 36. 

Forbrukerrepresentanten mener at klager i dette tilfellet har krav på forsinkelsesrente i
henhold til forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra syv dager etter at klager har krevd
refusjon.

Vedtaket er truffet med dissens slik det fremgår over.

Vedtak

Transportklagenemnda anbefaler at SAS refunderer resterende flybillettpris til klager. 
Bravofly anbefales å gi klager en oversikt over hva tilleggstjenestene kostet, samt å
refundere eventuelt håndteringsgebyr i forbindelse med refusjonen av 9683,29 NOK
(dersom dette ble belastet).