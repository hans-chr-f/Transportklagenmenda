Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
21.06.2023

Saksnummer
2022-02497

Tjenesteytere
SAS

Klager har i det vesentlige anført

Klager hadde reise med SAS fra Evenes med SK4083 via Oslo med SK1469 til København
den 29. november 2021. Flyvningen fra Evenes var forsinket og klager kom frem til
gaten i Oslo mer enn 15 minutter før planlagt avgang for SK1469, men ble nektet
ombordstigning. Klager blir booket om samme dag til SK1471 fra Oslo med ankomst
København kl. 16:20 mot opprinnelig ankomst kl. 14:45.

Klager krever standarderstatning på 125 EUR i henhold til EU-forordning 261/2004.

Tjenesteyterne har i det vesentlige anført
SAS har ikke inngitt tilsvar til nemnda i denne saken.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Dersom en passasjer blir nektet ombordstigning mot sin vilje, skal flyselskapet i henhold
til EU-forordning 261/2004 artikkel 4 umiddelbart gi dem erstatning i samsvar med EU-
forordning 261/2004 artikkel 7, samt assistere dem i samsvar med artikkel 8 og 9, det vil
si tilby refusjon av billetter eller omruting snarest mulig til bestemmelsesstedet, samt
tilby passasjerene måltider og forfriskninger som står i rimelig forhold til ventetiden og
eventuelt hotellinnkvartering om nødvendig. 
Det følger av EU-forordningen artikkel 2 bokstav j at «nektet ombordstigning», er
avvisning av passasjerer på en flyging, selv om de har møtt til innsjekking på de vilkår
som er fastsatt i artikkel 3 nr. 2, unntatt når det er rimelig grunn til avvisningen, f.eks. av
helse- eller sikkerhetsmessige årsaker eller fordi reisedokumentene er utilstrekkelige. 

SAS har ikke inngitt tilsvar. Nemnda legger i tråd med klagers redegjørelse til grunn
at han ble nektet ombordstigning. Flyselskapet har heller ikke lagt frem noen
dokumentasjon som sannsynliggjør at de hadde rimelig grunn til å avvise klager. Klager
har derfor rett til standarderstatning.

I henhold til artikkel 7 punkt 2. bokstav a, kan det transporterende luftfartsselskap
redusere erstatningen med 50 % dersom klager tilbys omruting som gjør at
han ankommer endelig bestemmelsessted under to timer etter opprinnelig
ankomsttid. Klager ankom København under to timer etter opprinnelig ankomsttid
og standarderstatningen reduseres derfor med 50%. Klager har etter dette krav på
standarderstatning med 125 EUR.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler standarderstatning med 125 EUR.