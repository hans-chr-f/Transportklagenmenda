Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
23.10.2020

Saksnummer
2020-02292

Tjenesteytere
Australiareiser AS

Klager har i det vesentlige anført

Klagen gjelder en pakkereise for to personer til Fransk Polynesia i perioden 10.05.2020 -
29.05.2020. Totalpris 134 600 kroner. 

Det ble gitt beskjed om kansellering den 19.03.2020 klokken 14:18. Årsaken til
kansellering: Australiareiser kansellerte reisen på grunn av Covid-19 pandemien. 

Klager anfører at Australiareiser avviser klagers krav fordi de påstår de aldri har avlyst
klagers reise.

Primo mars mottok klager restfaktura for vår pakkereise til Tahiti med avreise 10.
mai 2020. På grunn av Covid-19 pandemien var klager bekymret for om reisen kunne
gjennomføres. Etter avtale med Australiareiser ble de enige om å se det an til frist
for innbetaling av faktura den 31. mars 2020. Den 19. mars ble klager kontaktet av
Australiareiser med beskjed om at klagers reise ikke kunne gjennomføres på grunn
av Covid-19. Det ble fremsatt et valg mellom å kansellere eller utsette reisen. For
klager fremstod dette ikke som et reelt valg. Det var uaktuelt å utsette reisen, ref. e-
postkorrespondanse 19.mars 2020.

Klager mener det foreligger en solid dokumentasjon på at klager har rett på refusjon av
innbetalt beløp etter kapittel 6.2 i "Alminnelige vilkår for pakkereiser" siden
Australiareiser avlyste på grunn av pandemien. Klager mener også det er klanderverdig
at Australiareiser ikke informerte klager om sine rettigheter i saken.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning.

Klagers krav: Refusjon av innbetalt beløp på 46 200 kroner.

Det vises for øvrig til korrespondanse fra klager.

Tjenesteyterne har i det vesentlige anført
Australiareiser anfører at det meste av det klager skriver stemmer. Det er korrekt at
Australiareisers reisekonsulent var i kontakt med klager for å nevne hvilke alternativer
klager hadde. Australiareiser kontaktet alle sine kunder og presenterte alternativene
for dem så tidlig som mulig. Klager hadde fra før kun betalt for flybillettene, det var ikke
betalt inn depositum. Australiareiser sendte ute restfaktura 2. mars, men denne ble ikke
betalt. 

Da reisekonsulenten snakket med klager, så hadde klager fått bekreftet fra sitt
forsikringsselskap at de skulle få refundert utleggene fra forsikringsselskapet selv
om reiserådet ikke gjaldt lenger enn til 14. april, og turens avreise var 10. mai. Det er
uklart for Australiareiser om klager fikk en skriftlig bekreftelse fra forsikringsselskapet.
Australiareiser informerte klager om at det ikke var mulig å refundere flybillettene
dersom klager avbestilte disse den 19. mars siden flyselskapene på dette tidspunktet
ikke hadde kansellert flybillettene. Dette kommer også fram i e-posten som
reisekonsulenten sendte til klager den 19. mars. Klager valgte likevel å avbestille siden
de var lovet å få refundert utlegget fra forsikringsselskapet og ikke ønsket å betale
restfakturaen. 

Australiareiser mener det er feil at kunden da kommer tilbake til Australiareiser fordi de
fikk avslag fra forsikringsselskapet. Australiareiser kansellerte reisen som klager ønsket,
og har ikke fått noe refundert siden de bestilte flyreisene ble avbestilt før flyselskapet
hadde kansellert flyvningene. Australiareiser mener også at de har gitt klager den
informasjonen de skulle ha, siden Australiareisers reisekonsulent allerede den 19. mars
ga klager beskjed om at flybillettene ikke ville bli refundert.

Australiareiser anfører at manglende betaling av restfaktura ansees å være et vesentlig
kontraktsbrudd, jfr. alminnelig vilkår punkt 1: https://www.virke.no/bransjer/reise/
alminnelige-vilkar-pakkereiser/#header-innhold-0. Reisen ble kansellert 52 dager
før avreise. Forbrukerrådet anbefaler at klager skal vente med avbestilling til 14
dager før avreise. Dette var ikke et tema fordi klager skulle få tilbake penger fra
forsikringsselskapet. Reiserådet gjaldt kun til 14. april på det tidspunktet (19. mars)
da kunden valgte å kansellere reisen. Australiareiser anfører at klager har valgt å ikke
følge noen av de retningslinjene som var satt i denne perioden, så saken er ganske klar.
Australiareiser har hele tiden fulgt retningslinjene og de rådene som advokatene til Virke
har gitt Australiareiser.

Australiareiser kan ikke se at det foreligger grunnlag for prisavslag.

Det vises for øvrig til korrespondanse fra Australiareiser AS.

Nemnda bemerker

Klagen gjelder en pakkereise for to personer til Fransk Polynesia i perioden 10.05.2020 -
29.05.2020. Totalpris 134 600 kroner. 

Det fremstår som omtvistet om det var klager eller tjenesteyter som kansellerte reisen.
Tjenesteyter og klager har en telefonsamtale den 19. mars som det refereres til i
etterfølgende e-post av 19. mars hvor selskapet oppsummerer at reisen er kansellert.
Etter nemndas vurdering fremstår det som usikkert hva som ble sagt mellom partene i
telefonsamtalen, men ettersom tjenesteyter oppsummerer samtalen med at reisen er
kansellert uten at det i større grad er bekreftet er etter kundens ønske, mener nemnda
at dette må tjenesteyter bære risikoen for, ettersom de er den profesjonelle parten i
avtaleforholdet. Nemnda legger derfor til grunn at det var tjenesteyter som avbestilte
reisen den 19. mars 2020. Klagers krav er refusjon av innbetalt beløp på 46 200 kroner.
Selskapet har anledning til å avbestille reisen pga. Covid-19, men selskapet må refundere
kundens innbetalte beløp etter pakkereiseloven § 24. 

Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.