Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.10.2016

Saksnummer
1332/15F

Tjenesteyter
Lufthansa

Klager har i det vesentlige anført:

Klager skulle reist fra Oslo til Dubai via Frankfurt 28. desember 2014 kl. 09:35 med LH859.
Flyvningen fra Oslo til Frankfurt ble forsinket og klager ville da ikke rekke sin forbindelse videre
til Dubai. Klager spurte i skranken om de kunne bli rutet om til Emirates som hadde et direkte
fly til Dubai. Handling agenten på Gardermoen kunne ikke gjøre dette da Lufthansa ikke ga
tillatelse til de å ta denne beslutningen.

Klager mottok ingen informasjon om rettigheter eller forpleining i forbindelse med
forsinkelsen.

Ved ankomst Frankfurt fikk klager sms om at de var ombooket via Istanbul til Dubai. Klager var
ikke fornøyd med ombookingen, men det var dessverre ikke mulig å få kontakt med noen fra
Lufthansa på Frankfurt flyplass. Klager ankom Dubai 10 timer etter opprinnelig ankomst.

Klager ble kontaktet per telefon etter hjemkomst av reklamasjonsavdelingen til Lufthansa
hvor han ble tilbudt en kompensasjon på 200 euro. Klager ønsket ikke å ta denne saken over
telefon.

Klager krever standarderstatning 600 euro per person i henhold til EU-forordning 261/2004,
samt refusjon av utlegg til mat.

Det vises for øvrig til klagers brev.

Lufthansa har i det vesentlige anført:

LH859 fra Oslo til Frankfurt den 28. desember 2014 ble kansellert for å ivareta
hviletidsbestemmelsene for mannskapet. Dette var et resultat av dårlig vær i Frankfurt den
27. desember. Dette var ekstraordinære omstendigheter utenfor Lufthansa sin kontroll.
Lufthansa gjorde alt for å booke om passasjerer til neste alternative ledige flyvning. Det er
tilbudt klager refusjon på kjøp av mat på flyplassen.

Det vises til fremlagt dokumentasjon på værsituasjonen.

Lufthansa kan ikke imøtekomme klagers krav om standarderstatning.

Det vises for øvrig til Lufthansa sine e-poster.

Nemnda bemerker:

Lufthansa har i epost til nemnda av 7. desember 2015 opplyst at LH859 fra Oslo til Frankfurt
den 28. desember 2014 ble kansellert for å ivareta hviletidsbestemmelsene for mannskapet.
Lufthansa anfører at dette var en følge av vanskelige værforhold 27. desember 2014.
Lufthansa har i sin korrespondanse med klager opplyst at flyet ble forsinket. Det er etter dette
uklart for nemnda om LH859 ble kansellert eller forsinket.

Ved kansellering har passasjeren valget mellom refusjon av hele billettprisen for den del eller
de deler av reisen som ikke hadde funnet sted eller omruting snarest mulig på tilsvarende
transportvilkår til det endelige bestemmelsesstedet, jf. forordningen artikkel 5, jf. artikkel 8.
Flyselskapet plikter å informere passasjerene om deres rettigheter, jf. artikkel 14.

Nemnda legger til grunn at klagerne ikke ble informert om sine rettigheter. De ble heller ikke
tilbudt refusjon av billettprisen.

Klager har opplyst om at de ba om å bli omrutet med Emiratene til Dubai samme dag. Han
har videre dokumentert at det var ledige billetter på denne flygningen. Lufthansa har ikke
kommentert dette, og nemnda legger klagers opplysninger til grunn. Nemnda er enig med
klager i at Lufthansa burde ha tilbudt omruting med Emiratene.

Ved forsinkelser på minst fem timer skal flyselskapet tilby refusjon av hele billettprisen for
den del eller de deler av reisen som ikke har funnet sted, jf. forordningen artikkel 6 bokstav c)
underpunkt iii), jf. artikkel 8 nr. 1 bokstav a. Flyselskapet plikter å informere passasjerene om
deres rettigheter, jf. artikkel 14.

Forordningen gir ikke rett til omruting ved forsinkelser.

Kansellering, og forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at kanselleringen/forsinkelsen skyldes
ekstraordinære omstendigheter som ikke kunne vært unngått selv om alle rimelige tiltak
var truffet. Nemnda viser til EU-forordning 261/2004 artikkel 6 jf. artikkel 7, jf. artikkel 5 og
EU-domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10).

Lufthansa har vist til vanskelige værforhold den 27. desember 2014 og mannskapets
hviletidsbestemmelse. Lufthansa har fremlagt «Report over flight irregularity», utskrift fra
www.Wunderground.com, «Daily Weather History Graph» og «Weather report overveiw for
27 December 2014». Lufthansa har ikke gitt noen forklaring på rapportene eller avmerket
hva som skal underbygge anførselen om at kanselleringen/forsinkelsen skyldtes vanskelige
værforhold og ivaretakelsen av hviletidsbestemmelsene. Nemnda viser i denne forbindelse
også til nemndas epost av 19. november 2015 til Lufthansa. Nemnda er av den oppfatning
at Lufthansa ikke har godtgjort at kanselleringen/forsinkelsen skyldtes en ekstraordinær
omstendighet som ikke kunne unngås selv om alle rimelige tiltak var truffet. Kanselleringen/
forsinkelsen gir etter dette rett til en standarderstatning på 600 euro per passasjer. Nemnda
anbefaler at Lufthansa utbetaler erstatningen.

Vedtak:

Transportklagenemnda-fly anbefaler at Lufthansa utbetaler en standarderstatning på 600
euro per person.

Vedtaket var enstemmig.