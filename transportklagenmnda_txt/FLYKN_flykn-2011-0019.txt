Vedtak i Transportklagenemnda - Fly

Sammendrag

Krav om erstatning av tapt bagasje.

Dato
15.09.2011

Saksnummer
19/11F

Tjenesteyter
SAS

Krav om erstatning av tapt bagasje.

Klager har i det vesentlige anført:

Klager reiste fra Addis Abeba via Stockholm til Oslo den 29. juli 2010. Han hadde en
gjennomgående billett med Ethiopian Airlines og SAS, men måtte sjekke inn bagasjen på nytt i
Stockholm. Han fikk to bagasjekvitteringer klistret på passet sitt.

Ved ankomst Gardermoen var ikke bagasjen kommet frem.

Klager henvendte seg til ankomstservice for å melde fra om savnet bagasje. Han ga fra seg
bagasjekvitteringene han fikk i Stockholm til SAS representanten på Gardermoen, men ved en
feil ga hun disse videre til en annen passasjer.

Klager står derfor til dags dato uten sine bagasjekvitteringer og får ikke erstattet tapet av
bagasjen.

Klager krever refundert verdien i innholdet koffertene, totalt NOK 25100.

Det vises for øvrig til klagers brev og vedlagte kvitteringer.

SAS har i det vesentlige anført:

Klager hevder at Ethiopian Airlines feilmerket hans bagasje kun til Arlanda, og at han måtte
sjekke den inn på nytt hos SAS. De kvitteringene klager viser til er aldri blitt registrert hos SAS
på Arlanda.

Kvitteringene klager viste frem på Gardermoen var de han fikk av Ethiopian Airlines i Addis
Abeba, altså ikke de han sier han fikk i Stockholm. Det finnes ingen dokumentasjon som sier
at bagasjen noensinne har vært i SAS' varetekt.

Klager hevder videre at han på vei til transitthallen tilfeldig oppdaget sin bagasje på
rullebåndet. Er man i transitt på Arlanda går man ikke til ankomsthallen hvor bagasjen
ankommer. «Transittområdet befinner seg på samme plan som gate-områdene der man
kommer ut av flyet. Det er ikke naturlig å gå ned til ankomsthallen/bagasjebåndene når man
er i transitt.»

SAS mener det er sannsynlig at bagasjen aldri ble hentet på Arlanda, noe som er helt utenfor
SAS sin kontroll.

I Luftfartsloven § 10-18 står følgende:

«Blir innskrevet reisegods skadd, eller går det helt eller delvis tapt, er fraktføreren ansvarlig,
såfremt den hendelse som har forårsaket skaden, er inntruffet om bord på luftfartøy eller
mens godset var i fraktførerens varetekt.»

Verken vi eller klager har dokumentasjon på at bagasjen noensinne har vært i SAS sin
varetekt, flyselskapet stiller seg også undrende til at to kolli forsvinner for samme passasjer
mellom Arlanda og Oslo.

SAS kan på grunnlag av dette ikke imøtekomme klagers krav.

Nemnda bemerker:

Flyselskapet er i henhold til luftfartsloven § 10-18 ansvarlig for tap som følge av at innsjekket
bagasje blir skadd eller går helt eller delvis tapt som følge av hendelser under lufttransport.

Det er i dette tilfellet uenighet mellom partene om den forsvunne bagasje på noe tidspunkt
var innsjekket hos SAS. Nemnda finner etter en samlet vurdering ikke sannsynliggjort at
bagasjen har vært i SAS sin varetekt. Nemnda viser til at klager ikke har kunne fremlegge
dokumentasjon på at bagasjen ble sjekket inn hos SAS. Nemnda viser videre til at bagasjen
heller ikke er registrert inn i SAS sitt elektroniske system.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines