Vedtak i Transportklagenemnda
- Kollektivreiser

Sammendrag

Manglet gyldig billett

Dato
13.11.2018

Saksnummer
2018-02678

Tjenesteytere
Ruter

Klager har i det vesentlige anført

Klager skulle reise med T-banen fra Jernbanetorget til Majorstuen. 

Klager informerer at billetten holdt på å bli lastet inn mens han sto på perrongen. Han
spurte derfor kontrolløren om det var mulig å gå på T-banen mens billetten lastet inn, og
fikk beskjed om at det skulle gå fint. Sekunder senere blir klager ilagt gebyr av en annen
kontrollør. 

Klager mener at han er blitt feilinformert av kontrolløren, og at han ikke kan holdes
ansvarlig.

Tjenesteyterne har i det vesentlige anført
Klager ble ilagt gebyr på T-banen 27. august 2018 fordi han ikke hadde noen gyldig
billett. 

Kontrollen ble holdt inne på T-banetoget ved Jernbanetorget stasjon. Her kom klager på
banen, etter å ha passert kontrollsonen oppe i stasjonsbygningen. Kontrollsonen er godt
markert, og det er ikke tillatt å passere denne uten gyldig billett. 

Klager har gjort to forsøk på å kjøpe billett mens kontrollen pågår, men de har ikke gått
gjennom. Klager har derfor ikke betalt for reisen. 

Ruter fester ikke lit til forklaringen om at en av kontrollørene skal ha opplyst at det er
greit å gå på banen uten billett. Denne forklaringen samsvarer ikke med det kontrolløren
har opplyst i gebyrrapporten. 

Faktum i denne saken er at klager passerte kontrollsonen og gikk på banen uten gyldig
billett, noe som resulterer i gebyr. Klager har også gebyr fra tidligere. Ruter ser derfor
ingen grunn til å endre standpunkt i denne saken.

Nemnda bemerker

Klager ble 27. august 2018 ilagt gebyr ved kontroll ombord på T-banen ved
Jernbanetorget fordi han ikke hadde gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ved kontrollen ikke vise gyldig billett og vilkårene for å ilegge gebyr var til
stede.

Nemnda her merket seg at gebyret ble ilagt kl. 18.13. Billetthistorikken hans viser at han
forsøkte å kjøpe billett via Vipps kl. 18.12.13 og 18.12.24 uten å lyktes. Klager hadde ved
kontrollen passert kontrollsonen og det var ikke startet nedlastning av noen billett. 

Nemnda finner ikke grunnlag for å kunne anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.