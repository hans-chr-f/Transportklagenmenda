Vedtak i Transportklagenemnda
- Kollektivreiser

Sammendrag

Krav om refusjon av utgift til drosje

Dato
29.08.2019

Saksnummer
2019-01352

Tjenesteytere
Vy

Klager har i det vesentlige anført

Klager hadde planlagt å reise med tog fra Drammen til Tønsberg, med avgang kl. 00.14
og ankomst kl. 00.50.

Ett minutt før planlagt avgangstid fra Drammen, ble det annonsert at toget skulle vente
i 20 minutter på flere passasjerer. Klokken 01.06 ankom toget Tønsberg og den siste
bussen til Hvasser var gått. Klager og reisefølget måtte derfor bestille taxi. 

På ovennevnte bakgrunn har klager fremsatt krav om refusjon av utgift til taxi på kroner
909.

Tjenesteyterne har i det vesentlige anført
Avgang 839 den 17. februar 2019 hadde annonsert avgangstid fra Drammen kl. 00.14 og
annonsert ankomsttid kl. 00.50. Avgangen var dessverre forsinket og avgikk kl. 00.33 og
ankom Tønsberg kl. 01.07, følgelig 17. minutter forsinket. Det vises til vedlagt logg for tog
839. 

Klager opplyser at de skulle benytte rutebuss videre fra Tønsberg kl. 00.58, altså åtte
minutter etter annonsert ankomsttid for avgang 839, og rakk dessverre ikke denne.
Klager benyttet da drosje som kreves dekket av VY. 

Selskapets transportvilkår gjelder som avtale mellom NSB (Vy) og den enkelte passasjer.
Med NSB (Vy) forstås her selskapene NSB AS og NSB Gjøvikbanen AS. Som passasjer
regnes enhver som ferdes med tog som drives av eller kjøres på kontrakt for NSB. 

Klager hadde inngått en avtale om transport med Vy fra Drammen stasjon til Tønsberg
stasjon. Avtalen inkluderer ikke overgang til, eller transport med rutebuss fra Tønsberg
til Hvasser. Busstransporten fra Tønsberg med annonsert avgang åtte minutter etter
planlagt ankomst for tog 839 er en forbindelse Vy ikke har godkjent eller avtalt med
klager, og Vy har ikke akseptert den risikoen som en så kort overgang fra tog til annet
transportmiddel utgjør. Vy anser klagers tap/utlegg som upåregnelig, og viser her til
overgangsreglene som gjelder fra tog til tog. 

Dersom det foreligger vesentlig forsinkelse kan Vy være ansvarlig for dekning av
utgifter frem til bestemmelsesstasjon, men det forutsetter minimum overgangstid
på 30 minutter mellom togavganger samt en forsinkelse på mer enn 30 minutter, jfr.
transportvilkår § 7 bokstav a og bokstav g. 

30 minutter er altså angitt som minimum overgangstid mellom togavganger for at Vy skal
hefte for eventuelle utlegg for alternativ transport dersom man mister en togforbindelse.
Videre må en avgang være forsinket med mer enn 30 minutter før noen rettigheter
blir gjeldende, og Vy kan ikke se noen grunn til at klager skulle ha bedre rettigheter
til en rutebuss utenfor Vys transportavtale, enn mellom togavganger i en og samme
transportavtale. 

Vy mener klagers utlegg kommer utenom hva de skal dekke og avviser klagers krav om
refusjon av utgift til drosje.

Nemnda bemerker

Klager skulle 17. februar 2019 ta tog fra Drammen med avgang kl. 00.14 og ankomst
Tønsberg kl. 00.50 og derfra videre med buss til Hvasser med avgang kl. 00.58.  Toget ble
17 minutter forsinket og klager nådde ikke bussen til Hvasser og måtte ta drosje. Han
krever erstattet utgiftene til drosje med kr. 909.  

Nemnda viser til NSBs transportvilkår § 7 A og B som har regler om dekning av utgifter til
alternativ transport og på visse vilkår andre direkte påregnelige utgifter. Det er imidlertid
en forutsetning at det dreier seg om en vesentlig forsinkelse som på denne strekningen
er definert til mer enn 30 minutter. 

I dette tilfellet var forsinkelsen på 17 minutter og de ovennevnte regler kommer ikke til
anvendelse.

Nemnda finner ikke grunnlag for å anbefale at klager får erstattet utgifter til taxi.

Vedtak

Transportklagenemnda Kollektivtransport finner ikke å kunne anbefale at klager gis
medhold