Vedtak i Transportklagenemnda - Fly

Sammendrag

Krav om refusjon av flybillett grunnet nektet ombordstigning.

Dato
29.06.2022

Saksnummer
2022-00812

Tjenesteytere
Ryanair

Klager har i det vesentlige anført

Klager hadde bestilt en reise med Ryanair fra Oslo til Berlin med FR1502 og fra Vilnius til
Berlin (FR1571) for reise den 7. april 2022. Pris kroner 414,40 for Oslo - Vilnius, og euro
17,25 for Vilnius - Berlin.

Da klager ankom Gardermoen ble hun avvist da hun ikke hadde sjekket inn elektronisk
minst to timer før avreise. Klager er vant med å skrive ut boardingkort på flyplassen og
var ikke klar over denne regelen. Da klager ba om hjelp fikk hun beskjed om at innsjekk
hadde stengt for få minutter siden, men at hun likevel kunne gå rett til gate for å bli med
flyet. Da klager møtte ved gate ble hun igjen avvist, da hun ikke hadde boardingpass.
Hendelsen var gate var ubehagelig for klager, da hun ble behandlet svært dårlig av de
ansatte. Klager ble tatt til side så de andre passasjerene kunne gå ombord, etter dette
ble hun fullstendig ignorert av de ansatte. 

I ettertid har klager funnet informasjon på Ryanairs nettside om at dersom man ikke
har sjekket inn på forhånd, kan man betale et gebyr på flyplassen for å få være med
flyvningen. Klager stiller seg kritisk til at hun ikke ble informert om dette ved innsjekk,
men istedet ble sent videre til gate uten noen reisedokumentasjon. 

Klager krever full refusjon for begge flybillettene, til sammen kroner 653,4.

Tjenesteyterne har i det vesentlige anført
I henhold til Ryanairs regler og vilkår må passasjerer sjekke inn elektronisk (online)
minst to timer før flyavgang. Videre kommer det frem at innsjekk og bagdrop stenger
nøyaktig 40 minutter før avgang, og at gaten stenger 20 minutter før avgang. Disse
strenge tiltakene er nødvendige for at å sikre at Ryanairs flyvningene skal gå i henhold til
oppsatte avgangstider (slot-tider), og for å unngå forsinkelser. Slot-tidene er kontrollert
av europeisk flykontroll og av luftfartsmyndigheter og må overholdes.

Dersom man ikke har sjekket inn på forhånd, og det fremdeles er nok tid før innsjekk
stenger, kan man betale et gebyr for å få sjekke inn på flyplassen.  

Begge flyvningene opererte som normalt.

Det er passasjerens eget ansvar å sjekke inn i henhold til gjeldende regler, og å møte ved
gate med korrekte reisedokumenter. 

Ryanair kan ikke imøtekomme klagers krav.

Nemnda bemerker

I henhold til Ryanairs nettsider må man være ferdig innsjekket minst 40 minutter
før avgang. Videre kommer det frem at man må sjekke inn online minst to timer før
avgang, men at man også kan sjekke inn på flyplassen mot gebyr. Dette forutsetter at
innsjekkingen fortsatt er åpen. 

Klager anfører selv at innsjekkingen var stengt da hun ankom Gardermoen. Nemnda
finner det derfor mest sannsynlig at klager var for sent ute og derfor ikke rakk å sjekke
inn på flyplassen mot et gebyr.   

Nemnda har forståelse for at det er ergerlig å bli avvist slik som i dette tilfellet, imidlertid
er reglene som nevnt over. Flyselskapet kan avvise passasjerer som sjekker inn eller
ankommer gate for sent. Hensynet til avviklingen av flytrafikken tilsier at frister for
innsjekking og fremmøte ved gate må overholdes. Nemnda vil også minne om at alle
passasjerer er ansvarlige for å sette seg inn i flyselskapets vilkår for innsjekking.

Nemnda kan etter dette ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.