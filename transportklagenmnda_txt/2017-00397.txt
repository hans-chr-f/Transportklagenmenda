Vedtak i Pakkereisenemnda

Sammendrag

Krav om prisavslag grunnet mangelfull
informasjon ved bestilling av en uspesifisert reise.

Dato
19.06.2017

Saksnummer
2017-00397

Tjenesteytere
Nazar Nordic AB

Klager har i det vesentlige anført

Klager bestilte reise for to voksne og ett barn med innkvartering på "Lucky Pegasos"
Incekum/Avsallar i perioden 26.06.2016 - 03.07.2016. Totalpris kr. 13.121.

Klager var ikke fornøyd med:

Hotellstandarden generelt, feil type rom / leilighet, beliggenhet, feilbooking og ønskemål. 

Klager gikk inn på Finn.no og søkte på Incekum/Avsallar og femstjerners hotell. Det som
kom opp da var Lucky Pegasus fra Nazar. Klager anfører at han bestilte tur til Incekum/
Avsallar, men havnet i Side. Klager hadde betalt ekstra for suite, men Pegasos World i
Side hadde ikke suiter. Rommet var innrøkt. Klager hadde bestilt 5 stjerners, men kom til
et 4 stjerners hotell.

Når klager søkte på Nazars hjemmeside på Incekum/Avsallar, kom Lucky Pegasos opp
som alternativ. Her fremgikk det ikke at klager kunne havne på en annen plass enn det
klager søkte på.

Klager krever refundert gebyr for å bytte hotell kr. 750, taxi til nytt hotell 100 euro, betalt
for suite de ikke fikk kr. 1.000 og tap av en feriedag kr. 3.000, totalt kr. 5.750.

Det vises for øvrig til korrespondanse fra klager.

Tjenesteyterne har i det vesentlige anført
Det fremgår ikke i markedsføringen av ”Lucky Pegasos” at man har bestilt reise til et
5-stjerners hotell.  Alle disse hotellene er imidlertid 5-stjerners ifølge Nazars egen
bedømming. Følgende fremgår på deres hjemmeside: 

"Nazar Collection
Familiefavoritter med Nazars piratklubb, svømmekurs og ungdomsklubb. Nazar
Collection er fellesbetegnelsen på våre egne hoteller hvor de fleste av våre gjester
velger å bo. På disse hotellene tilbyr vi en omfattende guideservice som også inkluderer
vår egen piratklubb, svømmekurs, danseskole og ungdomsklubb. Hotellene holder
generelt en god standard og har mange fine fasiliteter for hele familien med en
beliggenhet direkte på stranden, store bassengområder og vannsklier – et soleklart valg
for en familieferie for store og små! Nazar Collection-hotellene tilbyr all den komfort,
underholdning og aktiviteter som familien trenger i ferien – og selvsagt All Inclusive.
Hotellene her har fire til fem N, noe som betyr at disse hotellene ikke har samme
luksuriøse fremtoning som Premium Collection-hotellene. Dette avspeiles også i prisen."

Klager kontaktet guidene 27.06.2016 dagen etter ankomst. Guidene inspiserte rommet
og bekreftet at det var korrekt romtype. Klager fikk tildelt en familiesuite som bestilt
og som også fremgikk av billetten. Klager betalte ikke ekstra for en familiesuite, men
systemet tilbyr automatisk en familiesuite når man bestiller for flere enn to personer
på en uspesifisert reise. Guidene bekreftet at rommet ikke luktet røyk, men ev. litt
innestengt og at det var nødvendig å åpne vinduene. Guidene sørget for ekstra
rengjøring. 

Klager var bestilte reisen via en ekstern hjemmeside, www.finn.no som er en reiseportal
som formidler reiser fra ulike reisearrangører. Nazar anfører at man først ser kortfattet
informasjon om destinasjonen og hotellet. Klikker man videre, informeres det om at
Nazar tar imot bestillingen og må kontaktes dersom man har spørsmål. Deretter havner
man direkte på Nazars hjemmeside for bestilling. Om man klikker på "Mer informasjon
om hotellet”, havner man på neste side hvor det fremgår hva som menes med en en
Lucky-reise. Nazar anfører at det her klart og tydelig fremgår at man kan havne på et av
de 3 Pegasos hotellene de har. Dermed kan det ikke garanteres hvor man skal bo, i Side
eller Incekum.

"Lucky Pegasos

Uspesifisert hotell med All Inclusive!
Vil du reise på ferie med rabatt? Prøv da lykken med Lucky Pegasos! Når du bestiller
Lucky Pegasos, havner du på ett av våre Pegasos-hoteller; enten Pegasos World i Side,
eller Pegasos Resort eller Pegasos Royal i Incekum.

I prisen inngår naturligvis All Inclusive samt våre egne barneklubber. Alle Pegasos-
hotellene har herlige bassenger og vannsklier og ligger like ved en herlig sandstrand. Du
bestemmer reisedato og flyplass, vi velger hvilket Pegasos-hotell!"

På klagers billett/bestillingsbekreftelse fremgår det tydelig at destinasjonen kan være
Side eller Incekum. Klager burde ha kontaktet Nazar direkte etter bestilling av reisen
dersom han anså at han hadde bestilt feil reise. Da kunne Nazar ha sett på bestillingen
og avbooket reisen om den hadde blitt booket feil.  

Ved bestilling på Nazars hjemmesider, har klager godkjent deres reisevilkår hvor bl.a.
følgende fremgår:

"Det er meget viktigt at du leser informasjonen på reisebeviset/billetten, og kontrollerer
at informasjonen stemmer overens med det du har bestilt. Hvis det ikke stemmer, ber vi
deg vennligst om å kontakte oss så fort som mulig."

Nazar kan ikke kontrollere eller ta ansvar for hva ulike arrangører skriver på sine
hjemmesider. Følgende fremgår i alminnelige reisevilkår punkt 2: 

"Nazar er ikke ansvarlig for innholdet av brosjyrer og internettsider som er produsert av
andre enn Nazar."

Nazar tar ikke imot ønskemål på uspesifiserte reiser, noe som fremgår av vilkårene.

Nazars guider hjalp klager og tilbød hotellbytte til Incekum. KIager fikk et familierom
med havutsikt i Pegasos Royal i Incekum. For hotellbyttet måtte de betale kr. 750 som
en administrasjonskostnad og de måtte betale for transporten mellom de to hotellene.
Transferen som Nazar tilbød mot tillegg, ønsket klager ikke å benytte. 

Nazar anfører at de ikke kan se at det har oppstått feil med klagers reise som de kan
holdes ansvarlig for.

Nazar kan ikke se at det foreligger grunnlag for prisavslag.

Det vises for øvrig til korrespondanse fra Nazar Nordic AB.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Nemnda har gjennomgått sakens dokumenter.  Nemnda legger etter gjennomgangen
til grunn at klageren har fått det han bestilte og betalte for.  Når man bestiller en
uspesifisert reise via et nettsted er det reiseoperatørens opplysninger som utgjør avtalen
mellom partene.  Eventuelle avvikende opplysninger på andre nettsteder blir arrangøren
ikke ansvarlig for.  

Det fremgår av klagerens billett at han kunne havne på destinasjonene Incekum/Side,
og det fremgikk tidligere av informasjonen på arrangørens nettside at den reisende først
ville få opplysning om hvilket hotell han skulle bo på ved ankomst.

Nemnda kan etter dette ikke se at klageren har krav på å få refundert utgifter ved flytting
eller tap av feriedag.

Vedtak

Pakkereisenemnda kan ikke se at klageren har krav på refusjon i dette tilfellet.