Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved forsinkelse.
Tapt videreforbindelse etter forsinkelse på innenriksflyvning
i USA. Spørsmål om EU-forordningen kommer til anvendelse.

Dato
10.03.2020

Saksnummer
2019-03467

Tjenesteytere
SAS

Klager har i det vesentlige anført

Klager hadde kjøpt billetter hos SAS for reise 20. til 21. juli 2019: 
SK8728 (operert av United Airlines) fra Salt Lake City (SLC) til Chicago (ORD). 
SK944 fra Chicago til København (CPH). 
SK1460 fra København til Oslo lufthavn (OSL). 

Flyvningen fra Salt Lake City til Chicago ble forsinket, og klager ble booket om til ny
flyvning neste dag via Stockholm. De to passasjerene ankom sin endelige destinasjon
cirka ett døgn forsinket. Klager har forklart at SAS har fraskrevet seg alt ansvar, da det
var United Airlines som opererte den forsinkede flyvningen. Da klager kontaktet United
Airlines, var de klare på at de ikke ville betale refusjon eller erstatning, da billettene var
kjøpt av SAS. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 600 euro pr. person, totalt 1 200 euro for
to passasjerer. Klager hadde også utgifter til hotellovernatting (kroner 1 925,69) og
transport (kroner 645,16), som hun har krevd refundert av selskapet.

Tjenesteyterne har i det vesentlige anført
Klager hadde billetter for reise 20. juli 2019 fra Salt Lake City via Chicago og København
til Oslo. Klagers flyvning, UA2197 fra Salt Lake City kom forsinket inn til Chicago, og klager
mistet sin videreforbindelse med SK944 til København. 

SAS har anført at EU-domstolens avgjørelse i C-502/18 ikke kan tolkes slik at den også får
anvendelse på flyvninger som har sin opprinnelse i en tredjestat, for deretter å fly inn til
EU-området. Dommen avgjør om forordningen kan få anvendelse på flyvninger fra en
medlemsstat til en lufthavn i et tredjeland, via en lufthavn i et annet tredjeland, slik at
passasjerer som har en gjennomgående bestilling med et europeisk flyselskap kan være
berettiget til erstatning etter EU-forordningen når flyvninger også utenfor fellesskapet
blir mer enn tre timer forsinket, jf. dommens premiss 15. Videre, i premiss 17, er det
fremholdt at forordningen kun får anvendelse på avganger fra et medlemsland. I denne
saken oppstod forsinkelsen på en flyvning mellom Salt Lake City og Chicago i USA, utført
av United Airlines. Det er altså snakk om en forsinkelse utenfor medlemsområdet, på en
flyvning utført av et ikke-europeisk flyselskap, og hverken forordningen eller dommen får
derfor anvendelse i denne saken. 

Da det er det opererende flyselskapet (United Airlines) som i dette tilfellet forårsaket
forsinkelsen, må klager henvende seg til dette selskapet med sitt krav om dekning
av kostnader i forbindelse med forsinkelsen. Klager ble omrutet og har benyttet hele
billetten. Den har derfor ingen refusjonsverdi. På bakgrunn av det ovennevnte har SAS
avvist klagers krav.

Nemnda bemerker

I henhold til forordningens artikkel 3 nr 1 bokstav a)  får den anvendelse på flygninger
fra en tredjestat til en EU- / EØS-stat forutsatt at det transporterende flyselskap for
flygningen er et EF-luftfartsselskap.
Det "transporterende luftfartsselskap" er i artikkel nr 2 bokstav b) definert til "et
lufttransportforetak som utfører eller har til hensikt å utføre en flyvning i henhold til en
avtale med en passasjer eller på vegne av en annen person, juridisk eller fysisk, som har
en avtale med denne passasjeren". 

I denne saken oppstod forsinkelsen på en flyvning mellom Salt Lake City og Chicago
i USA, utført av United Airlines. Det er altså snakk om en forsinkelse utenfor
medlemsområdet, på en flyvning utført av et ikke-europeisk flyselskap, og  forordningen
får dermed ikke anvendelse. EU-domstolens avgjørelse C-502/18 kan etter nemndas
oppfatning ikke tolkes slik at den får anvendelse på flyvninger som har sin opprinnelse i
en tredjestat, for deretter å fly inn til EU-området.

Klagers krav faller etter dette utenfor EU-forordningen fordi forsinkelsen oppsto på en
flygning fra en tredjestat med et ikke-europeisk flyselskap.

Da det er det transporterende flyselskap, United Airlines, som i dette tilfellet forårsaket
forsinkelsen, er det dette selskapet som er ansvarlig for dekning av kostnader i
forbindelse med forsinkelsen. Klager ble omrutet og har benyttet hele billetten, og den
kan derfor ikke kreves refundert.

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.