Vedtak i Transportklagenemnda - Fly

Sammendrag

Krav om erstatning for skade på utstyr i sikkerhetskontrollen.

Dato
08.01.2013

Saksnummer
464/12F

Tjenesteyter
Avinor

Krav om erstatning for skade på utstyr i sikkerhetskontrollen.

Klager har i det vesentlige anført:

Klager skulle reise fra Bergen til Rygge den 9. desember 2010. I sikkerhetskontrollen på
Flesland la klager fra seg sine eiendeler i en kasse for gjennomlysning i røntgenmaskinen. Da
klager selv hadde gått forbi sikkerhetskontrollørene fant han eiendelene sine strødd utover og
ødelagt.

Klager henvendte seg til personalet, og reagerer sterkt på behandlingen han først fikk.
Vakthavende ble etter hvert tilkalt, og han sa de skulle rydde opp i saken.

Over et år etter hendelsen fikk klager svar fra Avinor, med tilbud om 9 000 kroner i refusjon
av totalt 17 500. For det resterende beløpet ble klager henvist til sitt forsikringsselskap.
Forsikringsselskapet avviste søknaden da hendelsen på Flesland hadde funnet sted for over et
år siden, og saken var foreldet.

Klager krever refundert ødelagte eiendeler for til sammen kroner 17 550.

Det vises for øvrig til klagers brev.

Avinor har ikke avgitt uttalelse til nemnda. Til klager har Avinor i det vesentlige anført.

Avinor beklager at klager opplevde servicen i sikkerhetskontrollen for lite tilfredsstillende.
Avinor jobber kontinuerlig for at sikkerhetskontrollørene skal opptre høflig.

Passasjerene er selv ansvarlig for at eiendeler blir lagt forsvarlig i kassene før de sendes
gjennom røntgenmaskinen.

Avinor ønsker i dette tilfellet å dekke kroner 9 000 av kravet, og henviser klager til sitt
forsikringsselskap for det resterende beløpet. Klagers krav burde i utgangspunktet vært stilt til
hans forsikringsselskap.

Avinor kan ikke imøtekomme klagers krav utover det som allerede er tilbudt.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Avinor ved nemndas brev av 22. august 2012 med frist til 3. oktober 2012
for eventuelle bemerkninger.

Avinor har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klager fikk ødelagt
briller mv. ved sikkerhetskontrollen. Det synes ut fra klagers opplysning som om kassen har
veltet på vei gjennom røntgenmaskinen. Det skal ikke skje, og i mangel av kommentarer fra
Avinor legger nemnda til grunn at sikkerhetspersonellet må lastes for hendelsen. Avinor er
således erstatningsansvarlig for det tap klager har lidt.

Klager må sannsynliggjøre sitt tap. Klager har kun sendt med en kopi av faktura på nye
briller på kroner 4 989. Tapet er for øvrig ikke sannsynliggjort. Nemnda finner etter dette ikke
grunnlag for å anbefale erstatning ut over det som Avinor har tilbudt. Dersom beløpet ikke er
utbetalt anbefales det gjort.

Vedtak:

Transportklagenemnda - fly finner ikke å kunne anbefale at klager gis erstatning ut over det
Avinor har tilbudt. Dersom beløpet ikke er utbetalt, anbefales det gjort.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS