Vedtak i Transportklagenemnda - Fly

Sammendrag

Krav om standardkompensasjon ved forsinkelse. Restriksjoner fra
flyveledertjenesten og påfølgende hviletid for kabinpersonalet.

Dato
29.08.2019

Saksnummer
2019-00463

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1036 fra Stavanger (SVG) til Krakow (KRK) 29.
juli 2018 kl. 06.15. Flyvningen ble imidlertid forsinket med cirka seks timer, og klager har
på denne bakgrunn fremsatt krav om standardkompensasjon i henhold til EU-forordning
261/2004 på 250 euro.

Tjenesteyterne har i det vesentlige anført
Norwegians flyvning DY1036 fra Stavanger til Krakow 29. juli 2018 ble forsinket med fem
timer og 57 minutter. Forsinkelsen skyldtes en omdirigering under en tidligere avgang
med flymaskin LN-DYV. 

Under forutgående flyvning som DY1987 fra Split til Stavanger ble flymaskinen
omdirigert til København. Kabinpersonalet måtte ha sin pålagte hvile etter at det ble
innført restriksjoner fra flyveledertjenesten, samt at det ble gitt nye avgangstider fra
Split. 

Norwegian har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY1036 fra Stavanger til Krakow 29. juli 2018 ble forsinket med fem
timer og 57 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10).

I dette tilfellet skyldtes forsinkelsen restriksjoner fra flyveledertjenesten i Split ved
forutgående flyvning, og flyet ble omdirigert til København. Personalet "gikk ut på tid", og
måtte ha hvile.

Nemnda mener at forsinkelsen skyldtes ekstraordinære forhold som ikke kunne vært
unngått til tross for at alle rimelige tiltak var truffet. Det er ikke grunnlag for å tilkjenne
klager standarderstatning.

Vedtak

Transportklagenemnda - fly anbefaler ikke at klager gis medhold.