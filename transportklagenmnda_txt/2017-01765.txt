Vedtak i Transportklagenemnda - Fly

Sammendrag

Krav om refusjon av utgifter grunnet avbestilling av reservasjon.

Dato
08.05.2018

Saksnummer
2017-01765

Tjenesteytere
Travellink

Klager har i det vesentlige anført

Klager hadde bestilt en reise for sin bror og hans familie på fire fra Tehran til Antalya via
Baku for reise den 2., - 12. juli 2017. Pris kroner 7 570, klager betalte med sitt kredittkort.
Da familien ankom flyplassen i Tehran oppdaget de at reservasjonen var kansellert. De
måtte kjøpe nye billetter via Istanbul, pris IRR 19560 per person, fra den 3. - 12. juli.  

Klager hevder han ikke har mottatt eposten som Travellink sier de har sendt. Han stiller
seg kritisk til at reisebyrået ikke har informert klager om hendelsen.

Klager krever refusjon av utgifter til nye og dyrere billetter.

Tjenesteyterne har i det vesentlige anført
Klager bestilte en reise på Travellinks hjemmesiden den 11. mars 2017 med Azerbaijan
Airlines. Dessverre ble billettene kansellert av flyselskapet samme dag. Da Travellink
ikke fikk utstedt billett på dette flyselskapet ble det umiddelbart og samme dag sendt
en epost til klager med informasjon om at reisen var kansellert grunnet teknisk feil, og
at pengene var refundert hans kredittkort. Travellink viser til fremlagt utskrift av denne
eposten.   

I Travellinks regler og vilkår står det at reisebyrået tar forbehold for tekniske feil,
og at de forbeholder seg retten til å kansellere en reise innen 24 timer. Videre
står det at all kommunikasjon foregår per epost, og at det derfor er viktig å oppgi
korrekt epostadresse, og at klager plikter å regelmessig kontrollere sin bestilling for
ruteendringer. 

Travellink kan ikke stå ansvarlig for at klager ikke har sjekket sin bestilling i tidspunktet
fra 11. mars til 2. juli, og kan ikke imøtekomme hans krav.

Nemnda bemerker

Kansellering av en avtalt flygning gir grunnlag for standarderstatning etter artiklene 5 og
7, med mindre flyselskapet kan bevise at passasjeren har fått informasjon om endringen
minst 2 uker før planlagt avgangstid. Dette gjelder enten flyreisen er kjøpt direkte fra
flyselskapet eller fra en formidler, jf EU-domstolens dom av 11.05.2017 (Krijgsman -
SLM). 

Det er flyselskapene som er ansvarssubjekter etter forordningen. Formidlere av
flybilletter vil kunne bli holdt ansvarlig for tap som følge av mangelfull formidling av
informasjon på alminnelig erstatningsrettslig grunnlag. Hvis formidleren er årsaken til
at passasjeren ikke har fått varsel om kansellering minst 2 uker i forveien, følger det av
Krijgsman-dommen at flyselskapet kan kreve regress hos formidleren.

Klager bestilte reisen på reisebyrået Travellinks hjemmeside den 11. mars 2017.
Billettene ble kansellert av flyselskapet samme dag. Samme dag sendte Travellink en
e-post til klager med informasjon om at reisen var kansellert grunnet teknisk feil, og at
pengene var refundert hans kredittkort. Travellink  har fremlagt dokumentasjon som
viser til dette. Reisen skulle først finne sted 2. juli. 

Spørsmålet er om det er tilstrekkelig å sende en e-post med en så viktig melding. 

I Travellinks regler og vilkår står det at reisebyrået reserverer seg mot tekniske
feil, og at de forbeholder seg retten til å kansellere en reise innen 24 timer. Videre
står det at all kommunikasjon foregår per e-post, og at det derfor er viktig å oppgi
korrekt epostadresse, og at klager plikter å regelmessig kontrollere sin bestilling for
ruteendringer. Klager har ved bestilling akseptert Travellinks regler og vilkår.

Etter dette kan nemnda ikke anbefale at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.