Vedtak i Transportklagenemnda - Fly

Sammendrag

Krav om refusjon av billett.

Dato
02.11.2022

Saksnummer
2022-01615

Tjenesteytere
Norwegian Air Shuttle

Klager har i det vesentlige anført

Klager hadde bestilt en flybillett til sin sønn med Norwegian fra Oslo til Larnaca t/r for
reise 12. - 19. april 2022. Klagers sønn kunne likevel ikke reise i april, og han visste ikke
når han kunne reise. Klager kontaktet Norwegian som ba henne om å kansellere reisen
dersom hun ikke kunne endre til nye tider.

Da klager i mai igjen tok kontakt med Norwegian for å endre bestillingen til ny reise i juli,
fikk hun beskjed om at dette ikke var mulig fordi hun hadde kansellert reisen. 

Klager stiller seg kritisk til denne feilinformasjonen fra Norwegian, og krever full refusjon
av den ubenyttede flybilletten, kroner 5 865.

Tjenesteyterne har i det vesentlige anført
I henhold til Norwegian regler og vilkår kan LowFare og LowFare+ billetter refunderes
dersom de kanselleres innen 24 timer etter bestilling. Etter 24 timer kan billettene
fortsatt kanselleres, men da er det ingen refusjon. 

I perioden fra januar 2022 frem til 1. august 2022 kunne Norwegian tilby passasjerer
med LowFare billetter mulighet til èn gratis ombooking, mot eventuell prisdifferanse.
Endringen måtte gjøres minst 7 dager før avreise. Ved kansellering gjaldt fortsatt regelen
om ingen refusjon. 

Klager hadde opprinnelig bestilt en reise for to personer. I mars 2022 kontaktet klager
Norwegian med ønske om å splitte bestillingen i to, fordi den ene passasjeren ikke kunne
reise. Da klager kontaktet Norwegian i mai for å endre bestillingen som ble splittet ut var
det for sent, da endringen måtte gjøres før avreisen i april. 

Norwegian kan på grunnlag av ovennevnte ikke imøtekomme klagers krav.

Nemnda bemerker

Nemnda bemerker at ved bestilling av en flyreise på internett, er man selv ansvarlig for
at informasjonen som blir lagt inn, er riktig. Det er viktig å sjekke at navn på reisende,
kontaktinformasjon, destinasjon, tidspunkt og liknende er riktig før bestillingen
bekreftes. Det er likeledes viktig å undersøke vilkårene nøye før bestilling av flyreisen
bekreftes. Når tilbudet er akseptert, er avtalen bindende og klager har ikke krav på
refusjon av billettene verken på avtalerettslig, erstatningsrettslig eller annet grunnlag. 

Klager hevder Norwegian har uttalt at hun kunne kansellere reisen og endre den i
ettertid. 
Norwegian viser til sine regler og vilkår som klager aksepterte å ha lest og forstått ved
kjøp av reisen. Her kommer det frem at det ikke er refusjon ved avbestilling av en reise.
Videre kommer det frem at endring av en bestilling må gjøres en viss tid før avreise. I
dette tilfellet kontaktet klager Norwegian etter den opprinnelige avreisedatoen, med
ønske om å endre billetten. På dette tidspunktet var det for sent å endre billetten. 

Nemnda har forståelse for at det er ergerlig med en feiltolkning av reglene som i dette
tilfellet. Nemnda kan likevel ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.