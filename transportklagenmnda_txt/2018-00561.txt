Vedtak i Transportklagenemnda - Fly

Sammendrag

Krav om standardkompensasjon og refusjon av
utgifter til klær og toalettsaker ved forsinkelse.

Dato
26.10.2018

Saksnummer
2018-00561

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY537 fra Stavanger (SVG) til Oslo lufthavn
(OSL) 19. januar 2018 kl. 15.45, med planlagt ankomst kl. 16.35. Han hadde også
videreforbindelse til Bodø (BOO) med DY350 samme dag kl. 17.30. Klager anfører at
han ble sittende inne i flyet i Stavanger, og at han landet i Oslo kl. 23.00. Klager mistet
følgelig sin videreforbindelse til Bodø, og ble informert om at han også mistet flyet han
ble booket om til kl. 21.30. Klager ble henvist til Norwegians kundesenter på telefon. 

Klager ringte telefonnummeret og ble informert om estimert ventetid. Han besluttet
derfor å ta siste tog til Drammen, hvor han hadde bekjente som kunne sørge for
innkvartering. Lørdag morgen 20. januar ringte klager igjen Norwegians kundesenter,
og han fikk booket om flyvningen til søndag morgen. Klager skulle tilbake til Stavanger
mandag kveld og fikk sin langhelg i Bodø med familien avkortet med ett døgn. 

Klager har på ovennevnte bakgrunn fremsatt følgende krav: 
- Standardkompensasjon i henhold til EU-forordning 261/2004 på 250 euro. 
- Refusjon av utlegg til klær og mat til totalt kroner 3 233. 
- Krav om ny tur/returreise mellom Stavanger og Bodø.

Tjenesteyterne har i det vesentlige anført
Norwegians flyvning DY537 fra Stavanger til Oslo 19. januar 2018 ble forsinket med 54
minutter. Dette medførte at klager mistet sin videreforbindelse til Bodø. Flymaskinen
måtte returnere til avisingsplattformen for å kunne fly videre. Denne situasjonen skyldtes
stengt rullebane og snøværet i Stavanger denne dagen. 

Klager har fremsatt krav om standardkompensasjon. Klager hadde opprinnelige billetter
med DY350 fra Oslo til Bodø, og ble booket om til DY356 senere samme kveld. Klager
rakk heller ikke denne avgangen. Passasjeren har ifølge klagen selv besluttet å dra hjem
fremfor å vente på en ledig kundekonsulent hos Norwegian. Han valgte til slutt å bli
booket om med DY340 21. januar, og Norwegian anfører at dette må anses som et
rimelig tiltak. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Klager har også fremsatt krav om dekning av utgifter til klær og toalettsaker. Selskapet
anfører at det ikke er opprettet en rapport som skulle tilsi at klager har mistet sin
bagasje. Det følger av luftfartsloven § 10-20 at fraktfører er ansvarlig for forsinkelse ved
lufttransport av passasjerer, reisegods og gods, med mindre han godtgjør at han selv og
hans folk har tatt alle forholdsregler som med rimelighet kan kreves for å unngå tapet
eller at dette ikke har vært mulig for dem. Da årsaken for forsinkelsen og de påfølgende
kostnadene for klager var utenfor Norwegians kontroll, avviser selskapets klagers
refusjonskrav.

Nemnda bemerker

Norwegians flyvning DY537 fra Stavanger (SVG) til Oslo lufthavn (OSL) 19. januar 2018 kl.
15.45, med planlagt ankomst kl. 16.35, ble forsinket. Klager hadde en videreforbindelse
til Bodø (BOO) med DY350 samme dag kl. 17.30, som han ikke rakk. 

Norwegian har opplyst at forsinkelsen til Oslo var 54 minutter, men det er da lagt til
grunn at flyvningen gikk kl. 20.15 fra Stavanger. Av klagers fremlagte billetter, fremgår
det derimot at avgangen skulle være kl. 15.45. Nemnda legger derfor til grunn at
forsinkelsen til Oslo var på nærmere seks timer. Han ankom endelig bestemmelsessted
(Bodø) halvannet døgn forsinket. 

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf. artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10.

På bakgrunn av fremlagt dokumentasjon, legger nemnda til grunn at det var store
snømengder i Stavanger denne dagen, som førte til at rullebanen ble stengt. Nemnda
mener at værforholdene må anses som ekstraordinære omstendigheter i forordningens
forstand. Nemnda mener videre at forsinkelsen som følge av værforholdene ikke kunne
vært unngått eller overvunnet til tross for at alle rimelige tiltak var truffet. Nemnda kan
derfor ikke se at klager har krav på standarderstatning etter forordningen.

Klager har videre krevd dekket utgifter til klær og toalettartikler som han hadde behov
for i ventetiden. Norwegian har avslått dette, og har vist til at det ikke er opprettet
en rapport som viser at klager har mistet bagasjen. Nemnda mener at slik rapport er
unødvendig. Det er sannsynlig at klager ikke har hatt tilgang til sin bagasje i Oslo, ved at
den var sjekket inn til Bodø.

Videre fremgår det av tilsvaret at klager tok "en egen beslutning om å dra hjem, fremfor
å vente på en ledig kundekonsulent hos oss, slik at vi kunne booke om passasjeren til
første ledige avgang". Nemnda forstår ikke Norwegians påstand. Klager har opplyst
at han landet i Oslo sent om kvelden, og tok siste tog til Drammen, der han tok inn
hos bekjente. Med dette har flyselskapet spart utgifter til innlosjering av klager, som
flyselskapet ellers ville ha vært forpliktet til. Norwegian har heller ikke opplyst om klager
kunne vært omrutet på et tidligere tidspunkt. Nemnda mener derfor at flyselskapet
ikke har godtgjort at man har tatt alle forholdsregler som med rimelighet kan kreves
for å unngå tapet, jf. luftfartsloven § 10-20. Nemnda mener likevel at erstatningen
må reduseres, da klager har kjøpt forholdsvis dyre klær som han senere vil kunne ha
nytte av. Nemnda fastsetter erstatningen som Norwegian må betale til klær, mat og
toalettsaker på totalt kroner 2 000.

Klager krever også ny tur/retur billett. Nemnda kan ikke se at det er grunnlag for dette
kravet.

Vedtak

Transportklagenemnda - fly anbefaler at Norwegian erstatter klagers utgifter til mat og
klær med kroner 2 000.