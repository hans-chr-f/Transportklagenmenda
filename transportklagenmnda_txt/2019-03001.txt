Vedtak i Pakkereisenemnda

Sammendrag

Krav om prisavslag grunnet at de ikke fikk ha
besøk av slektninger som ikke bodde på hotellet.

Dato
17.10.2019

Saksnummer
2019-03001

Tjenesteytere
Ving Norge AS

Klager har i det vesentlige anført

Klager bestilte en pakkereise for to personer med innkvartering i en 2-romsleilighet på
Hotel Riviera Vista, Playa del Cura, Gran Canaria i perioden 02.02.2019 - 16.02.2019.
Totalpris 23 900 kroner.

Klager anfører at de ved bestilling av reisen informerte Tickets selger om at de hadde
slektninger på reisemålet som de ville tilbringe mye tid sammen med. Klager valgte
derfor for første gang innkvartering i en leilighet med kjøkkenkrok slik at de kunne
invitere sine slektninger til felles mat og hygge. På alle sine tidligere reiser har klager kun
hatt hotellrom.

Tickets selger ble informert om at klager ønsket besøk av sine slektninger og at det var
derfor hun fant frem til et hotell med leilighet og kjøkkenkrok. Selgerens leder har bodd
på hotellet tidligere og har hatt besøk av venner i leiligheten. Ingen av de ansatte hos
Ticket var klar over hotellets besøksforbud. 

Klagers opphold på Playa del Cura ble helt annerledes enn de hadde tenkt og hotellet ble
stort sett et sted hvor de bare sov om natten. Lunsj og middag og alle sosiale aktiviteter
foregikk utenfor hotellets område.

Klager krever refusjon av en god del av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Ving viser til følgende informasjon under Viktig å vite på ving.no: 
Bruk av hotellrom/leilighet

"Dersom du ikke sjekker inn på hotellet, eller gir oss eller hotellet melding om at du
kommer senere, vil bestillingen på hotellet bli annullert. Det er ikke tillatt å la andre enn
de som er ført opp i reisebeviset dele eller bebo leiligheten/hotellrommet selv for kortere
tid, uten at dette er avtalt med oss på forhånd. Prisene for tilleggs gjester varierer fra
sted til sted. De fleste hotell tillater ikke at gjester som ikke bor på hotellet besøker eller
benytter fellesarealene."

Årsaken til ovennevnte kan bero på at hotellet har måltidsavtaler som personer som ikke
bor på hotellet kan få tilgang til. Videre vil de kunne benytte seg av fellesarealene som
kan ha begrenset kapasitet. Hotellet må ha oversikt over hvem de har inngått avtalte
med om noe skulle inntreffe i forhold til sikkerheten. Dersom et hotell skulle tillate
kortere eller lengre besøk på rommene kan de vanskelig kontrollere at utenforstående
ikke overnatter eller benytter seg av hotellets fasiliteter.

Selv om et hotell tidligere ikke har hatt restriksjoner mot besøkende i leiligheten, kan
dette endres og hotellet kan avvise besøkende. Tickets selger undersøkte ikke med Ving
om det var mulig for klager å ta imot besøk på hotellet. 

Ving har hatt en lengre e-post korrespondanse med Tickets selger i etterkant av reisen.
Ticket har bedt Ving legge frem korrespondansen for Pakkereisenemnda.

Ving kan ikke påta seg ansvaret for at klager ikke fikk ta imot besøk på hotellet og kan
ikke se at det foreligger grunnlag for prisavslag. 

Det vises for øvrig til korrespondanse fra Ving Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
i tråd med avtalen, jfr. § 25. Bestemmelsen spesifiserer ikke hva ansvaret omfatter ut
over å vise til avtalen, men innholdet utledes av gitte opplysninger i dokumentasjonen i
markedsføringen av den avtalte tjenesten innhold, dvs. i kataloger, brosjyrer, nettsider,
annonser i media, med mer. Arrangørens mangelsansvar omfatter avvik hos arrangøren,
men også feil og forsømmelser begått av dem arrangøren svarer for. Dersom det
foreligger en mangel ved pakkereisen, kan den reisende kreve avhjelp, alternative
tjenester, prisavslag eller erstatning etter henholdsvis §§ 27, 28, 31 og 32.

Klager har fremmet krav om prisavslag da en forutsetning for klagers valg av hotell og
rom var fordi han ønsket å ha besøk av sin familie på hotellet. Klager har anført at han
orienterte om dette per telefon til en representant fra Ticket. Under oppholdet viste det
seg at hotellet ikke tillot at andre enn hotellets gjester fikk være der. 

Det fremgår av uttalelsen fra Ticket at de var kjent med at klager skulle treffe familie
på ferien, men ikke at dette skulle skje på selve hotellet. Det fremgår av Ving sine
hjemmesider standardinformasjon om at de fleste hotell ikke tillater at gjester som ikke
bor på hotellet besøker eller benytter fellesarealene. 

Nemnda har delt seg i et flertall og et mindretall. 

Flertallet, bransjerepresentantene og nemndsleder, finner det ikke tilstrekkelig
sannsynliggjort at klager fikk et forhåndssamtykke om at det var greit å ha besøk av
familien på hotellet og at partene hadde inngått avtale om det. 

Basert på informasjon oppgitt av Ving på sine hjemmesider, fremstår det tvert imot som
sannsynlig at det ikke var gitt en slik tillatelse. Etter flertallets vurdering er det flere gode
grunner for at hotellene begrenser fasilitetene kun til å gjelde hotellets gjester, særlig
begrunnet i sikkerhets og kostnadshensyn. 

Mindretallet, forbrukernes representanter, er av den oppfatning at vilkåret om
besøksforbud på hotellet av familie eller andre som ikke bor der, er så spesielt
og overraskende at det burde fremgått på en tydeligere måte enn i arrangørens
reisevilkår. Informasjonen i de vilkårene om at de fleste hotell ikke tillater besøk av
gjester er dessuten generell og spesifiserer ikke at det aktuelle hotellet opererte
med besøksforbud. Etter mindretallets oppfatning bør et slikt vilkår i stedet fremgå
av hotellets sider eller fremgå på en mer tydelig måte i arrangørens tilbud. Etter
mindretallets mening kan klager derfor ikke anses for å ha godtatt vilkåret om
besøksforbud, med den konsekvens at forbudet må anses å være en mangel ved
pakkereisen. 

Mindretallet støtter imidlertid flertallet i at det ikke kan legges til grunn at Ticket kan
anses for å ha gitt et forhåndssamtykke til klager om at det var greit med besøk på
hotellet.

Vedtak blir etter dette truffet i samsvar med flertallets syn

Vedtak

Pakkereisenemnda anbefaler ikke at klager gis medhold.