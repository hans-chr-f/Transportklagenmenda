Vedtak i Pakkereisenemnda

Sammendrag

Saken gjelder erstatningskrav etter fall på buss.

Dato
14.03.2012

Saksnummer
233/11

Tjenesteyter
Kultur-Reiser

Klager: X

Turarrangør: Kultur-Reiser

Antall reisende: 1

Reisens pris: kr 27.450

Saken gjelder:

Saken gjelder erstatningskrav etter fall på buss.

Klager har anført at den bussen som ble brukt ved reisen i Armenia, hadde for høye
trinn og manglende håndtak til å holde i ved inn- og utstigning. Siste dag på turen falt
hun og slo ankel og legg kraftig. Klagen gjelder også at hun ikke fikk nødvendig hjelp
etter fallet og at hun ikke fikk rullestol ved ankomst Gardermoen. Hun hevder at hun er
blitt varig invalid som følge av dette og krever dekker reisens pris og refusjon av diverse
utgifter - til sammen ca. kr. 36.000,-.

Kultur Reiser har anført at bussen som ble brukt, var en vanlig minibuss av merket
Mercedes-Sprinter. Da klager falt, spurte reiseleder om hun trengte hjelp, noe hun
avslo. Hennes krav må rettes til reiseforsikringen og ikke til turarrangør.

Nemnda bemerker:

Klagenemnda er etablert for å behandle «tvister som springer ut av kontraktsforhold
mellom forbruker og bransjeaktør......., jf. pkt.1 i Avtale mellom Norsk Reiselivsforum og
Forbrukerrådet. Etter pkt. 8 c) i avtalen kan nemnda avvise en klage dersom

«saken reiser bevisspørsmål som vanskelig kan klarlegges under saksbehandlingen eller saken
for øvrig ikke egner seg for behandling i nemnda».

Klagen i nærværende sak kan dels sies å ha sitt utspring i kontraktsforholdet mellom klager og
turarrangør - nemlig påstanden om bruk av uegnet buss - og dels i en påstand om uaktsom
opptreden og ved manglende etterfølgende hjelp fra reiseleder for å få legehjelp.

For begge ansvarsgrunnlag gjelder at det hevdes at forholdet medfører erstatningsansvar så
vidt forstås for både de to reiseledere personlig og for turarrangøren.

Etter klagenemndas oppfatning må saken avvises med henvisning til pkt. 8 c) i avtalen nevnt
ovenfor. Erstatningsansvar basert på de anførte grunnlag reiser både bevisspørsmål som
vanskelig kan klarlegges ved den saksbehandling som gjelder for nemndsbehandlingen
- og kravet reiser også rettsspørsmål om ansvarsgrunnlag og juridiske og medisinske
årsakssammenhenger. Dette er spørsmål som ikke egner seg for behandling i nemnda.

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Vigdis Fiske Amisol AS.