Vedtak i Transportklagenemnda - Sjø

Sammendrag

Krav om fritak for betaling da klager hadde månedskort.

Dato
13.11.2018

Saksnummer
2018-01789

Tjenesteytere
Ruter

Klager har i det vesentlige anført

Klager tok fergen fra Aker Brygge til Nesoddtangen den 11. juni 2018. Denne dagen var
det kontroll. Klager fant ikke sitt månedskort og fikk dermed en bot på stedet. Klager
sendte inn informasjon om nummer på månedskortet i etterhånd. 

Klager krever å få slettet sin bot på kr. 1150.

Tjenesteyterne har i det vesentlige anført
I følge våre reisevilkår under punkt 3, er det innenfor kontrollsonen kun tillat å ferdes
med gyldig billett. Den reisende plikter derfor å ha gyldig billett i samsvar med selskapets
takst- og billetteringsregler før han/hun går om bord i transportmiddelet eller passerer
kontrollsonen. Du må derfor alltid ha billetten med deg på reisen du foretar. Billetten er
upersonlig og kan ikke vises i ettertid for å få ettergitt billettkontrollgebyr. Dette gjelder
også om man har et registrert kort eller billetten på mobiltelefon. Har man glemt eller
forlagt billetten må man kjøpe seg annen form for reisebevis.

Under billettkontrollen så forlot passasjer setet for å gå på toalettet og var der til slutten
av reisen. Klageren viste frem billett som var kjøpt for sent, ved fremvisning så var den
kjøpt for 8 minutter siden. Den ble ikke kjøpt før klager gikk på som det ble hevdet.  

Ruter kan ikke imøtekomme klagers krav  om å frafalle gebyret.

Nemnda bemerker

Klager ble den 11. juni 2018 ilagt gebyr på fergen fra Aker brygge til Nesoddtangen da
hun hadde kjøpt billett for sent.

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager har ikke bestridt at den billetten hun viste, var kjøpt etter at hun gikk ombord på
fergen. 

Nemnda bemerker at periodebilletter er upersonlige og må kunne vises på reisen. Ruter
har ingen ordning med at månedskort kan vises i ettertid. 

Vilkårene for ileggelse av gebyr var dermed til stede.

Klager har vist til at hun hadde glemt månedskortet hjemme på grunn av stress fordi
faren var blitt innlagt på sykehus samme morgen og fordi hun nylig hadde hatt en
hjernerystelse. 

Nemnda kan ikke se at disse forhold gir grunnlag for å anbefale at gebyret frafalles. Av
hensyn til reiseforetakenes behov er det nødvendig å ha en konsekvent praksis.

Vedtak

Transportklagenemnda Sjø finner ikke grunnlag for å anbefale at klager gis medhold.