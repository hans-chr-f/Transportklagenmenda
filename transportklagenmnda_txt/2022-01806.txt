Vedtak i Transportklagenemnda - Fly

Sammendrag

Krav om standarderstatning og refusjon av taxiregning.

Dato
16.12.2022

Saksnummer
2022-01806

Tjenesteytere
SAS

Klager har i det vesentlige anført

En familie på fem personer skulle reise med SAS fra Athen via Zûrich og Oslo til
Kristiansand den 6. juli 2022. 

Klager mottok melding den 5. juli om at SK223 fra Oslo til Kristiansand den 6. juli var
kansellert. Klager ble først booket om til å reise fra Athen den 7. juli kl. 08:25. Klager
befant seg på Naxos, og måtte i så fall bo på hotell ved flyplass i Athen for å kunne rekke
den avgangen. Det var dårlig hotellkapasitet i Athen, og dyre hotell, så klager ønsket å
få hjelp til alternativ reise, og ringte SAS. Klager fikk hjelp til å reise via København med
ankomst Torp den 7. juli kl. 23:30. 

Klager hadde undersøkt mulighet for leiebil fra Torp til Kjevik, og det var kun Hertz som
godtok enveis leie, og oppgitt pris var ca. 13 000 NOK. Alternativt måtte bilen returneres
til Torp den 8. juli, noe som innebar 6 timers ekstra kjøretid med to biler. Klager ble da
enig med en SAS ansatt på Kastrup om at de heller skulle ta en taxi og be om refusjon i
etterkant. Klager betalte 7440 NOK for taxi fra Torp til Kjevik der klagers bil var parkert.

Klager har mottatt standarderstatning for én person, 250 EUR.

Klager krever standarderstatning for samtlige i sitt reisefølge, i tillegg til at SAS dekker
hele taxi-regningen.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn. 

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringen av klagers flyvning en lovlig streik blant pilotene i
SAS.

I 2019 mottok EU-domstolen en anmodning om prejudisiell avgjørelse fra Attunda
tingsrätt i Sverige vedrørende fortolkningen av EU-forordning 261/2004 artikkel 5 nr.
3 i forbindelse med en tvist mellom Airhelp Ltd og SAS. Flyselskapet hadde avslått
passasjerens krav om standarderstatning etter at hans flyvning var kansellert som følge
av pilotstreiken i SAS våren 2019, og anført at streiken måtte anses som en ekstraordinær
begivenhet utenfor selskapets kontroll. 

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:

«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda mener at pilotstreiken i SAS sommeren 2022 ikke er å
anse som en ekstraordinær omstendighet som vil frita flyselskapet fra å utbetale
standarderstatning til passasjerer som fikk sine flyvninger kansellert som følge av
streiken. Basert på reiseavstanden anbefaler nemnda at SAS skal betale 400 EUR i
standarderstatning pr person, totalt 2000 EUR., jf. EU-forordning nr. 261/2005 artikkel
7 nr. 1. bokstav b). Klager har allerede fått utbetalt 250 EUR som kommer til fradrag.
Nemnda anbefaler dermed at SAS utbetaler 1 750 EUR i standarderstatning.

Kansellering av en flyvning medfører også at passasjerene har krav på omruting eller
refusjon av billetten jf. artikkel 5 jf. artikkel 8. Klager ble omrutet av SAS via København til
Torp med ankomst den 7. juli 2022 kl. 23:30. Klager ble imidlertid ikke omrutet helt frem
til endelige bestemmelsessted og klager krever derfor refusjon av taxiutgifter fra Torp til
Kristiansand, 7440 NOK. 

Nemnda mener at klager etter artikkel 8 nr. 1 bokstav b) har krav på omruting til det
endelige bestemmelsesstedet. SAS har etter nemndas syn dermed ikke overholdt
omrutingsplikten. Nemnda anbefaler derfor at SAS refunderer klagers utgifter til taxi fra
Torp til flyplassen i Kristiansand. Nemnda legger til grunn at offentlig transport ikke var
tilgjengelig så sent på kvelden.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning

Vedtak

Transportklagenemnda anbefaler at SAS utbetaler standarderstatning med 1 750 EUR og
refunderer klagers taxiutgifter med 7440 NOK.