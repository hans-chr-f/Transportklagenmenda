Vedtak i Transportklagenemnda
- Kollektivreiser

Sammendrag

Krav om refusjon av periodebillett på reisekort eller et nytt kort. Utløpt periodebillett.

Dato
15.08.2022

Saksnummer
2022-00623

Tjenesteytere
Ruter

Klager har i det vesentlige anført

Klager anfører at han kjøpte en 30-dagersbillett på reisekortet sitt for rundt ett år siden.
Klager anfører at han var i en bilulykke som medførte at han måtte på sykehus. Klager
viser til fremlagt bilde. Klager anfører han ikke fikk brukt kortet siden han var syk, og han
har utestående penger på kortet. Klager anfører at selv om han har penger på kortet, vil
ikke Ruter gi ham pengene tilbake eller et nytt kort.

Klager anfører at det er hans penger, og Ruter kan ikke få disse pengene gratis. Klager
anfører at han ikke visste at han ville miste pengene, og at dette ikke var oppgitt noe
sted. Klager anfører at reisekortet først utløper i 2026.

Klager krever pengene tilbake eller et nytt kort han kan bruke.

Tjenesteyterne har i det vesentlige anført
Billetten på det aktuelle reisekortnummeret ble kjøpt den 28. februar 2020. I henhold
til Ruters refusjonsregler (https://ruter.no/fa-hjelp/billettrefusjon/), refunderes
periodebilletter i inntil ett år fra kjøpsdatoen. Etter dette er billettene ugyldige, og kan
verken refunderes eller aktiveres.

Nemnda bemerker

Klager krever refusjon av utløpt periodebillett eller et nytt kort som følge av at han ikke
fikk brukt billetten siden han var i en bilulykke.

Det fremgår av Ruters refusjonsordning at ubrukte og ikke-aktiverte billetter refunderes
i inntil ett år fra kjøpsdatoen. Etter dette er ikke billettene lenger gyldige, og de kan da
verken refunderes eller aktiveres.

Det fremgår av fremlagt kortinnholdskvittering fra klager at 30-dagersbilletten ble kjøpt
den 28. februar 2020. Fremlagt dialog med Ruter viser at klager kontaktet Ruter for å be
om refusjon den 8. februar 2022. Dette var mer enn ett år etter at billetten ble kjøpt, og
det er således ikke grunnlag for refusjon.

Etter nemndas syn har Ruter informert tilstrekkelig om refusjonsreglene på sine
nettsider.

Vedtak

Transportklagenemnda kan ikke anbefale at klager gis medhold.