Vedtak i Transportklagenemnda - Fly

Sammendrag

Krav om standarderstatning i forbindelse med kansellering.

Dato
17.10.2024

Saksnummer
2024-00400

Tjenesteytere
SAS

Klager har i det vesentlige anført

Klager skulle reise med SAS den 22. januar 2024 fra Oslo med SK312 kl. 13:50 med
ankomst Haugesund kl. 14:50. Denne flyvningen ble kansellert samme dag og klager ble
booket om til Oslo via Bergen med ankomst Haugesund kl. 18:05. Forsinkelsen ble på 3
timer og 15 minutter. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Oppsummert har SAS anført at SK312 ble kansellert grunnet værforhold, nærmere
bestemt vindforholdene i Haugesund. Det vises til fremlagt detaljert forklaring om
vindforholdene, vedlegg, Eurocontrol, Metar, Flightstats og interne screenshots. 

Klager ble ombooket til neste ledige avgang, SK271 Oslo – Bergen kl. 15:35 og WF1013
Bergen – Haugesund ankomst kl. 18:05.  Årsaken til at klager ikke ble booket om til
direktefly var at det ikke fantes andre alternativer denne dagen før kl. 21:10. SAS har
videre ikke mulighet til å booke passasjeren om til Norwegian-fly. Det vises i denne
sammenheng til de nylige vedtatte dommene fra tingretten, 24-047141TVI-TROG-TEID
og 24-047144TVI-TROG-TEID. Det skal også bemerkes at EU kommisjonen er av den
oppfatning at flyselskaper først bør ha en plikt til å undersøke omrutingsalternativ med
andre flyselskaper når passasjerens forsinkelse vil overstige 12 timer (EU kommisjonens
svar på spørsmål P-005941/2017 til EU kommisjonen). Det vises også til tingrettens dom
i TROG-2022-37129 hvor retten uttalte at det ikke kan stilles krav til flyselskapet om
fremleggelse av dokumentasjon på at det ikke fantes ledige seter hos andre flyselskaper.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen.

Nemnda er, basert på innsendt dokumentasjon, av den oppfatning at det forelå
ekstraordinære omstendigheter i form av utfordrende vindforhold i tidsrommet klagers
flyvning skulle lande i Haugesund. Nemnda finner det godtgjort at dette var årsaken
til at flyet ble kansellert. Klager ble omrutet til ny avgang samme ettermiddag/tidlig
kveld og ble litt over 3 timer forsinket. Nemnda finner omrutingsalternativet som
rimelig sett hen til avgangs- og ankomsttid på tilbudet. Nemnda kan ikke se at det forelå
andre rimelige tiltak SAS kunne iverksatt for å minimere følgene av de ekstraordinære
omstendighetene. 

Klager har basert på ovenstående ikke rett på standarderstatning.

Vedtak

Transportklagenemnda anbefaler ikke at klager gis medhold.