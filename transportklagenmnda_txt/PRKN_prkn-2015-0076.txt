Vedtak i Pakkereisenemnda

Sammendrag

Krav om refusjon av reisens pris pga. uteblitt hjelp på
flyplassen, seteplassering på flyet og rommets beliggenhet.

Dato
12.02.2016

Saksnummer
76/15P

Tjenesteyter
Solgården

Saken gjelder:

Krav om refusjon av reisens pris pga. uteblitt hjelp på flyplassen, seteplassering på flyet og
rommets beliggenhet.

Klager har i det vesentlige anført:

Klager bestilte en reise hvor fly, transfer til og fra hotellet i Alicante, opphold og full pensjon
var inkludert i perioden 16.12.14 - 06.01.15.

Ifølge klager bestilte hun assistanse på flyplassen, lån av transportstol og hjelp med kofferten.
Dette kom aldri. Klager måtte klare seg selv og var tilslutt helt utslitt da hun endelig kom frem
til avgangshallen. Noen dager før hun reiste var hun blitt oppringt av en ansatt fra Solgården
og spurt om tidspunktet hun skulle ankomme Gardermoen. Hun fortalt at hun skulle ta
flybussen og være fremme kl.0840. Klager fikk da beskjed om at hun ville bli møtt ved bussen
av en med gul vest som hadde rullesol. Vedkommende skulle hjelpe henne inn. Hun varslet
derfor familien om at de ikke behøvde å hjelpe henne på flyplassen.

På forhånd hadde klager bedt om at plassen i flyet ikke måtte være langt bak og mot
midtgangen på grunn av sykdom da klager ikke tåler å få slag i armen og siden. Klager
fikk plass mot midtgangen og bakerst. Klager sa i fra med en gang, men flypersonalet
kunne ikke gjøre noe da det var Solgården som hadde delt ut plassene. Toalettet var rett
bak klager slik at det var mye tråkking forbi plassen og flere som skumpet bort i klager og
påførte henne slagsmerter. Dette spredte seg fra armen til skuldrene og nakken. Dette
var svært smertefullt og smerten vedvarte under hele oppholdet på Solgården. Klager var
nødt til å ta ni fysioterapibehandlinger for å holde ut smerten. Hun måtte fortsette med
fysioterapibehandlinger etter at hun kom hjem. Hun klarte således nesten ikke å delta på
noen aktiviteter og turer på grunn av smertene.

I forbindelse med bestilling hadde klager ringt Solgården og hørt om det var mulig å få
forhåndsreservert leilighet i første etasje da hun på grunn av angst ikke kunne bo høyere opp.

Dette fikk klager beskjed om var greit og hun bestilte reisen. Da hun kom frem, var klager blitt
plassert i tredje etasje uten sollys, terrasse eller balkong. Klager sa i fra med en gang, men
fikk bare beskjed om at det var fullt slik at hun måtte ta rommet i 3. etasje. Etter midddagen
pakket hun ut og skulle legge seg da hun fikk forespørsel om hun ville bytte. Da var hun så
sliten etter en lang dag at hun ikke hadde mulighet til å gjøre det den kvelden. Hun fikk heller
ikke noe tilbud om hjelp til å pakke ned sakene og flytte neste dag. Hun klagde flere ganger på
plasseringen de neste dagene og først etter en uke fikk hun bytte til 1. etasje.

På nettsidene averteres det med at Solgården betyr trygghet. Dette var noe klager ikke fikk
oppleve, grunnet feil plassering i flyet og hennes helseproblemer som oppstod på grunn av
dette, manglende transporthjelp og feil leilighet.

Hele jule- og nyttårsfeiringen ble ødelagt for klager. I tillegg ble hun påført ekstrautgifter på
kr 3.299 grunnet alle fysioterapibehandlingene. Det bes derfor om at hele reisens pris på kr
23.496 refunderes.

Det vises for øvrig til klagers brev.

Solgården har i det vesentlige anført:

Pakkereisen til Solgården defineres fra tidspunktet for innsjekking og til gjesten kommer
tilbake og får bagasjen på bagasjebåndet.

Solgården hjelper til med å formidle spørsmål om gratis assistanse til de organisasjonene
som er ansvarlig for dette på flyplassen. Solgården har innhentet loggføringen hos Aviator
som viser at Solgården har videreformidlet spørsmålet fra klager til Aviator med beskjed
om hvilken buss det gjaldt. Oppdraget er markert som utført, men det kan hende at bussen
hadde ankommet flyplassen tidligere og at hjelpen ikke rakk fram til klager i tide. Solgården
kan ikke se at klager har «betalt for bistand/assistanse på flyplassen».

Solgården har ikke anledning til å garantere seteplassering. Gjester med bevegelsesvansker
plasseres aldri på seter ved nødutgangene. Solgården foretar den første seteplassering
og sender den til SAS sitt system noen dager før avreisen. Det er personalet til SAS som
er ansvarlig og besetningen om bord har det siste ordet ved endringer i forbindelse med
seteplassering. Solgården har ikke eget personale i flyet og kan ikke uttale seg om årsaken til
at klager ikke fikk tilfredsstilt sitt ønske om å bytte sete.

Solgården gav klager tilbud om bytte av rom etter middag den samme kvelden som hun
ankom hotellet. De har alltid ekstra personale til stede på ankomstkvelden for å assistere
gjestene ved bytte av rom og hjelper til med flytting av kofferter. Det stemmer at det gikk en
uke før det igjen var et ledig rom som kunne tilbys klager.

Solgården har tilbudt klager et prisavslag på kr 5.000.

Det vises for øvrig til brev fra Solgården.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Klageren tar opp tre forhold, nemlig assistanse på flyplassen før avreise, seteplassering på
flyet og plassering i en leilighet i 3. etasje den første uken av oppholdet.

Når det gjelder assistanse på flyplassen, legges det til grunn at denne vanligvis utføres i
regi av Avinor. Det er opplyst at det er frivillige fra Røde Kors som står for det praktiske, og
det fremgår av et skjermbilde som er vedlagt saken at klageren skal ha blitt assistert av en
kvinnelig assistent. Klageren har selv beskrevet at hun ikke ble møtt ute ved bussen, men
at hun fikk kontakt med en person med gul vest i avgangshallen. Det er vanskelig å lese seg
til hva slags assistanse hun fikk ut fra klagerens beskrivelse, men siden oppdraget ser ut til
å være kvittert ut som utført, går nemnda ut fra at hun fikk hjelp etter at hun fikk kontakt i
avgangshallen. Hjelp i forbindelse med avreisen er noe det ikke betales for, og er en tjeneste -
som hvis den svikter - vanskelig kan belastes arrangøren ved økonomiske sanksjoner.

Det er beskrevet at rutinene ved seteplassering er slik at Solgården sender over en liste
over gjestene hvor seteplassering er foretatt, men at SAS har det siste ordet og kan foreta
omrokkeringer. Siden det er nevnt at personer med bevegelsesproblemer ikke kan sitte ved
en nødutgang, tyder etter nemndas syn mye på at klageren i første omgang nettopp var
plassert ved en nødutgang, og at hun av sikkerhetshensyn måtte flyttes. Hvis det forholdt
seg slik, er nemnda enig med klageren i at det var en svært dårlig løsning å flytte henne til
bakerste seterad hvor det ikke går an å legge ned seteryggen, og hvor det er trafikk til og fra
toalettene. Flyreisen ned til Spania lider derfor etter nemndas syn av en mangel.

Det er videre klaget over romplassering. Det er etter nemndas erfaring svært uvanlig
at arrangøren garanterer en spesiell plassering. Gjestene betaler som regel ulik pris for
forskjellige romkategorier, og det anses vanligvis ikke som en mangel å bli plassert i et rom av
samme kategori som det man har betalt for, uansett rommets beliggenhet.

I dette tilfelle var det på grunn av angstproblematikk i følge klageren gitt et løfte om at hun
skulle plasseres i 1. etasje. Da hun ikke ble plassert slik hun ønsket, klaget hun, og samme
kveld ble hun tilbudt et rom i 1. etasje. Da var det imidlertid blitt så sent at hun ikke orket å
flytte. Neste mulighet til rombytte kom deretter først etter en uke.

Det står påstand mot påstand når det gjelder ønske om romplassering. Uansett dette ble
klageren tilbudt et rom i 1. etasje den samme kvelden hun ankom og etter at arrangøren var
blitt klar over hennes ønske.

Nemnda ser at dette ikke var tilfredsstillende for klageren, og at det muligens ikke ble
kommunisert tydelig nok at hun kunne få hjelp til å flytte hvis hun ønsket det. Etter en samlet
vurdering kan nemnda imidlertid ikke se at sete- og romplasseringen kan gi grunnlag for
et større avslag enn det som er tilbudt av arrangøren. Tilbudet innebærer et prisavslag på
nærmere 25 % av reisens pris. Det fremgår av reisebeviset at totalprisen var kr 21.146.

Vedtak:

Pakkereisenemnda kan ikke anbefale at det blir gitt ytterligere prisavslag ut over de kr 5.000
som allerede tilbudt av arrangøren.

Vedtaket er enstemmig.