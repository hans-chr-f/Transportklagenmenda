Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
15.05.2013

Saksnummer
703/12F

Tjenesteyter
Wizz Air

Klager har i det vesentlige anført:

Den 16. juli 2012 bestilte klager en reise for to personer fra Gøteborg til Beograd t/r på
Wizzairs nettside, med utreise den 26. september 2012.

Noen uker etter bestilling mottok klager telefon fra Wizzair med beskjed om å foreta
betalingen på nytt grunnet serverfeil hos Wizzair. Den 24. september kontaktet klager Wizzair
per telefon og fikk beskjed om at bestillingen var ok.

Da klager skulle sjekke inn, fikk han beskjed om at de ikke stod oppført på passasjerlisten.
Klager endte opp med å kjøpe nye billetter dagen etter.

Klager krever refusjon av diverse utgifter, til sammen kroner 8 740.

Det vises for øvrig til klagers brev.

Wizzair har i det vesentlige anført:

Årsaken til at klager ble nektet ombordstigning på W6 4206 var at de møtte opp under 40
minutter før avgang. Innsjekkingsskranken er åpen fra to timer til 40 minutter før avgang i
henhold til Wizzairs generelle vilkår.

Det er dessverre ingen refusjon på klagers billett. Wizzair kan av den grunn ikke imøtekomme
hans krav.

Det vises for øvrig til Wizzairs brev.

Nemnda bemerker:

EU-forordning 261/2004 fastsetter regler for erstatning ved bl.a. nektet ombordstigning.
Dersom enighet ikke oppnås mellom passasjer og flyselskap, kan passasjeren bringe saken
inn for et dertil opprettet klageorgan. Det fremgår av forordningens artikkel 16 nr. 1 at det
er klageorganet i den medlemsstat flyvningen skulle ha gått fra, som er rett klageorgan.
Dersom flygningen skulle ha gått fra en tredjestat til et medlemsstat, er det medlemsstatens
klageorgan som skal behandle saken.

Det aktuelle tvist gjelder flygning fra Göteborg til Beograd. Tvisten må således bringes inn for
klageorganet i Sverige, Allmänna Reklamationsnämnden ARN.

Sakens dokumenter oversendes svensk klagenemnd.

Vedtak:

Saken avvises fra behandling i Transportklagenemnda - fly og oversendes svensk
klagenemnda.

Vedtaket var enstemmig.