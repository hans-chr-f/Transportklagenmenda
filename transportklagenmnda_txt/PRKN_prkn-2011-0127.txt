Vedtak i Pakkereisenemnda

Sammendrag

Uspesifisert reise til Gran Canaria, 19. - 26. mars 2011.
Støy. Krav om refusjon av mellomlegg for flytting.

Dato
09.11.2011

Saksnummer
127/11

Tjenesteyter
Star Tour AS

Klager: X

Turarrangør: Star Tour AS

Antall reisende: 2

Reisens pris: kr 7.376

Saken gjelder:

Uspesifisert reise til Gran Canaria, 19. - 26. mars 2011. Støy.

Krav om refusjon av mellomlegg for flytting.

Klager har i det vesentlige anført:

Leiligheten i det hotell klagerne ble innkvarter i hadde en slik konstruksjon at lyder fra
naboene ble forsterket. Inne i klagernes leilighet hørtes det ut som om det ble holdt ville
fester, men når klagerne gikk på utsiden var lydnivået fra naboene ikke mer enn man må
akseptere. Inne i leiligheten var det ikke mulig å føre en normal samtale. Den ble overdøvet av
lyder som ble forsterket fra naboene.

Klagerne fikk bytte hotell. Dette kostet 356 euro samt 28 euro til taxi.

På det nye hotellet ble de fortalt at de som privatpersoner ikke hadde trengt å betale mer enn
180 euro.

Klagerne krever refundert sine ekstrautgifter.

Star Tour har i det vesentlige anført:

Ved bestilling av uspesifiserte reiser gjelder egne vilkår. I reglene fremgår bl.a. at man kan bli
innkvartert på hotell av meget enkel standard.

Bostedet kan befinne seg i hvilket som helst område på det aktuelle reisemålet.

Reisende som stiller krav til kvalitet og komfort anbefales ikke å velge uspesifisert
innkvartering.

Det fremkommer videre av reglene at man ved et eventuelt bytte av bosted må betale en
prisdifferanse mellom den aktuelle prisen på bostedet man flytter til og grunnprisen på reisen
man har kjøpt.

Informasjon om støykilder som bygge arbeider, trafikkstøy og lignende gis ikke på
uspesifiserte reiser.

Klagerne ble informert om at flytting ville innebære ekstra kostnad.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for

Reiser man uspesifisert, kan bli innkvartert hvor som helst på reisemålet.

Man må være forberedt på enkleste type innkvartering. Man må også være forberedt på å
kunne bli innkvartert i et hotell som ligger støyutsatt til m.v.

Nemnda finner på bakgrunn av de foreliggende opplysninger ikke sannsynliggjort at klagerne
fikk innkvartering med mer støy enn det de måtte være forberedt på.

Klagerne må etter dette selv betale kostnadene ved bytte av bosted.

Klager var forut for flyttingen klar over hva dette ville koste, og aksepterte dette, dog slik at de
ville klage etter hjemkomst.

Nemnda finner etter dette ikke å kunne anbefale at klagerne gis medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Unn Vestad, Tyrkiareiser AS