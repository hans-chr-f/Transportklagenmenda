Vedtak i Transportklagenemnda
- Kollektivreiser

Sammendrag

Krav om 550 kroner eller at utlegg til ekstra
togbillett blir dekket som følge av bussforsinkelse.

Dato
05.10.2023

Saksnummer
2023-01854

Tjenesteytere
Ruter

Klager har i det vesentlige anført

Klager skulle reise med bussen fra Storøya skole til Jernbanetorget kl. 13.10 den 23. mai
2023. Planlagt ankomst på Jernbanetorget var kl. 13.43. Klager hadde billett videre med
toget fra Oslo S til Lillehammer, med avgang fra Oslo S kl. 14.02. Denne billetten kostet
205 kroner.

Bussen var imidlertid en halvtime forsinket ved avreise fra Storøya skole. Klager rakk
dermed ikke avgangen fra Oslo S, og hun kjøpte derfor ny billett med toget til en avgang
fra Skøyen stasjon kl. 14.24. Denne billetten kostet 379 kroner.

Klager anfører at da hun kontaktet kundeservice da hun så at bussen var ti minutter
forsinket, fikk hun beskjed om at bussen hadde kjørt feil.

Klager krever 550 kroner som følge av at forsinkelsen var på over 20 minutter, eller at
utgiftene til den nye togbilletten dekkes.

Tjenesteyterne har i det vesentlige anført
I reisegarantien står det følgende: «Reisegarantien omfatter heller ikke følgeskader av
forsinkelsen, for eksempel ved at du ikke rekker tannlegetime, forretningsavtale eller en
flyavgang.»

Ruter dekker ikke togbilletten, fordi dette anses som en følgeskade av forsinkelsen.

Ruter står fast ved avgjørelsen om å gi klager avslag.

Nemnda bemerker

Bussen klager hadde tenkt til å ta fra Storøya til Jernbanetorget kl. 13.10 den 23. mai
2023, ble forsinket, slik at klager mistet togavgang fra Oslo S. Klager måtte kjøpe ny
togbillett og har fremsatt krav om kompensasjon.

Det følger av Ruters reisegaranti at passasjeren ved forsinkelser på mer enn 20 minutter
kan ha rett på å få dekket utgifter til alternativ transport. Garantien omfatter imidlertid
ikke følgeskader som for eksempel at man «ikke rekker tannlegetime, forretningsavtale
eller en flyavgang».

I dette tilfellet mistet klager en togavgang videre med et annet selskap. 

Nemndas mindretall, nemndsleder og representanten fra Vy kan ikke se at et slikt tap er
dekningsmessig etter reisegarantien. Mindretallet kan heller ikke se at det er grunnlag
for å konstatere uaktsomhet hos sjåføren, selv om han kjørte feil. Etter mindretallets
syn ville ikke enhver feilkjøring være uaktsomt, det kreves at det er noe å bebreide
sjåføren. Basert på sakens dokumenter er det ikke tilstrekkelig grunnlag for å konstatere
uaktsomhet. Det er derfor ikke grunnlag for erstatning etter skadeserstatningsloven §
2-1. 

Nemndas flertall, forbrukerrepresentantene og representanten fra Innlandet mener at
uten andre opplysninger fra selskapet, må feilkjøring anses som uaktsomt fra sjåførens
side, og det er dermed grunnlag for erstatning etter skl. § 2-1 om arbeidsgiveransvaret.
Et slikt erstatningsansvar vil også dekke følgetapet, og flertallet anbefaler at klager gis
medhold til dekning av den nye togbilletten hun måtte kjøpe, på 379 kroner.

Vedtak

Transportklagenemnda anbefaler at kostnadene på 379 kroner til ny togbillett erstattes.
Dissens.