Vedtak i Transportklagenemnda - Fly

Sammendrag

Krav om erstatning grunnet kansellering.

Dato
20.06.2014

Saksnummer
215/14F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Oslo til Bergen den 22. november 2013 kl. 16:20 med DY620. Avgangen
ble kansellert, og klager ble booket om til dagen etter.

Klager ble på Gardermoen lovet refusjon av drosjeutgift til og fra flyplass og hjemsted.

Klager krever standarderstatning 250 euro i henhold til EU-forordning 261/2004, samt refusjon
av drosjeutgift fra flyplass til hjemsted t/r.

Norwegian har i det vesentlige anført:

DY620 ble kansellert som følge av uforutsett teknisk feil, det vises til fremlagt teknisk rapport.
Hendelsen var ekstraordinær og utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian beklager dersom det ble gitt feil informasjon på Gardermoen vedrørende refusjon
av drosjeutgift. Klager tok drosje til og fra hjemsted på et tidspunkt hvor både tog, flytog og
buss var tilgjengelig. Norwegian dekker kun rimeligste transport, og det er passasjerenes eget
ansvar å finne rimeligste transportalternativ.

Norwegian ønsker å refundere klagers utgift fra flyplass til hjemsted tilsvarende pris med
flytoget, men kan ikke imøtekomme hennes krav om standarderstatning.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved det elektriske anlegget på en tidligere avgang.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Ved kansellering plikter flyselskapet å tilby omruting snarest mulig, på tilsvarende
transportvilkår, til bestemmelsesstedet, jf. forordningen artikkel 5, jf. artikkel 8. Flyselskapet
plikter også å tilby mat og forfriskninger som står i rimelig forhold til ventetiden samt
hotellinnkvartering der det er nødvendig. Selskapet plikter videre å tilby transport mellom
lufthavnen og overnattingsstedet jf. artikkel 5, jf. artikkel 9.

Det står påstand mot påstand om klager ble informert om hun kunne benytte drosje tur/
retur Gardermoen ikke. Nemnda finner det på bakgrunn av de foreliggende opplysninger
mest sannsynlig at Norwegians representant tilbød drosje som et alternativ til hotell på

Gardermoen. Nemnda viser til klagers forklaring og til at utgifter til drosje fremsto som et greit
alternativ for begge parter i den foreliggende situasjon. Nemnda viser til at alternativet var
overnatting på hotell på Gardermoen.

Nemnda anbefaler at Norwegian erstatter klagers drosjeutgifter.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning. Nemnda anbefaler at Norwegian erstatter klagers drosjeutgifter.

Vedtaket var enstemmig.