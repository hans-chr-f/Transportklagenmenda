Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.02.2016

Saksnummer
0714/15F

Tjenesteyter
Widerøes Flyveselskap AS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Torp til Brønnøysund via Trondheim den 26. mars 2015 kl. 06:50. WF480
ble forsinket slik at klager mistet sin videreforbindelse kl. 09:00. Klager ble booket om til neste
fly kl. 12:05.

Det ble oppgitt at årsaken til forsinkelsen var manglende brøyting på rullebanen. Klager
mener at siden snøen som kom var varslet, kan den ikke ha kommet som en overraskelse på
flyselskapet. Andre fly tok av uten forsinkelser.

Klager krever standarderstatning i henhold til EU-forordning 261/2004, 250 euro.

Det vises for øvrig til klagers brev.

Widerøe har i det vesentlige anført:

WF480 ble forsinket som følge av store snømengder, det vises til fremlagt dokumentasjon.
Hendelsen er ikke kompensasjonsberettiget da årsaken var ekstraordinære omstendigheter
utenfor Widerøes kontroll.

Det vises til fremlagt utskrift som viser at 24 av 25 avganger var forsinket på Torp den 26.
mars. Kun et fly ble kansellert.

Ved uregelmessigheter kan passasjeren velge å avbryte reisen mot full refusjon, eller
ombooking. Klager valgte sistnevnte.

Widerøe kan ikke imøtekomme klagers krav.

Det vises for øvrig til Widerøes brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flygningen
ble forsinket som følge av snø. Nemnda er av den oppfatning at dette er å anse som en
ekstraordinær omstendighet i forordningens forstand. Nemnda finner videre godtgjort at
Widerøe ikke kunne unngått forsinkelsen selv om alle rimelige tiltak var truffet.

Forsinkelsen gir etter dette ikke rett til standarderstatning, og nemnda finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.