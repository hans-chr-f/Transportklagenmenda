Vedtak i Transportklagenemnda - Fly

Sammendrag

Erstatning for tapt bagasje.

Dato
25.08.2023

Saksnummer
2023-00305

Tjenesteytere
KLM

Klager har i det vesentlige anført

Klager reiste fra Oslo til Bordeaux via Amsterdam 5. juli 2022 med KLMs flyvning KL1317.
Kofferten deres kom aldri frem. 

Klager har fremmet krav om erstatning av koffert og dens innhold, samt nødvendige
innkjøp foretatt for å kunne fortsette ferien. Klager har estimert kofferten og dens
innhold sin verdi til 22 538 NOK, og oppgir å ha foretatt nødvendige innkjøp for ca. 2900
NOK. 

Klager har fra før mottatt 6 284 NOK fra KLM i erstatning for tapt bagasje, samt 21
880 NOK fra sitt forsikringsselskap. Klager krever full erstatning fra KLM for å kunne
tilbakebetale til sitt forsikringsselskap.

Tjenesteyterne har i det vesentlige anført
KLM har i det vesentlige anført at klager allerede har mottatt utbetalinger for forsinket
bagasje på 6284 NOK fra dem og 21 880 NOK fra sitt forsikringsselskap. 

KLM sier deres opplysninger viser at den savnede bagasjen ble signert og mottatt 6.
juli 2022. KLM anfører at da beløpet som klages for allerede har blitt refundert via
forsikringsselskapet, er det ikke mulig å opprette sak fra flyselskapet om refusjon til
forsikringen.

Nemnda bemerker

I henhold til luftfartsloven § 10-20 / Montrealkonvensjonen artikkel 19 er fraktfører
ansvarlig for tap som følge av forsinket bagasje, med mindre flyselskapet kan godtgjøre
at de og deres folk har tatt alle forholdsregler som med rimelighet kan kreves for å
unngå tapet, eller at dette ikke har vært mulig for dem. 

Basert på klagers forklaring og innsendt dokumentasjon legger nemnda til grunn
at verdien av klagers økonomiske tap som følge av tapt bagasje totalt utgjør ca.
25 438 NOK. Klager har informert om at de allerede fått utbetalt 21 880 NOK fra
sitt forsikringsselskap og 6 284 NOK fra KLM, dvs. totalt 28 164 NOK. Klager krever
full refusjon av KLM for å kunne tilbakebetale sitt forsikringsselskap. Det er ikke
dokumentert om forsikringsselskapet har fremmet noe slikt krav mot klager, men et slikt
krav har formodningen mot seg. 

KLM har vist til at beløpet som kreves allerede har blitt refundert via forsikringsselskapet.
Det er derfor ikke mulig å opprette sak fra flyselskapet om refusjon til forsikringen. 

Nemnda understreker at klager ikke skal ha dekket sitt tap to ganger. Beløp som er
utbetalt til klager fra forsikringsselskapet kommer til avkortning i krav om erstatning
mot flyselskapet, slik det bl.a. er lagt til grunn i tidligere nemndspraksis, se bl.a.
FLYKN-2022-680, FLYKN-2022-409 og FLYKN-2019-4023. Eventuell regress vil være et
anliggende mellom forsikringsselskapet og flyselskapet.

Nemnda kan etter dette ikke anbefale at klager gis medhold.

Vedtak

Nemnda anbefaler ikke at klager gis medhold.