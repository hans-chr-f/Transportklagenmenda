Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
25.06.2018

Saksnummer
2017-02540

Tjenesteytere
Novair

Klager har i det vesentlige anført

Klager reiste med Novairs flyvning NVR231 fra Oslo lufthavn (OSL) til Chania (CHQ) 7. juli
2017 kl. 06.35. Flyvningen ble forsinket med mer enn tre timer, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 400 euro.

Tjenesteyterne har i det vesentlige anført
Novairs flyvning NVR231 fra Oslo til Chania 7. juli 2017 hadde planlagt ankomsttid kl.
11.40 lokal tid. Flyet ble forsinket ut fra Oslo lufthavn, og landet på Chania flyplass kl.
14.22 lokal tid. Ved gate var flyet to timer og 47 minutter forsinket (kl. 14.27). Fra flyet
kom til gate til dørene åpnet går det to til tre minutter. 

Forsinkelsen oversteg i dette tilfellet ikke tre timer, og det er derfor ikke grunnlag for
standardkompensasjon etter EU-forordning 261/2004. Novair avviser på ovennevnte
bakgrunn klagers erstatningskrav.

Nemnda bemerker

Novairs flyvning NVR231 fra Oslo til Chania 7. juli 2017 ble forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Det er det faktiske ankomsttidspunktet sett i forhold til planlagt ankomsttidspunkt som
er avgjørende for retten til standarderstatning.

Nemnda viser til fremlagt dokumentasjon fra Novair. Det fremgår at "AA (Actual Arrival)",
da flyet stoppet ved gate, var kl. 14.27. Det medfører at forsinkelsen var to timer og 47
minutter. Selv om man regner med at det går noen minutter fra flyet parkerer ved gaten
til dørene åpnes, vil forsinkelsen likevel være under tre timer. 

Forsinkelsen var under tre timer, og klager har derfor ikke krav på standarderstatning
etter forordningen.

Vedtak

Transportklagenemnda - fly anbefaler ikke at klager gis medhold.