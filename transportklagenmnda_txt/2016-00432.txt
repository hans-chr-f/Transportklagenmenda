Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
23.01.2017

Saksnummer
2016-00432

Tjenesteytere
Ruter

Klager har i det vesentlige anført

28. oktober skulle klager ta t-banene fra Tøyen til Jernbanetorget. Klager ønsket å kjøpe
billett på en av billettautomatene, men det var kø foran automaten. Hun skulle rekke
bussen til København,og hadde mye bagasje, det var derfor vanskelig for klager å
forflytte seg for å kjøpe billett andre steder. Siden det ikke var noen til stede som kunne
hjelpe klager tok hun t-banen til Jernbanetorget, hun hadde penger klare til å kjøpe
billett, men ble istedet ilagt gebyr for manglende billett. 

Klager krever at Ruter annullerer gebyret.

Tjenesteyterne har i det vesentlige anført
Klager ble ilagt et gebyr den 28.oktober .2016 på T-banen ved Jernbanetorget stasjon,
gebyret er ilagt kl 10:53. Klager kunne ikke fremvise noen gyldig billett i kontrollen.

Hennes forklaring er at det var lang kø foran automaten på Tøyen stasjon, hun hadde
mye å bære på og kunne av den grunn ikke gå inn på Narvesen som også ligger på Tøyen
stasjon, rett ved siden av automaten. Mellom Tøyen og Jernbanetorget går alle T-banens
linjer, det går derfor T-bane herfra seks ganger i kvarteret. At man har dårlig tid er ikke
grunn til å slippe å betale gebyr. Her har klager beregnet for dårlig tid, noe hun må ta
ansvar for selv. 

Ruter ser ingen grunn til å endre vårt standpunkt i denne saken.

Nemnda bemerker

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager kunne ved kontroll på T-banen fra Tøyen til Jernbanetorget ikke vise billett. Det var
følgelig grunnlag for å ilegge gebyr. 

Nemnda viser til at for dårlig tid til å kjøpe billett generelt ikke gir grunn til å frafalle
gebyr. For øvrig er det vanskelig å feste tillit til at det var så stor kø foran billettautomaten
at klager ikke lyktes med dette selv om hun etter egne opplysninger holdt på en halv
time. 

Nemnda har tatt i betraktning at det er lenge siden klager bodde i Norge, men kan ikke
se at dette hadde vesentlig betydning da hun tydeligvis var kjent med kjøp av billett på
automat.

Nemnda finner etter en samlet vurdering ikke grunnlag for å anbefale at gebyret
frafalles.

Vedtak

Transportklagenemnda Kollektivtransport finner ikke grunnlag for å anbefale at klager
gis medhold.

Vedtaket er enstemmig.