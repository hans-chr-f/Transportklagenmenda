Vedtak i Transportklagenemnda
- Kollektivreiser

Sammendrag

Krav om refusjon av 365-dagersbillett som følge av Covid-19.

Dato
24.08.2020

Saksnummer
2020-01620

Tjenesteytere
Ruter

Klager har i det vesentlige anført

Klager kjøpte 365-dagers reisekort den 22. mai 2019, som var gyldig til og med
21.05.20. I forbindelse med Corona-situasjonen, søkte klager om refusjon av deler
av sitt årskort, totalt 57 dager i perioden 12. mars 2020 til 07. mai 2020 på grunn av
nedstengingsperioden av T-banen. Klager er avhengig av T-banen til jobb, men har
vært avskåret fra å ta T-banen i hele nevnte periode på grunn av smittevernhensyn og
at klager er i risikogruppen. Klager søkte om refusjon 08. mai 2020, men Ruter avslo
søknaden den 13. mai 2020. Klager anfører at forbrukerkjøpsloven ikke kan annulleres/
tilsidesettes, og viser til at han har kjøpt et produkt av en profesjonell næringsdrivende
som har vist seg mangelfullt i 57 dager.

Klager krever refusjon av kr. 1 171.

Tjenesteyterne har i det vesentlige anført
Ruter har vist til at klager ba om refusjon den 08. mai 2020 for perioden 12. mars
2020 til og med 07. mai 2020. Ruter har vist til at det fremgår av deres nettside at
refusjonsbeløpet regnes fra den dagen de mottar forespørselen om refusjon. Videre står
det på deres nettsider at for 365-dagersbillett får man refusjon for antall dager man har
igjen av de 300 dagene man har betalt for, ikke de 365 dagene billetten er gyldig.

Ruter anfører at dersom klager hadde kontakt dem den 12. mars 2020, ville det vært
brukt 296 dager av billetten, og 4 dager igjen av perioden det var betalt for. Dette ville
tilsvart kr. 100 i verdi, ikke kr. 1 171. I henhold til Ruters retningslinjer om refusjon av
billett, er det ekspedisjonsgebyr på kr. 100. Etter gebyret, ville det altså uansett ikke vært
noen verdi igjen å refundere. 

Ved kjøp av 365-dagersbilletter betaler man for 10 måneder og kan reise i 12. Ved
refusjon av 365-dagersbilletter regnes refusjonsbeløpet ut ifra hvor mange dager man
har igjen av de 300 dagene man faktisk har betalt for. I dette tilfellet er det mindre enn
65 dager igjen av billetten, så da er det ikke noe igjen av billetten å refundere.

Ruter opprettholdes sitt krav om avslag av refusjon for billett på grunn av for sen
innsendelse av refusjonskrav.

Nemnda bemerker

Klager krever refusjon av 365-dagersbillett som følge av Covid-19.

Av nettsidene til Ruter fremgår det at det tilbys refusjon for antall dager man har igjen
av de 300 dagene som man har betalt for, ikke de 365 dagene billetten er gyldig. Det
innebærer at det må være mer enn 65 dager igjen på billetten for at man skal ha rett
til refusjon. Videre fremgår det at refusjonsbeløpet regnes fra den dagen Ruter mottar
forespørsel om refusjon.

Klager sendte inn refusjonsskjema til Ruter den 08. mai 2020. På det tidspunktet var kun
13 dager igjen av billetten. Ettersom det var færre enn 65 dager igjen på billetten, var det
ingen gjenstående dager å gi refusjon for.

Nemnda kan derfor ikke se at klager har krav på å få refundert utgiften til billetten.

Vedtak

Transportklagenemnda kan ikke anbefale at klager gis medhold.