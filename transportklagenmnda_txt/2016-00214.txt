Vedtak i Transportklagenemnda - Fly

Sammendrag

Krav om erstatning av merutgifter til billetter
med annet selskap grunnet endret rutetid.

Dato
19.12.2016

Saksnummer
2016-00214

Tjenesteytere
Wizz Air

Klager har i det vesentlige anført

Klager skulle reise fra Bergen til Riga den 26. juli 2016 med W62582. Tidspunktet for
flyvningen ble endret til 25. juli og deretter 24. juli. 

Klager måtte bestille nye billetter med et annet selskap for å kunne reise til planlagt tid
den 26. juli.

Klager krever erstatning for kjøp av nye flybilletter.

Tjenesteyterne har i det vesentlige anført
Flyvningen fra Bergen til Riga ble kansellert 23. mars 2016 og klager ble varslet samme
dag. 

Ved kansellering har klager krav på kompensasjon, med mindre man blir varslet minst to
uker før planlagt avgangstid.

Wizz Air kan på grunnlag av overnevnte ikke imøtekomme klagers krav.

Nemnda bemerker

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent. Nemnda legger
således til grunn at Wizz Air hadde anledning til å endre avgangstidene.

En ruteendring innebærer kansellering av en avtalt flygning. Kansellering gir rett til
standarderstatning etter EU-forordning 261/2004 artikkel 5 jf. artikkel 7 med mindre
flyselskapet informerer om endringen minst to uker før planlagt avgangstid. Wizz Air
informerte om kanselleringen mer enn to uker før planlagt avgangstid. Ruteendringen gir
således ikke rett til standarderstatning. Det er heller ikke krevet.

Ved kansellering har passasjeren valget mellom omruting snarest mulig, på tilsvarende
transportvilkår, til bestemmelsesstedet, og refusjon av hele billettprisen.

Klager kjøpte alternative billetter med SAS. Wizz Air har ikke kommentert dette. Nemnda
anbefaler at Wizz Air erstatter klagers ekstrautgifter til billetter med SAS, dvs. prisen på
SAS-billettene med fratrekk av eventuell refusjon av Wizz Air billettene.

Vedtak

Transportklagenemnda-fly anbefaler at Wizz Air erstatter klagers ekstrautgifter til billetter
med SAS.

Bransjerepresentant Linda Olsen, Norwegian Air Shuttle ASA hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 fjerde ledd.