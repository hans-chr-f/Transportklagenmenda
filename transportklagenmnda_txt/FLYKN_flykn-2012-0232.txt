Vedtak i Transportklagenemnda - Fly

Sammendrag

Krav om erstatning for merutgifter i forbindelse med ruteendring.

Dato
17.10.2012

Saksnummer
232/12F

Tjenesteyter
Wizz Air

Krav om erstatning for merutgifter i forbindelse med ruteendring.

Klager har i det vesentlige anført:

Klager hadde kjøpt en reise fra Stavanger til Warsawa t/r for reise 3. - 7. mai 2012. Tre uker
før avreise fikk klager beskjed om at utreisen var endret til 1. mai. Da dette var en umulig
reisedato for klager, valgte hun å kansellere billettene mot full refusjon.

Klager måtte kjøpe nye billetter med et annet selskap. De fikk videre utgifter til en ekstra
hotellovernatting. Klager krever refundert merutgiftene på kroner 3 635.

Wizz Air har i det vesentlige anført:

Klager ble informert om ruteendringen i henhold til Wizz Airs regler og vilkår, og ble tilbudt
alternativ reisetid. Klager valgte i stedet å kansellere reisen, og har mottatt full refusjon.

I henhold til Wizz Airs regler og vilkår som man må krysse av for å ha lest ved bestilling, er ikke
flyselskapet ansvarlig for følgeskader.

Wizz Air kan ikke imøtekomme klagers krav.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner mv., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstillinger» dersom det er solgt minst en billett til
den planlagte flygning.

Klager hadde billetter til flygning 3. mai 2012. Som følge av en ruteendring kansellerte Wizz
Air denne flygningen. Informasjonen om kanselleringen ble gitt mer enn to uker før avgang.
Kanselleringen gir da ikke rett til standarderstatning i henhold til EU forordning 261/2004, jf.
forordningens artikkel 5 c) i). Forordningen begrenser imidlertid ikke den reisendes rett til
erstatning på annet grunnlag, jf. artikkel 12.

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger til grunn at Wizz Air hadde anledning til å endre avgangstiden.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette ansvaret i vilkårene.

Som følge av ruteendringen måtte klagerne kjøpe nye billetter med Norwegian. De fikk videre
økte hotellutgifter. Nemnda anbefaler at Wizz Air erstatter klagernes merutgifter på 3 635
kroner.

Vedtak:

Transportklagenemnda-fly anbefaler at Wizz Air betaler klager 3 635 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS