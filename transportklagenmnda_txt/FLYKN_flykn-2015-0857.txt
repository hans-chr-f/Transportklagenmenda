Vedtak i Transportklagenemnda - Fly

Sammendrag

Krav om refusjon av billett grunnet mulig kansellering som følge av streik.

Dato
10.05.2016

Saksnummer
0857/15F

Tjenesteyter
Norwegian Air Shuttle ASA

Klager har i det vesentlige anført:

Klager hadde bestilt en reise fra Bergen til Malaga den 11. mars 2015 med DY1752. Han hadde
også forhåndsbetalt hotell og leiebil i Spania. Av frykt for at avgangen skulle bli kansellert
grunnet streik hos Norwegian, besluttet klager å kjøpe nye utreisebilletter med SAS via
København.

Klager krever refusjon av ubenyttet utreisebillett med Norwegian.

Det vises for øvrig til klagers brev.

Norwegian har i det vesentlige anført:

I perioden 28. februar til 10. mars 2015 var Norwegian rammet av pilotstreik.

Syv dager før avreise var klager i kontakt med Norwegian og sa han hadde funnet en
alternativ reise. Klager ble forklart at Norwegian ikke kunne innvilge refusjon av utreisen
da flyselskapet på det tidspunktet ikke visste om avgangen ville kansellert. DY1752 ble ikke
kansellert, men gikk i henhold til ruteplan.

Ved eventuelle uregelmessigheter skal Norwegian tilby omruting eller alternativ transport. I
dette tilfellet har klager kjøpt seg alternativ transport flere dager før avreise. Norwegian kan
ikke stå ansvarlig for denne beslutningen.

Norwegian har refundert skatter og avgifter på ubenyttet billett, men kan ikke imøtekomme
klagers krav utover dette.

Det vises for øvrig til Norwegians brev.

Nemnda bemerker:

Ved kansellering av en reise har passasjerene valget mellom refusjon av hele billettprisen
og omruting snarest mulig på tilsvarende transportvilkår til bestemmelsesstedet, jf. EU-
forordning 261/2004 artikkel 5, jf. artikkel 8.

Klagers reise til Malaga ble ikke kansellert. Klager har følgelig ikke rett til refusjon av
billettprisen. Klager ble orientert om dette i sin chat med Norwegian syv dager før planlagt
avreise.

Norwegian har refundert flyplassavgifter. Bagasjegebyr inngår i prisen klager betalte for
billetten og refunderes ikke.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.