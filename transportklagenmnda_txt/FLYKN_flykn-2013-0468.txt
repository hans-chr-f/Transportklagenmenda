Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
05.12.2013

Saksnummer
468/13F

Tjenesteyter
Norwegian Air Shuttle ASA

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Nice til Stavanger den 24. juni 2013 kl. 21:00 med DY1433. Ved innsjekk
2 ½ timer før avreise ble klager informert om at flyet var forsinket til kl. 22:15.

Kl. 21:37 mottok klager en sms med melding om at ny avgang var satt til kl. 22:00. Klager gikk
umiddelbart til informasjonstavlen som sa at gaten deres nå var stengt.

Klager stiller seg kritisk til Norwegians villedende informasjon per sms. Norwegian hevder
klager ble oppropt over høyttalerne, men dette har ikke klager hørt grunnet støy i terminalen.

Klager måtte ta inn på hotell, og kjøpe nye billetter til dagen etter.

Klager krever refundert utgifter til hotell, samt refusjon av nye og opprinnelige flybilletter, til
sammen kroner 5 055,48.

Norwegian har i det vesentlige anført:

DY1433 ble forsinket 47 min som følge av sent innkommet fly.

I Norwegians regler og vilkår står følgende:

«For å sikre at rutetiden overholdes, ber vi alle passasjerer å være ved utgangen så tidlig som
mulig før ombordstigningen stenger. Hvis du ankommer til ombordstigning etter den tid som
er fastsatt, forbeholder Norwegian seg retten til å nekte ombordstigning. Ombordstigning for
utenlandsreiser stenger 30 minutter før avreise.»

Samtlige andre passasjerer rakk ombordstigning på DY1433. Da selskapet så at klager manglet
ble det foretatt et opprop. Det er passasjerenes eget ansvar å påse at man får gjennomført
ombordstigningen i henhold til gjeldende frister, og innhente seg etter beskjeder som blir
annonsert.

Norwegian kan ikke imøtekomme klagers krav.

Nemnda bemerker:

Nemnda legger til grunn at opplysninger om ny avgang ble gitt på flyplassens
informasjonsskjermer. Nemnda viser til at øvrige passasjerer møtte frem til rett gate innen
angitt ny tid.

Nemnda legger videre til grunn at klagerne ble ropt opp over høyttaleren, men at de ikke
hørte dette.

Nemnda er av den oppfatning at klagerne i den foreliggende situasjon burde ha fulgt
nøye med på informasjonsskjermene for å få med ny avgangstid, jf. Norwegians direkte
oppfordring til dette, samt opplysningen om at Norwegian jobbet med å hente inn
forsinkelsen. Klagerne fulgte ikke med på skjermen og må etter nemndas vurdering ta
konsekvensene av dette.

Nemnda finner ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.