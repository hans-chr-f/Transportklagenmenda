Vedtak i Transportklagenemnda - Fly

Sammendrag

Krav om kompensasjon, dekning av utgifter til nye flybilletter, mat,
opphold, transport, kommunikasjon som følge av kanselleringer.

Dato
18.02.2021

Saksnummer
2020-02367

Tjenesteytere
Supersaver
Emirates

Klager har i det vesentlige anført

Klager reiste med EK1610 fra Oslo til Dubai den 9. februar 2020. Fra Dubai reiste klager
videre til Phuket med EK378. Planlagt returreise var 5. april via Singapore og Dubai.
Billettene var bestilt gjennom reisebyrået Supersaver.

Som følge av utbruddet av Covid-19, kansellerte Emirates alle sine flyvninger i slutten av
mars. Klager ble dermed sittende fast i Thailand. Klager var i dialog med Emirates som sa
de kunne fly henne hjem og ombooket klager flere ganger. Klager ble forsøkt flydd hjem
til Norge i både mai, juni, juli og august. Klager endte opp med å kjøpe en ny billett med
Lufthansa med avreise fra Phuket den 6. august. De nye billettene med Lufthansa kostet
THB 17 585 (NOK 4 996 etter kurs 19.01.21).

Klager ønsker ikke å få refundert billetten hun har med Emirates, da den er gyldig til
august 2021. Klager ønsker derimot å kompenseres for alle de kansellerte avgangene.
Som en konsekvens av alle kanselleringene til Emirates, ble klager sitt opphold forlenget
med fire måneder. Klager krever derfor utgiftene til dette dekket. Klager fikk bo i
sommerhuset til en venn. Klager betalte alle strømregningene, samt lønnen til de som
vedlikeholdt huset mens hun bodde der. Klager har forklart at alle utgifter ble dekket
kontant og at det derfor vanskelig kan fremvises kvitteringer. Klager anslår utgiftene
til opphold på fire måneder til å være kr 16 000. Klager viser videre til at hun har hatt
andre utgifter til blant annet mat pålydende kr 16 000, transport pålydende kr 1 000 og
kommunikasjon i form av telefonregninger pålydende kr 1 262.

Tjenesteyterne har i det vesentlige anført
Emirates anfører:

EK0355 fra Singapore til Dubai den 6. april og EK0159 fra Dubai til Oslo den 7. april
ble kansellert som følge av Covid-19. I henhold til EU-forordning 261/2004 faller disse
flyvningene inn under force majeure. I slike tilfeller er ikke luftfartsselskapet pålagt
å utbetale kompensasjon i henhold til artikkel 5 nummer 3. Standardkompensasjon
pålydende EUR 600 er derfor ikke aktuelt i dette tilfellet. Emirates viser til vedlagt
dokumentasjon fra General Civil Aviation Authority i UAE hvor det fremgår at flyvninger
med passasjerer fra/til UAE ikke var tillat fra og med den 25. mars 2020.

Emirates understreker at de forsøkte å ombooke klager gjentatte ganger, men lyktes ikke
med dette på grunn av den globale helsesituasjonen. Som følge av Covid-19 tok land
over hele verden i bruk strenge tiltak for å forhindre ytterligere spredning av viruset.
Tiltakene var alt fra lockdown til frivillig karantene og strengere tiltak for reisende, blant
annet fullstendig reiseforbud.

Emirates er av den oppfatning at situasjonen var utenfor deres kontroll. I henhold til
selskapets policy, og slik selskapet er pålagt etter lov, tilbyr Emirates refusjon av den
ubrukte delen av billetten. I brev fra klager til Transportklagenemnda, har klager vist til
at hun ønsker å benytte seg av den ubrukte delen ved en senere anledning. Emirates er
derfor villig til å tilby refusjon av den nye Lufthansa billetten pålydende THB 17 585 (NOK
5034) med fradrag for verdien av den ubrukte delen av Emirates billetten, pålydende
NOK 2 639,50. Emirates tilbyr dermed totalt NOK 2 394,50 til klager. Dersom klager heller
ønsker refusjon av den ubrukte Emirates-billetten, kan hun kontakte reisebyrået sitt slik
at de kan sende inn en refusjonsforespørsel.

Hva gjelder klagers øvrige krav, kan ikke Emirates se at klager har fremlagt
dokumentasjon for disse. Emirates kan derfor ikke vurdere disse kravene.

Supersaver har anført:
Supersaver er en formidler av reisetjenester, deriblant flybilletter, som tilbys på
nettsidene deres. Supersaver er kun å regne som formidler. Avtalen som gjelder
det faktiske tilbudet av flybilletter og flytjenester, trer i kraft mellom kunden og det
aktuelle flyselskapet. Supersaver er ikke medleverandør av tjenestene og er ikke part i
avtaleforholdet mellom kunden og flyselskapet.

Supersavers rolle som formidler er tydelig beskrevet på deres nettsider og i selskapets
reisevilkår. Kunden har ved bestilling og før betaling bekreftet å ha lest og godtatt
reisevilkårene.

Supersaver viser for øvrig til vedlagte reisevilkår.

Supersaver gjør oppmerksom på at Supersaver:
- kun opptrer som formidler av tilbud av reisetjenester
- ikke er part i avtalen mellom kunden og flyselskapet
- ikke har noen innflytelse på flyselskapets vilkår

- ikke kan ta ansvar for utførelsen av reisetjenestene
- kun kan formidle tilbakebetalinger som Supersaver har fått fra det aktuelle flyselskapet

Supersaver har vist til at klagers returflyving den 5. april 2020 ble påvirket av Covid-19-
situasjonen og derfor kansellert. Klager har vært i kontakt med Emirates fra Thailand og
de har endret datoene for returreisen og oppdatert billetten. Supersaver kan ikke se de
nye reisedatoene og har heller ikke det nye billettnummeret. Supersaver kan kun se at
returreisen har blitt endret og Supersaver har heller ikke blitt involvert i ombookingen.

Supersaver er nødt til å forholde seg til flyselskapets regler for refusjon og endringer.
Reisebyrået kan se at Emirates har endret den originale billetten, men har ikke tilgang til
ytterligere informasjon om reservasjonen. Supersaver har heller ikke mulighet til å søke
om refusjon hos Emirates, da alle refusjonsforespørsler blir behandlet direkte i Global
Booking System. For at Supersaver skal kunne søke om refusjon på vegne av kunden
for den ubrukte returreisen, må Emirates gi Supersaver autorisasjon til dette og endre
billettstatusen til åpen.

Som en formidler av reisetjenester, kan ikke Supersaver garantere at flyselskapet vil
autorisere og godkjenne refusjonen eller at billetten vil bli refundert i sin helhet.
Supersaver avviser klagers krav på refusjon og kompensasjon, da Supersaver ikke er
ansvarlig for de kansellerte flyvningene eller endringene av reisedato. Supersaver kan
heller ikke holdes ansvarlig for andre kostnader klager har blitt påført.

Supersaver avviser også klagers krav på standardkompensasjon etter EU-forordning
261/2004, da forordningen kun kan påberopes overfor flyselskap.

Ved bestilling ble kundens betaling videresendt umiddelbart til Emirates i tråd med
Supersavers reisevilkår, og Supersaver har ennå ikke fått pengene tilbake fra flyselskapet.
Supersaver gjør oppmerksom på at flyselskapets beslutninger om å ikke refundere
ligger utenfor deres kontroll, og at de ville bli påført store økonomiske tap dersom det
forventes at reisebyrået må refundere kundene.

Supersaver kan ikke holdes ansvarlig for avtalen som er blitt inngått mellom kunden og
flyselskapet

Nemnda bemerker

Klagers returreise fra Phuket til Oslo, via Singapore og Dubai den 5. april 2020 ble
kansellert.

Klager krever som følge av dette kompensasjon for denne og senere kanselleringer,
samt å få dekket utgifter til nye flybilletter med Lufthansa. Som følge av kanselleringene
fra Emirates, måtte klager oppholde seg fire måneder lenger enn planlagt i Thailand og
krever dekket utgifter til opphold, mat, transport og kommunikasjon.

I dette tilfellet var den første flyvningen fra Phuket til Singapore. Da flyvningen skjedde
mellom to tredjestater, og med et flyselskap som ikke er et EF-luftfartsselskap, kommer
EU-forordning 261/2004 ikke til anvendelse, jf. artikkel 3 nr. 1. Uten at det er avgjørende
bemerker nemnda at kanselleringen er opplyst å skyldtes covid-19, som nemnda anser
som en ekstraordinær omstendighet utenfor flyselskapenes kontroll. Det ville dermed
uansett ikke vært grunnlag for standardkompensasjon etter forordningen artikkel 5. jf.
artikkel 7. 

Nemnda kan heller ikke se at det er grunnlag for kompensasjon for kanselleringene
på annet grunnlag. I norsk erstatningsrett er regelen at ikke-økonomisk tap ikke har
erstatningsrettslig vern med mindre det finnes en særskilt hjemmel for dette. Det gis
kun erstatning for økonomisk tap. Nemnda har forståelse for klagers frustrasjon med
gjentatte lovnader om at hun skulle bli flydd hjem, og gjentatte kanselleringer, men
nemnda kan ikke se at det foreligger noe grunnlag for ulempeerstatning etter gjeldende
regler.

Hva gjelder krav om dekning av utgifter til opphold, mat og transport kan ikke nemnda
se at disse kravene er tilstrekkelig dokumentert. Nemnda kan derfor ikke ta stilling til
disse kravene. Det samme gjelder telefonregning, der det ikke fremgår klart hvilken
tidsperiode dette knytter seg til, og heller ikke i hvilken grad klager ville hatt slike utgifter
uansett. 

Emirates har tilbudt refusjon av den ubrukte delen av flybilletten. Klager har opplyst at
hun ikke ønsker dette, da hun ønsker å benytte denne senere. Emirates har da isteden
tilbudt å refundere den nye billetten klager kjøpte med Lufthansa, med fradrag for
verdien av den ubrukte delen av Emirates-billetten. Differansen utgjør NOK 2 394,50.
Nemnda finner at dette er et godt tilbud fra Emirates, som gjør at klager får dekket en
erstatningsreise, ved at hun får beholde muligheten til å reise senere, samt får dekket
differansen til den dyrere billetten. Nemnda anbefaler derfor at Emirates betaler klager
NOK 2 394,50 slik de har tilbudt.

Vedtak

Transportklagenemnda - fly anbefaler at Emirates betaler klager NOK 2 394,50 slik de har
tilbudt.