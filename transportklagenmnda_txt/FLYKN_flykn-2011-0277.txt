Vedtak i Transportklagenemnda - Fly

Sammendrag

Informasjon om rettigheter ved kansellering.

Dato
05.01.2012

Saksnummer
277/11F

Tjenesteyter
SAS pva Blue1

Informasjon om rettigheter ved kansellering.

Klager har i det vesentlige anført:

Klager skulle reise fra Oslo til Helsinki 13. mai kl. 08:30 med SK6614. Kvelden før avreise
fikk klager en sms om at flighten var kansellert grunnet manglende crew. Da klager ba om
standarderstatning i henhold til EU forordningen ble han avvist. Det eneste SAS kunne tilby
var ombooking eller full refusjon. Det ble på nytt sagt at mangel på crew var årsaken til
kanselleringen. Klagers kone kan bevitne denne uttalelsen.

Klager sendte inn skriftlig klage til SAS, og fikk nå som svar at årsaken til kanselleringen var
teknisk feil, hydraulikk lekkasje. Klager ba SAS dokumentere den tekniske feilen, samt besvare
en rekke spørsmål om hvilke muligheter selskapet hadde for å unngå kanselleringen av flyet,
uten å få svar.

Klager har i klageomgangen fått utbetalt standarderstatning. Klager opprettholder likevel
klagen da han mener at SAS systematisk villeder sine passasjerer om passasjerenes
rettigheter etter EU-direktivet, slik at rettighetene i praksis blir illusoriske.

SAS har i det vesentlige anført:

SK6614/KF502 ble kansellert som følge av tekniske problemer med flyet, blant annet
hydraulikk lekkasje. SAS viser til utskrift fra teknisk logg m.v. At personalet gav en annen
forklaring på årsaken er beklagelig, men dette endrer ikke den egentlige bakgrunnen for at
avgangen ble kansellert.

SAS har besluttet å etterkomme klagers krav om utbetaling av standarderstatning, EUR 250
per person.

Nemnda bemerker:

Ved innstilling av en flygning har passasjeren bl.a. valget mellom refusjon av utgifter til
billetter eller omruting snarest mulig, på tilsvarende transportvilkår, til bestemmelsesstedet.

Flyselskapet skal videre tilby passasjeren gratis måltider og forfriskninger som står i rimelig
forhold til ventetiden. Dersom en eller flere overnattinger en nødvendig, skal flyselskapet tilby
hotellinnkvartering samt reise til og fra hotellet. Flyselskapet skal videre tilby å dekke utgifter
til to telefonsamtaler, teleks- eller telefonbeskjeder, eller e-postmeldinger, jf. forordningens
artikkel 5 jf. artikkel 8 og 9.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet plikter å informere passasjerene om deres rettigheter. Selskapet skal sikre at
det ved innsjekkingsskranken, godt synlig for passasjerene, finnes en tydelig melding med
følgende ordlyd: «Dersom du nektes ombordstigning eller din flyging er innstilt eller forsinket
i minst to timer, kan du få et eksemplar av bestemmelsene om dine rettigheter, særlig med
hensyn til erstatning og assistanse, ved innsjekkingsskranken eller utgangen til flyet», jf.
artikkel 14.

Et flyselskap som innstiller en flyavgang skal gi alle berørte passasjerer en skriftlig melding
om bestemmelsene om erstatning og assistanse i henhold til EU forordningen. Passasjerene
skal også få detaljerte skriftlige opplysninger om hvordan de kan komme i kontakt med det
nasjonale organ som behandler slike saker.

SAS har i dette tilfellet utbetalt standarderstatning for kanselleringen.

Nemnda finner på bakgrunn av de foreliggende opplysninger godtgjort at innstillingen
skyldtes en teknisk feil. Nemnda viser til utskrift av teknisk logg. Etter nemndas vurdering var
det uheldig at klager fikk opplyst en annen årsak innledningsvis. Hva som var grunnen til dette
vites ikke.

Klager anfører at «SAS kundeservice systematisk villeder sine passasjerer om passasjerenes
rettigheter etter EU-direktivet, slik at rettighetene i praksis blir illusoriske». Nemnda kan ikke
se at saken gir grunnlag for denne anførsel. Anførselen samsvarer heller ikke med nemndas
generelle erfaring med SAS' saksbehandling. For så vidt angår informasjonen klager fikk
innledningsvis, må man etter nemndas vurdering også ta i betraktning at det må antas at SAS
var av den oppfatning at det ikke var grunnlag for erstatning i dette tilfellet.

Nemnda bemerker forøvrig at ansvaret for tilsyn med flyselskapenes etterlevelse av
informasjonsplikten ligger hos Luftfartstilsynet.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines