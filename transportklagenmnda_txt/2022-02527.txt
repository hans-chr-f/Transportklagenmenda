Vedtak i Transportklagenemnda - Fly

Sammendrag

Krav om full refusjon av billetter etter avbestilling.
Anført villedende informasjon om avbestillingsreglene.

Dato
24.03.2023

Saksnummer
2022-02527

Tjenesteytere
Norwegian Air Shuttle

Klager har i det vesentlige anført

Klager og fire andre passasjerer skulle hjem til Oslo fra Roma den 4. juli 2022. De hadde
opprinnelig billetter med SAS, men klager var redd for at flyvningen ville bli kansellert
på grunn av streikefaren. Klager bestilte derfor billetter med Norwegian, for å ha dette i
bakhånd. Klager anfører at på Norwegians nettsider står det at alle billetter i kategorien
LowFare og LowFare+ vil bli fullt refundert om de avbestilles innen 24 timer fra bestilling.
Klager anfører at det ikke sto noe om at dette ikke gjelder om det er under 24 timer til
flyvningens avgang.

Klager anfører at de var sikre på at det var mulig å kansellere billettene med Norwegian
dersom SAS-flyvningen ikke ble kansellert. Norwegian har imidlertid overfor klager vist
til at det står et annet sted på nettsidene deres at billettene ikke refunderes dersom
det er mindre enn 24 timer igjen til flyvningens avgang. Klager anfører at dette er veldig
villedende.

Klager viser til innsendt dokumentasjon på informasjonen han anfører er villedende.
Klager anfører videre at han kjøpte billettene kl. 12.10 den 3. juli 2022, og at de ble
avbestilt kl. 21.00 samme dag. Norwegian-flyvningens avgang var kl. 11.05 den 4. juli
2022.

Klager anfører at det er villedende at det står ulik informasjon på forskjellige steder på
nettsidene. Klager anfører at den eneste grunnen til at han bestilte disse billettene, var
fordi de kunne avbestilles innen 24 timer. Klager anfører at informasjonen om dette kom
opp på nettsiden deres da han bestilte.

Klager krever full refusjon av Norwegian-billettene pålydende 10851 kroner.

Tjenesteyterne har i det vesentlige anført
Norwegian har i det vesentlige anført følgende:

I henhold til Norwegians regler, som er tilgjengelig på selskapets nettsider, gis det full
refusjon av billetter i kategorien LowFare og LowFare+ dersom de kanselleres mindre
enn 24 timer etter bestilling. Etter 24 timer kan man fremdeles avbestille billetten, men
det vil da ikke bli gitt refusjon. Videre er det oppgitt i vilkårene for LowFare-billetter at
man får full refusjon av bestillinger gjort mindre enn 24 timer før planlagt avreise og
kansellert innen fire timer etter opprinnelig kjøp, men ikke senere enn fire timer før
planlagt avgangstid.

Klager kjøpte en LowFare-billett, og i henhold til Norwegians interne systemer avbestilte
klager billetten etter fristens utløp. Refunderbare skatter på 1681 kroner er imidlertid
refundert til klager, siden billettene ikke ble brukt.

Nemnda bemerker

Saken gjelder krav om full refusjon av bestilling gjort gjennom Norwegian. Bestillingen
ble gjort den 3. juli, og klager skulle reise den 4. juli 2022.

Ved bestilling av en flyreise på internett er det viktig å undersøke vilkårene nøye før
bestilling av flyreisen bekreftes. Når tilbudet er akseptert, er avtalen som den store
hovedregel bindende.

I henhold til vilkårene for kjøp av LowFare-billetter får man full refusjon av bestillinger
innen 24 timer etter opprinnelig kjøp. Videre fremgår det på siden med informasjon om
reglene for LowFare-billetter at dersom billetten kjøpes mindre enn 24 timer før avgang,
må passasjeren avbestille den innen fire timer for å få full refusjon.

Klager har opplyst om at billettene ble kjøpt mindre enn 24 timer før avgang og avbestilt
ca. åtte timer etter kjøpet.

Nemnda mener at Norwegian ikke kan påberope seg avbestillingsfristen på fire timer
i denne saken. Det vises til avtaleloven § 37 og legges avgjørende vekt på at retten til
avbestilling innen 24 timer fremstår som uforbeholden, slik det fremlagte skjermbildet
fra klager viser.

Nemnda anbefaler at klager får refundert hele billetten, fratrukket det som allerede
måtte være refundert.

Vedtak

Transportklagenemnda anbefaler at klager får refundert hele billetten, fratrukket det
som allerede måtte være refundert.