Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00116

Tjenesteytere
Widerøe

Klager har i det vesentlige anført

Klager med reisefølge skulle reise fra Tromsø kl. 06:50 med WF611 via Bergen med
ankomst Hamburg kl. 11:50 med WF208 den 1. desember 2019. Flyet fra Tromsø ble
forsinket og avgangen fra Bergen ble kansellert. Klager ble booket om fra Bergen til
København med SK2875, København til Frankfurt med SK1635 og fra Frankfurt til
Hamburg med LH036. Den nye ankomsten i Hamburg ble kl. 20:30. 

Klager krever to ganger to standarderstatning på til sammen 800 euro (2 x 400 euro) i
henhold til EU-forordning 261-2004.

Tjenesteyterne har i det vesentlige anført
Widerøe viser til sine logger på forsinkelsen på WF611 fra Tromsø til Bergen var på grunn
av dårlig vær (snø og vind), bremseforhold og avising av fly. Det samme mannskapet og
flymaskin skulle også fly WF208/209 Bergen – Hamburg – Bergen. Været i Tromsø gjorde
at flyvningen fra Bergen ble kansellert. 
WF611 tok av fra Tromsø 3 timer og 24 minutter forsinket grunnet været. 

Widerøe kan ikke imøtekomme klagers krav om standarderstatning.

Nemnda bemerker

Klager har krevd standarderstatning for både forsinkelsen fra Tromsø til Bergen (WF611),
og kanselleringen fra Bergen til Hamburg (WF208). 

Klager kom mer enn tre timer forsinket frem til Hamburg. En passasjer som kommer
mer enn 3 timer forsinket frem til sitt endelige bestemmelsessted, har rett til
standarderstatning med mindre flyselskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7, samt EU-domstolens avgjørelser
i sakene Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser, kan være en slik ekstraordinær omstendighet som medfører
at den reisende ikke har krav på erstatning. Dette må vurderes konkret.

Nemnda mener at Widerøe i dette tilfellet har godtgjort at forsinkelsen skyldes en
ekstraordinær omstendighet som ikke kunne vært unngått selv om alle rimelige tiltak var
truffet.  Dokumentasjonen viser at klagers flyvninger ble forsinket fra Tromsø til Bergen
om følge av snø og vind. 

Klager har derfor ikke krav på standarderstatning for forsinkelsen. 

Klager har også krevd standarderstatning for kanselleringen av flyvningen fra Bergen til
Hamburg (WF208). 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

I dette tilfellet har Widerøe dokumentert at flyet inkl. crew som skulle fløyet fra
Bergen til Hamburg (WF208), var det samme som ble forsinket fra Tromsø til Bergen
(WF611) grunnet værforholdene. WF208 ble derfor kansellert, og klager ble omrutet via
København og Frankfurt. Etter nemndas syn er det ingen rimelige tiltak Widerøe kunne
truffet for å unngå kanselleringen. 

Klager har etter dette ikke rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.