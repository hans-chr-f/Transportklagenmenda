Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.04.2021

Saksnummer
2020-02467

Tjenesteytere
SAS

Klager har i det vesentlige anført

Klager (fire personer) skulle reise fra Longyearbyen til Kristiansand via Oslo den 30. juni
2020 kl 15.00. SK223 fra Oslo til Kristiansand med avgang kl 21.00 ble kansellert, og
klager ble booket om til SK205 påfølgende morgen kl 06.30. 

SAS har refundert klagers utgifter til hotell og mat i ventetiden. Da det ikke gikk
shuttlebuss, måtte klager ta drosje mellom hotell og flyplass. SAS vil ikke dekke denne
utgiften. 

Klager krever standarderstatning i henhold til EU-forordning 261/2004, 400 euro per
person. Videre krever hun refusjon av drosjeutgifter à kroner 285, til sammen kroner
570.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

SK223 ble kansellert som følge av covid-19 pandemien. Hendelsen er ikke
kompensasjonsberettiget da årsaken var ekstraordinære omstendigheter utenfor SAS'
kontroll.

SAS har refundert klagers utgifter til hotell og mat, men kan på grunn av pandemien ikke
imøtekomme hennes krav om refusjon av transport mellom flyplass og hotell.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har ikke avgitt uttalelse til nemnda. Til klager har flyselskapet forklart at
kanselleringen skyldtes covid-19. Uttalelsen er imidlertid ikke forklart nærmere
eller dokumentert. Nemnda mener at flyselskapet med dette ikke har godtgjort at
kanselleringen ikke kunne vært unngått selv om alle rimelige tiltak var truffet. 

Kanselleringen gir etter dette rett til standarderstatning.

Nemnda legger videre til grunn at klager krever refusjon av drosjeutgifter mellom hotell
og flyplass på kroner 285 hver vei.

Klager hevder det ikke gikk shuttlebuss på strekningen, og nemnda legger dette til
grunn. 

En passasjers rett til forpleining etter EU-forordningen 261/2004 artikkel 9 består så
lenge han venter på en omlegging av reisen, jf retningslinjene av 15.06.2016 punkt 4.3.2.
Nemnda anbefaler at SAS refunderer klagers utgifter til transport mellom flyplassen og
hotellet.

Vedtak

Transportklagenemnda anbefaler at SAS utbetaler 400 euro per person, samt kroner 570
i transport.