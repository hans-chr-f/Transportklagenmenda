Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
26.06.2016

Saksnummer
0979/15F

Tjenesteyter
SAS

Klager har i det vesentlige anført:

Klager skulle reise fra Oslo til Doha via København og Frankfurt den 27. mars 2015. Ved
ankomst Gardermoen avreisedagen oppdaget klager at SK1461 fra Oslo til København var
kansellert. Klager kontaktet Lufthansa og ble booket om til dagen etter, men fra Gøteborg.
Klager tok tog fra Oslo til Gøteborg, og tok inn på hotell.

Klager krever standarderstatning i henhold til EU-forordning 261/2004, samt refusjon av
utgifter til tog, mat og hotell, til sammen kroner 3&nbsp;733.

Det vises for øvrig til klagers brev.

SAS har i det vesentlige anført:

SK1461 ble kansellert grunnet mangel på crew som følge av ekstreme værforhold på
Gardermoen dagen i forveien. Det vises til fremlagt dokumentasjon. På grunn av alle
ringvirkningene forårsaket uværet den 26. mars mange kanselleringer hele dagen den 27.
mars. Crew og fly var plassert på feil steder i forhold til trafikkprogrammet. Dette var dagene
før påskehelgen og en av årets største utfartshelger, flere tusen passasjerer ble berørt. Det
vises til fremlagt dokumentasjon.

SAS mener hendelsen ikke er kompensasjonsberettiget i henhold til EU-forordning 261/2004
da årsaken var ekstraordinære omstendigheter utenfor SAS kontroll.

SAS har refundert klagers utgifter til transport, hotell og mat før avreise, men kan ikke
imøtekomme hans krav om standarderstatning.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen av
SK1461var en følge av de vanskelige værforholdene på Gardermoen dagen før. Nemnda viser
til SAS sin forklaring og den fremlagte dokumentasjon. Nemnda finner videre godtgjort at
kanselleringen ikke kunne vært unngått selv om alle rimelige tiltak var truffet. Kanselleringen
gir etter dette ikke rett til standarderstatning etter forordningen, og nemnda finner ikke å
kunne anbefale at klager gis medhold.

Klager ble omrutet fra Gøteborg. SAS plikter å erstatte hans reiseutgifter, utgifter til hotell og
utgifter til måltider og drikke (ikke alkoholholdige drikkevarer) som står i rimelig forhold til
ventetiden. Nemnda har forstått det slik at disse utgiftene er erstattet.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.