Vedtak i Transportklagenemnda - Fly

Sammendrag

Krav om standardkompensasjon ved kansellering. Spørsmål
om relativ reklamasjonsfrist etter EU-forordning 261/2004.

Dato
25.09.2019

Saksnummer
2019-00004

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY392 fra Oslo lufthavn (OSL) til Andenes
(ANX) 15. juli 2018 kl. 17.30. Flyvningen ble kansellert, og klager har på denne bakgrunn
fremsatt krav om standardkompensasjon i henhold til EU-forordning 261/2004 på 250
euro pr. person, totalt 750 euro for tre passasjerer.

Tjenesteyterne har i det vesentlige anført
Klager har tidligere sendt inn et krav til Norwegian vedrørende krav om refusjon av
transport etter ankomst. Dette kravet er ferdig behandlet. 

Det følger av transportklagenemndforskriften § 5-1 annet ledd at "[k]lager må på forhånd
ha reklamert skriftlig overfor tjenesteyteren uten at tvisten har løst seg i minnelighet".
Saken bør derfor avvises fra behandling i Transportklagenemnda, og klager må henvises
til å klage til Norwegian først. 

I alle tilfeller har Norwegian anført at klagers krav er fremsatt for sent. Norwegian anser
at klagen har kommet til selskapets bevissthet ved nemndas oversendelse av sakens
dokumenter 9. januar 2019. Dette er mer enn fem måneder etter flyvningen. 

Nemnda har begynt å anerkjenne at reklamasjoner på flyreiser må innsendes innen
rimelig tid, og noe av bakgrunnen for dette er Högsta Domstolens avgjørelse i T-2659-17
(Turkish Airlines). Domstolen antyder her at grensen for hva som må anses som rimelig
tid bør ligge rundt to måneder. Det er videre ingen norsk rettspraksis som omhandler
dette direkte. I Rt. 2010 side 233 uttaler førstvoterende at grunner til at det er “få
grunner til at reklamasjonstiden i utgangspunktet skal være så svært mye lenger enn
to måneder ved kjøp av fast eiendom" og at "en reklamasjonstid etter avhendingsloven
på tre måneder være i ytterkanten av hvor lenge en kjøper normalt kan vente med å
reklamere over feil som er blitt oppdaget". Det er langt mer omfattende for en forbruker
å reklamere for avvik ved et huskjøp enn etter EU-forordningen. Det stilles ingen
omfattende dokumentasjonskrav for passasjeren, og det er tilstrekkelig med en nøytral
reklamasjon om at passasjeren krever standardkompensasjon. 

Etter Norwegians syn finnes det ingen rimelighetsbetraktninger som skulle tilsi at den
relative reklamasjonsfristen i denne saken bør være på fem måneder. Klager hadde alt
de trengte for å klage på det tidspunktet han kontaktet Norwegian med sitt krav om
refusjon av andre utgifter. Bakgrunnen for den lange reklamasjonstiden har vi ingen
informasjon. Norwegian har på ovennevnte grunnlag avvist klagers krav.

Nemnda bemerker

Norwegian mener at klager ikke først har rettet krav mot Norwegian.

Klager har opplyst at han har klaget til Norwegian den 9. august 2018, men at han ikke
har fått noen respons på klagen fra Norwegian.

Nemnda viser til at klager har vedlagt et automatisk svar fra Norwegian datert 9.
august 2018, med referanse til klagers bookingnummer. Det har også et annet
referansenummer enn klagers tidligere klage til flyselskapet (som gjaldt refusjon av
transportutgifter).

Nemnda mener derfor at det er sannsynlig at klager har sendt en rettidig klage til
Norwegian cirka tre uker etter kanselleringen, som ikke er besvart. 

Norwegian har ikke redegjort for årsaken til kanselleringen, og har derfor ikke
godtgjort at kanselleringen skyldtes ekstraordinære forhold. Klager tilkjennes derfor
standardkompensasjon i henhold til EU-forordning 261/2004 på 250 euro pr. reisende,
totalt 750 euro.

Vedtak

Transportklagenemnda - fly anbefaler at Norwegian utbetaler standarderstatning til
klager og hans reisefølge på totalt 750 euro.