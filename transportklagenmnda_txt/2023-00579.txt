Vedtak i Transportklagenemnda
- Kollektivreiser

Sammendrag

Krav om refusjon av resterende ubrukte dager av periodebillett.

Dato
07.06.2023

Saksnummer
2023-00579

Tjenesteytere
Fram

Klager har i det vesentlige anført

Den 8. februar 2023 kjøpte klager en 30-dagersbillett til bruk for reise med Fram mellom
Vestnes brygge og Ålesund sykehus. Klager betalte 1579 kroner for denne.

Klager anfører at da hun ankom sykehuset samme dag, fikk hun beskjed om at
opplæringen hennes snart var ferdig, slik at hun ikke trengte mer enn en 7-dagersbillett.
Klager anfører at hun prøvde å få billetten refundert via kundesenteret på Moa i Ålesund,
men de sa at hun måtte kontakte kundesenteret på telefon, siden billetten var kjøpt via
Frams app. Klager anfører at hun fikk beskjed om at det ikke vill være noe problem å få
refundert billetten.

Klager anfører at hun så ringte kundesenteret, og hun fikk beskjed om at hun måtte
søke om refusjon, og så ville det ordne seg. Klager anfører at det likevel ikke løste seg.
Klager viser til innsendt kopi av avslaget fra Fram, der de skriver at de kun refunderer
periodebilletter ved flytting eller sykmelding.

Klager anfører at det som står under informasjon om refusjon på Frams nettsider er
som følger: «Har du flytta til eit nytt område, blitt sjukemeldt eller anna som gjer at du
vil ha refundert periodebilletten/verdien.» Klager anfører at det heller ikke står noe om
refusjon når man kjøper billett i appen.

Klager anfører at i henhold til vanlig kjøpspraksis har man 14 dager på å heve kjøpet.
Klager anfører at det ble ekstra surt siden kun kjøpte en ny 7-dagersbillett den 10.
februar 2023 i den overbevisning om at hun ville få månedsbilletten refundert.

Klager krever refusjon av 30-dagersbilletten, fratrukket én dag.

Tjenesteyterne har i det vesentlige anført
Fram har ikke inngitt tilsvar i saken, på tross av anmodning og purring.

Nemnda bemerker

Klager har fremsatt krav om refusjon av resterende ubrukte dager av 30-dagersbillett.

Fram har på tross av oppfordring og purring ikke inngitt tilsvar i saken, og nemnda
treffer da vedtak på grunnlag av opplysningene som er sendt inn i saken, jf.
transportklagenemndforskriften § 5-3 tredje ledd.

Til klagers anførsel om «heving innen 14 dager» bemerker nemnda at angrerettloven ikke
omfatter avtaler om persontransporttjenester, jf. § 2 (1) e.

Klager har vist til informasjonen som er oppgitt på Frams nettsider i forbindelse
med refusjon av periodebillett. Klager har fremlagt dokumentasjon på at følgende
informasjon var oppgitt på Frams nettside: «Har du flytta til eit nytt område, blitt
sjukemeldt eller anna som gjer at du vil ha refundert periodebilletten/verdien på
reisekortet, kan du fylle ut skjemaet for refusjon og sende inn.» Klager har også fremlagt
kopi av refusjonsskjemaet, der man kan krysse av for «Anna» grunnlag for refusjon, i
tillegg til sykmelding og flytting.

Nemnda mener at klager på bakgrunn av informasjonen som var oppgitt på Frams
nettside og i refusjonsskjemaet hadde grunn til å tro at andre forhold enn sykmelding
og flytting også kunne være grunnlag for refusjon av billetten. Nemnda viser til at klager
også har anført at hun fikk beskjed fra kundesenteret om at hun ville få refusjon.

Nemnda er av den oppfatning at dersom det kun er sykmelding og flytting som er
grunnlag for refusjon, må dette gå klarere frem av informasjonen som gis av Fram.
Ordlyden på nettsiden begrenser ikke refusjon til kun disse to tilfellene.

Nemnda mener etter dette at Fram må gi refusjon av 29 dager av 30-dagersbilletten i
henhold til reglene som er oppgitt for utregning av refusjon av ubrukt periodebillett som
ikke gjelder sykdom. Nemnda viser til at det fremgår av informasjonen på Frams nettside
at refusjon i et slikt tilfelle gis etter følgende formel: «Pris for periodebillett med frådrag
av 2 reiser pr. dag til enkeltbillett minus 17% rabatt.»

Vedtak

Transportklagenemnda anbefaler at Fram refunderer 29 dager av 30-dagersbilletten i
henhold til reglene som er oppgitt for utregning av refusjon av ubrukt periodebillett som
ikke gjelder sykdom.