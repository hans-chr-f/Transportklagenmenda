Vedtak i Pakkereisenemnda

Sammendrag

Saken gjelder hotellstandard m.m, Kos, Hellas.

Dato
10.06.2014

Saksnummer
210/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Hellas, Kos

Antall reisende: 2

Reisens pris: 26.670,-

Tidsrom: 190713 - 020813

Saken gjelder:

Saken gjelder hotellstandard m.m, Kos, Hellas.

Klageren anfører at hun ved innsjekking ba om å ikke få plass langt bak da hun har
flyskrekk. Hun fikk likevel plass på rad 23. Hun og datteren fikk plass 23 C og D og fikk
dermed heller ikke sitte ved siden av hverandre.

Hotellet var i dårligere forfatning enn bildene på internett viste. Hun tok dette opp med Ving,
som skulle komme og se på rommet. Ingen kom.

De måtte betale depositum for badehåndklær og for fjernkontroll til a/c.

Strandstoler kostet € 6 for to stoler hver dag. Appelsinjuice til frokost kostet € 1,90.

Ving har anført at når kunden fikk plassene C og D, regnes dette som å være ved siden
av hverandre selv om midtgangen er i mellom.

Når det gjelder rommets standard, hadde Vings guide tilbudt å komme og se på rommet.
Guiden hadde opplyst at hun var å treffe i resepsjonen samme ettermiddag Kunden kom ikke
dit. Forøvrig er det i reiseinformasjonen opplyst om at interiørbilder er typeeksempler og at
alle rom ikke behøver å se slik ut.

Det er ikke betaling for a/c, men et depositum for fjernkontrollen som blir tilbakebetalt. At det
må betales depositum for badehåndklær er det opplyst om i hotellinformasjonen.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra om problemene.

Når klageren og hennes datter i dette tilfelle fikk setene C og D på rad 23, må det etter
nemndas syn legges til grunn at de fikk plass ved siden av hverandre.

Klagerens påstand om at rommet ikke var som på bildet på internett, er av en så generell
karakter at nemnda ikke kan ta stilling til det.

Vings guide hadde tilbudt seg å komme og se på rommet, men klageren møtte ikke opp i
resepsjonen der guiden hadde opplyst at hun ville være samme dag.

Depositum for badehåndklær var det opplyst om i forhåndsinformasjonen.

Det var ikke opplyst om depositum for fjernkontroll for a/c, men da dette ikke er en endelig
betaling, men kun et depositum, kan det ikke anses som en mangel i forhold til avtale og
forutsetninger.

Nemnda finner etter dette at det ikke er sannsynliggjort at det foreligger mangler i
pakkereiselovens forstand.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.