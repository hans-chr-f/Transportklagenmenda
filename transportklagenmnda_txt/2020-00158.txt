Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00158

Tjenesteytere
SAS

Klager har i det vesentlige anført

Klager skulle reise fra Oslo til Ålesund den 15. juli 2019 kl 18.15 med SK1326. Flyet ble
kansellert like før avgang. Klager har ikke informert nemnda om han ble ombooket eller
om han valgte å avbryte reisen.

Klager mener det var et et bevisst valg og et kostnadsspørsmål som gjorde at SAS valgte
å kansellere flyvningen, ikke værforholdene:  
Flyet som skulle operere klagers flyvning hadde oppsatt rute Oslo - Molde - Oslo -
Ålesund - Oslo. På grunn av værsituasjonen i Molde måtte flyet lande i Ålesund i stedet.
SAS valgte å beholde flyet i Ålesund og kansellere klagers avgang, istedet for å sende
flyet i retur til Oslo. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flyet som skulle operere klagers flyvning måtte på vei fra Oslo til Molde(SK4518)
omdirigeres til Ålesund på grunn av dårlige værforhold, dårlig sikt. Dette flyet skulle
returnerer til Oslo som SK4517. Flyvningen skulle ha vært operert av CityJet.

I Molde skulle besetningen ha vært byttet, og besetningen som skulle ha fløyet returen
fra Molde ble transportert til Ålesund for å fly derfra i stedet, og operere SK1327 Ålesund
- Oslo. Denne hadde avgangstid klokken 1935. Denne ble imidlertid forsinket til klokken
2015 da besetningen kom sent fra Ålesund. 

Da besetningen kom til Oslo kunne de ikke fortsette da de hadde oversteget den
maksimalt tillatte arbeidstiden. Resultatet ble derfor at klagers opprinnelige flyvning ble
kansellert. 

SAS viser til fremlagt dokumentasjon på værforholdene. 

Klager anfører at det var et kostnadsspørsmål. SAS viser til fremlagte logger hvor
det kommer frem at flyet ble sendt i retur til Oslo etter at besetningen ble fraktet
med bil fra Ålesund til Molde, dette understreker at det ikke har vært snakk om et
kostnadsspørsmål, men et spørsmål om sikkerhet.  

Klager ble booket om til første ledige avgang med SK1334 som landet i Ålesund kl 23.44,
4 timer og 34 minutter forsinket. 

Hendelsen er ikke kompensasjonsberettiget da årsaken til kanselleringen var
ekstraordinære omstendigheter utenfor SAS' kontroll. Det finnes ingen rimelige tiltak SAS
kan treffe for å unngå slikt vær.

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at flymaskinen som skulle operere klagers flyvning ble
omdirigering til annen flyplass som følge av dårlig sikt, tett skydekke. At crewet gikk ut på
arbeidstid var en direkte følge av værforholdene, som igjen førte til at klagers flyvning ble
kansellert.   

Klager har etter dette ikke rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.