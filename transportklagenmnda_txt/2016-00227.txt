Vedtak i Transportklagenemnda - Fly

Sammendrag

Krav om erstatning grunnet kansellering.

Dato
28.11.2016

Saksnummer
2016-00227

Tjenesteytere
Norwegian

Klager har i det vesentlige anført

Klager skulle reise fra Stavanger til Oslo den 11. mars 2015 kl. 06:45 med DY521.
Klager ringte Norwegian dagen før og fikk vite at flyet ikke var i rute på grunn av streik.
Klager spurte om Norwegian hadde en løsning til henne, altså om Norwegian kunne tilby
en transport slik at hun kom seg til Oslo. Norwegian hadde ingen løsning til klager. Klager
ventet hele dagen til det ble synlig på norwegian.no at flygningen var kansellert. Klager
måtte til Oslo denne dagen, og hadde ingen annen mulighet enn å bestille billett med
SAS.

Klager krever at Norwegian betaler SAS-billetten. Klagers mann hadde billett på samme
fly. Han fikk godkjent refusjon av ekstrautgiftene etter at nemnda hadde gitt sin
anbefaling.

Tjenesteyterne har i det vesentlige anført
I perioden 28. februar til 10. mars 2015 var Norwegian rammet av pilotstreik.
Ettervirkningene varte ut 13. mars. I denne perioden ble det satt inn en rekke tiltak for å
minimere uleilighetene for passasjerene. 

DY521 ble kansellert grunnet pilotstreiken. Det vises til fremlagt dokumentasjon.
Hendelsene var ekstraordinære og utenfor Norwegians kontroll. Norwegian kunne tilby
ombooking til en rekke fly- og bussavganger senere den dagen, men klager valgte å
avbryte reisen. Hun har fått refundert ubenyttet billett.    

Det er ingen forpliktelser til å ta imot flyselskapets tilbud om ombooking eller alternativ
transport. Velger man å avslå vil man få full refusjon av ubenyttet billett. Hvis man
skaffer transport på egenhånd, må man være forberedt på å ta den ekstrakostnaden
dette vil medføre. Norwegian finner det usannsynlig at klager ble lovet full refusjon av ny
billett med annet selskap, da Norwegian kunne tilby ombooking samme dag.  

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5(3) skal et transporterende flyselskap ikke være pålagt å
betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet.

Norwegian kan ikke imøtekomme krav.

Nemnda bemerker

Nemnda behandlet på nemndsmøte 18. april 2016 sak 0906/15F klage fra klagers
ektefelle på samme reise. Nemnda anbefalte at Norwegian erstatter merutgifter til billett
med SAS.

Nemnda er av den oppfatning at også klager i herværende sak har rett til erstatning for
merutgifter til billett med SAS. Nemnda viser til begrunnelsen gitt i sak 0906/15F. Saken
er vedlagt.

Vedtak

Transportklagenemnda-fly anbefaler at Norwegian erstatter klagers merutgifter til billett
med SAS.