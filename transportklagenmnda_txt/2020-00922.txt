Vedtak i Transportklagenemnda - Fly

Sammendrag

Krav om refusjon av flybillett som følge av defekt sete.

Dato
14.01.2021

Saksnummer
2020-00922

Tjenesteytere
Norwegian Air Shuttle

Klager har i det vesentlige anført

Klager reiste med DY7202 fra Bangkok til Oslo den 12. januar 2020. Klager anfører at
setet hans var utslitt og uten isolasjon i ryggen. Han fikk beskjed om at flyet var fullt, slik
at det ikke var mulig å bytte sete. Han fikk et fleecepledd som gjorde at han kunne lene
seg mot setet uten å få smerter i ryggen.

Klager krever refusjon av flyreisen pålydende 7860 kroner. Han har fått et gavekort på
1000 CashPoints, men er ikke fornøyd med dette.

Tjenesteyterne har i det vesentlige anført
Klager krever refusjon av billetten grunnet ødelagt/ukomfortabelt sete på reisen.

Norwegian beklager at tjenesten ikke oppfylte klagers forventninger. Dette er ikke
normalt, og det oppfyller absolutt ikke kravene til det høye servicenivået som Norwegian
streber etter å oppnå. Norwegian tar alle kommentarer seriøst, og alle tilbakemeldinger
blir fulgt opp internt.

Norwegians kundeserviceavdeling har i dette tilfellet tilbudt klager kompensasjon i form
av 1000 CashPoints, og klager har fått tilsendt dette gavekortet. Norwegian mener dette
må anses som en rimelig kompensasjon.

Norwegian kan ikke imøtekomme klagers krav om refusjon av billetten, da han reiste på
flyvningen, og han ikke har krav på refusjon.

Nemnda bemerker

Basert på sakens opplysninger legger nemnda til grunn at klagers sete var ødelagt og at
klager fikk beskjed om at det ikke var mulig å bytte sete under flyreisen. 

Etter nemndas syn har klager ikke krav på refusjon av flybillettene etter EU-forordning
261/2004. Dette fordi forordningen gir passasjerer rettigheter når passasjerer 

a) nektes ombordstigning mot sin vilje, 
b) en flyging innstilles,
c) en flyging er forsinket.

Nemnda kan heller ikke se at klager har krav på refusjon av flybilletten på annet
grunnlag. 

Nemnda mener imidlertid at klager har rett på prisavslag. 

Nemnda viser til at befordringsavtalen inkluderer at befordringen skjer innenfor et
kontraktsrettslig minstemål når det gjelder kvalitet. I denne saken har klageren opplevd
at setet er i ustand, og har dokumentert dette med bilder. Retten til prisavslag som følge
av avvik i ytelses kvalitet følger av den kontraktsrettslige bakgrunnsretten. Nemnda viser
til at prisavslaget skal korrigere for avviket fra kontraktsmessig ytelse, og er et utslag av
de gjensidighetsvirkningene som finnes i gjensidig bebyrdende avtaler. I denne saken
har selskapet tilbudt klageren 1000 cash points som kompensasjon for avviket. Nemnda
mener dette er et rimelig prisavslag gitt at selskapet også har forsøkt å avhjelpe avviket
underveis, ved å tilby klageren et pledd.

Nemndas konklusjon er derfor at klager ikke gis medhold. 

Vedtak

Transportklagenemnda - fly anbefaler at klager ikke gis medhold.