Vedtak i Transportklagenemnda - Fly

Sammendrag

Krav om standarderstatning.

Dato
19.12.2016

Saksnummer
2016-00212

Tjenesteytere
SAS

Klager har i det vesentlige anført

Klager skulle reise fra Oslo (SK4122) til Alta, via Bodø (SK4576) og Tromsø (SK4434) den
11. februar 2016. Planlagt avgang fra Tromsø til Alta var kl. 22:10. 

SK 4434 fra Tromsø til Alta ble forsinket og tok av om lag kl. 23:30. Grunnet snøfall og
vind i Alta, måtte flyet returnere til Tromsø. Klager ble ikke tilbudt hotell eller mat, og det
var ikke mulig å fly tilbake til Oslo grunnet hviletidsbestemmelser for pilotene. 

Den 12. februar kl. 06:30 ble klager tilbudt matkuponger pålydende 200 kroner.

Klager ankom Alta kl. 09:00.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4434/LNRRU fra Oslo ankom Tromsø en time forsinket på grunn av tekniske problemer
og forsinkelser tidligere på dagen.

SK4434 fra Tromsø til Alta gikk 1 time og 11 minutter forsinket fra gate i Tromsø. Deretter
sto flyet i 22 minutter i taxekø i påvente av å ta av. Flyet til Alta tok av 
kl. 23:43 og sirklet rundt Alta på grunn av værforholdene, før flyet måtte snu og fly tilbake
til Tromsø.

Grunnet hviletidsbestemmelser ble det satt inn nytt fly fra Tromsø til Alta dagen etter.

Værsituasjonen i Alta var en ekstraordinær hendelse som var utenfor SAS sin kontroll.
Det vises til fremlagt dokumentasjon.

SAS har refundert utgifter til mat. SAS kan ikke imøtekomme klagers krav om
standarderstatning i henhold til EU-forordning 261/2004.

Nemnda bemerker

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

Nemnda legger på bakgrunn av de foreliggende opplysninger til grunn at SK4434 måtte
returnere til Tromsø da det ikke var mulig å lande i Alta pga. vanskelig værforhold.
Nemnda viser til SAS sin forklaring og den fremlagte dokumentasjon. Etter nemndas
vurdering er dette å anse som en ekstraordinær omstendighet i forordningens
forstand. Nemnda finner det videre godtgjort at kanselleringen ikke kunne vært
unngått selv om alle rimelige tiltak var truffet. Kanselleringen gir etter dette ikke rett til
standarderstatning, og nemnda finner ikke å kunne anbefale at klager gis medhold.

Vedtak

Transportklagenemnda-fly finner ikke å kunne anbefale at klager gis medhold.