Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00352

Tjenesteytere
Widerøe

Klager har i det vesentlige anført

Klager og hans kone hadde reiserute fra Stavanger til Gøteborg via Oslo den 16.
desember 2019. Flyvningen fra Oslo med WF336(SK3028) kl. 18:15 med ankomst
Gøteborg kl. 19:15 ble kansellert. Det ble ikke oppgitt noen grunn for at styrmann ikke
møtte opp.  De ble ombooket til den 17. desember med WF326 kl. 08:30.

Klager krever standarderstatning på 250 euro per person i henhold til EU-forordning
261/2004.

Tjenesteyterne har i det vesentlige anført
Widerøe forklarer at det var akutt sykdom hos styrmann. Når crew blir syk etter innsjekk
så tar det 2 timer og 15 minutter før nytt crew er på plass. Dersom Widerøe ikke hadde
kansellert flyvningen ville forsinkelsen fått mange ringvirkninger for flyvninger hele
dagen.  

Alle passasjerer fikk hotell og fly neste morgen. 

Widerøe kan ikke etterkomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

Nemnda finner at flyselskapet Widerøe har dokumentert at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Flyselskapet har forklart og dokumentert at et medlem av crewet ble meldt inn
syk kort tid før avgang, og at det ville ta for lang tid å skaffe reservecrew. Nemnda mener
derfor det ikke er grunnlag for standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.