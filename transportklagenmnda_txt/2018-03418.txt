Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.09.2019

Saksnummer
2018-03418

Tjenesteytere
Turkish Airlines

Klager har i det vesentlige anført

Klager med reisefølge (tilsammen to personer) skulle reise fra Muscat til Oslo via Istanbul
den 21. januar 2018 kl 02.40 med ankomst kl 10.45. Türkish Airlines flight TK775 ble
forsinket slik at klager mistet sin videreforbindelse. Hun ble booket om til neste ledige
avgang og ankom endelig bestemmelsessted kl 16.30, mer enn fem timer forsinket.  

Klager gjør oppmerksom på at to andre medpassasjerer har fått utbetalt 600 euro
person i kompensasjon fra flyselskapet. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
TK775 ble forsinket en time og tolv minutter grunnet sent innkommet fly som følge av
lynnedslag (en time og to minutter) samt ATC-restriksjoner (ti minutter). Klager med
reisefølge ble booket om til neste ledige avgang. 

At to av klagers medreisende har fått utbetalt erstatning er dessverre gjort ved en feil fra
flyselskapets side. 

Türkish Airlines kan ikke imøtekomme klagers krav om standarderstatning.

Nemnda bemerker

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261/2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-581/10). 

Nemnda legger til grunn at klagers flyvning TK775 fra Muscat til Istanbul ble forsinket og
at hun ankom endelig bestemmelsessted Oslo mer enn fem timer forsinket. 

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Krav etter EU-forordningen faller etter dette bort, fordi forsinkelsen oppsto på en
flygning fra en tredjestat med det ikke-europeiske flyselskapet Türkish Airlines.

Klager har fremholdt at Türkish Airlines har betalt standarderstatning til andre
passasjerer med samme billetter. Flyselskapet har fremholdt at utbetalingene er skjedd
ved en feil. 

Nemnda ser ikke at klager har rett til erstatning for usaklig forskjellsbehandling.

Vedtak

Transportklagenemnda - fly anbefaler ikke at klager gis medhold.