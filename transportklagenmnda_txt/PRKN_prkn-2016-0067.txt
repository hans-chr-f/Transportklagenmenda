Vedtak i Pakkereisenemnda

Sammendrag

Krav om prisavslag pga. støy fra andre gjester på hotellet.

Dato
11.11.2016

Saksnummer
67/16P

Tjenesteyter
Star Tour AS

Saken gjelder:

Krav om prisavslag pga. støy fra andre gjester på hotellet.

Klager har i det vesentlige anført:

Klager bestilte en 4 ukers reise for to personer med innkvartering i en innvendig 1-
romsleilighet med balkong på Las Piramides, Playa de Las Americas, Tenerife i perioden
27.12.15 - 24.01.16.

Klager fikk tildelt leilighet i 1.etg på hotell Las Piramides rett over resepsjonen. Allerede første
dagen ble de sjenerte av støy fra bråk, skriking og løping i gangene.

Klager gav beskjed i resepsjonen, men oppfattet at dette ikke var noen sak. Bråket fortsatte og
resepsjonen virket helt uinteressert.

Den 07.01.16 henvendte klager seg til Star Tours guide i resepsjonen på hotellet. De forklarte
saken og ba om å få bytte hotell, gjerne oppgradert. Dette kan ifølge klager bevitnes. I stedet
foreslo guiden at de skulle bytte leilighet, men samtidig guiden at «paret som lager så mye
bråk vil bli kastet ut av hotellet» og da håpet både Star Tours guider og klager at det ville bli ro
på hotellet. De ble enig om å avvente til neste dag. Senere på dagen fikk klager en bekreftet
tekstmelding fra en av guidene at gjestene som bråkte flyttet ut samme dag. Dette så klager
på som positivt.

Klager er av den mening at det er bråkmakerne som skal ha bryderiet med å flytte og ikke
de som oppfører seg skikkelig. Klager skriver at det ikke er korrekt at de takket «nei» til å
bytte rom. Klager viser til tekstmelding av 8. januar kl. 13.05 hvor de bekrefter at hvis bråket
fortsetter vil de gjerne flytte.

Videre henviser klager til logg av 8. januar. Den 9. januar fikk klager se en leilighet i samme
etasje. som resepsjonen. Klager bestemte seg for å flytte til denne leiligheten hvis bråket
fortsatte.

Natt til søndag 10. januar var det helt stille og klager fikk en hel natts søvn. Dette ble meddelt
Star Tour, og klager regnet nå med at problemet med støyen hadde ordnet seg. Dessverre
ble det med denne ene natten og det ble også meddelt Star Tour. Klager viser til tekstmelding
samme dag, den 12. januar. Leiligheten de hadde sett på var nå opptatt, og de ble bedt om å
snakke med Star Tour.

Onsdag 13. januar var det mer bråk, mye frem og tilbake mellom hotellet og Star Tour, men
det kom ikke noe forslag om å få bytte hotell. Nå orket klager ikke mer diskusjon og avtaler
om møter i resepsjonen som alltid endte opp i beklagelser.

Klager skriver at det på info-siden til hotellet ikke ble gitt noen opplysninger om annet enn
lokal trafikk og musikkunderholdning i bassengbaren frem til midnatt som kunne oppleves
som forstyrrende. Dette anså de ikke som noe problem da de bestilte reisen.

Klager var dessuten svært misfornøyd med renholdet i leiligheten. Gulvet var så skittent at de
tok bilde av det.

Klager anser at de ikke fikk noen hjelp fra Star Tour, bortsett fra at de beklaget alt bråket på
hotellet. For klager ble 3 av 4 ukers ferie ødelagt.

For å få løst saken med Star Tour, fremsatte klager et krav på kr 4.000 som var et lavere krav
enn det opprinnelige. Star Tour har utbetalt kr 2.000.

Ovenfor Pakkereisenemnda krever klager et prisavslag på totalt kr 13.000 da klager ønsker å
få erstattet reise kostnaden for 3 uker av deres 4 ukers opphold.

Det vises for øvrig til klagers brev.

Star Tour har i det vesentlige anført:

Star Tour synes det er leit at klager ble plaget av støy fra andre gjester på hotellet og at de ikke
fikk noen oppfølging eller hjelp av Star Tours representanter på stedet, kun beklagelser.

Star Tour kontaktet sine guider som ble gjort kjent med problemet den 7. januar og det
fremgår av reisemålsrapporten og tilbakemeldingen fra klager at de kunne få bytte leilighet
internt. Klager takket nei til romsbytte. Star Tour anser at et romsbytte kunne vært en avhjelp
som løste sjenansen fra de av gjestene som forårsaket bråket. Klager skulle fortsatt være på
hotellet i ytterligere drøye to uker til. Las Piramides er et stort hotell med flere bygninger med
366 leiligheter totalt.

I Star Tours vurdering av prisavslaget legger de til grunn hvilken dato Star Tours
representanter fikk beskjed om problemet og hvilken dato de fikk muligheten til å gjøre noe
med problemet. Videre legger de også vekt på hva Star Tour gjorde for å løse problemet. Star
Tour påstår ikke at problemet hadde vært løst med flytting, men uansett takket klager nei til
avhjelpen de ble tilbudt. Gjestene som forstyrret klager forstår Star Tour bodde i nærheten av
der klager bodde. Uansett må man til en viss grad regne med å bli forstyrret. Las Piramides
ligger nære til barer og restauranter, og vil følgelig tiltrekke seg gjester som liker å feste og
som vil nyte av nattelivet i Playa de las Americas.

Star Tour har på nytt gått gjennom reisemålsloggen og rapporten fra guidene klager hadde
kontakt med. Fra reisemålsloggen fremgår det at klager den 9. januar fikk tilbud om å flytte
til et rom i en annen bygning på Las Piramides, men at de takket nei til dette. I klagers
tilbakemelding avviser klager at dette stemmer.

Star Tours reiseledere skriver at de ikke kjente til at klager var misfornøyd med rengjøringen.

Star Tours har imøtekommet halve klagers krav og gir et prisavslag på kr 2.000. Beløpet har
blitt satt inn på klagers konto.

Det vises for øvrig til brev fra Star Tour.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Eventuelle mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.

Klagerne var utsatt for nattebråk fra andre ferierende i store deler av ferien. De meldte fra
til arrangøren etter ca. 2 uker, og ble tilbudt å bytte til et annet rom i en del av hotellet som
muligens var noe stillere. Klagerne avslo i første omgang dette fordi de gjestene som bråket
mest, skulle reise. Det viste seg imidlertid at de nye gjestene som overtok rommet ikke var
noe bedre. Da dette ble fastslått, var imidlertid rommet i en stillere del av hotellkomplekset
opptatt. Klageren er dessuten av den oppfatning at det ikke er de gjestene som oppfører seg
bra som skal ha ulempen med å bytte rom.

Nemnda finner å måtte legge til grunn at problemkunder i reisemålet i utgangspunktet ikke
er innenfor den personkrets som arrangøren hefter for etter pakkereiseloven § 5-3 nr. 2, jfr. §
6-4. Ferieforstyrrelser som følge av slikt utgjør i utgangspunktet verken en mangel etter § 6-1
eller et ansvarsbetingende forhold etter § 6-4, forutsatt at reiseproduktet og reisemålet ikke
kan anses som ufullstendig, misvisende eller uriktig beskrevet etter § 3-2, og at arrangørens
representant har handlet slik det er rimelig å forvente ut fra forholdene på stedet. Nemnda
legger til grunn at så er tilfelle her, hvor klagerne ble tilbudt å bytte rom. Guidene fulgte med
på hvordan forholdene utviklet seg, og nemnda er enig i at det er lite annet å gjøre enn å
henstille til hotellet om å fjerne problemgjestene. Det ble gjort i dette tilfellet, idet de siste
gjestene ble bedt om å forlate hotellet.

Tjenestens preg av å være et kollektivt standardisert tilbud til gjestene med begrensede
muligheter for individuell kundepleie setter etter nemndas syn grenser for hva som kreves av
arrangørens representanter på reisemålet.

Nemnda finner etter dette at det tilbudet som er gitt av arrangøren, nemlig en økonomisk
kompensasjon på kr 2.000, må anses som tilfredsstillende.

Når det gjelder klagen over renholdet, ble den først fremsatt etter at klagerne var kommet
hjem. Da er klagen for sent fremsatt fordi arrangøren ikke ble gitt noen mulighet til å avhjelpe
mangelen.

Vedtak:

Pakkereisenemnda kan ikke anbefale at det blir gitt ytterligere kompensasjon i dette tilfellet.

Vedtaket er enstemmig.