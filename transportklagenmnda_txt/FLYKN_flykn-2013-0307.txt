Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
15.10.2013

Saksnummer
307/13F

Tjenesteyter
Air Berlin

Klager har i det vesentlige anført:

Klager hadde bestilt skiferie i Østerrike, og skulle fly fra Oslo til Innsbruck via Berlin den 15. -
22. februar 2013.

Klagers bagasje, inkl. ski og skiutstyr, ankom Østerrike først etter fire dager den 19. februar.
Klager stiller seg sterkt kritisk til at Air Berlin ikke var i stand til å levere bagasjen på et tidligere
tidspunkt.

Klager måtte leie ski og kjøpe skiutstyr, og kvaliteten på de første feriedagene sank betraktelig
som følge av hendelsen. Det var ikke mulig å få tak i produkter til en lavere pris enn det som
ble kjøpt inn. Utstyret var av lav kvalitet.

Klager krever til sammen 2 987 euro for ekstrautgifter og for tort og svie.

Det vises for øvrig til klagers brev

Air Berlin har i det vesentlige anført:

Klager reiste fra Oslo til Innsbruck via Berlin med AB8247/AB8952 den 15. februar. Begge
avgangene gikk som normalt uten noen uregelmessigheter.

Beklageligvis ankom ikke klagers bagasje, men ble levert den 18. februar. Passasjerer plikter å
begrense kostnader ved innkjøp, og klager hadde anledning til å leie både ski og utstyr for en
vesentlig rimeligere sum en hva klager krever.

I henhold til Montrealkonvensjonen plikter ikke flyselskapene å utbetale erstatning for tapte
ferietid og fasiliteter.

Air Berlin har refundert klager 200 euro per person, men kan dessverre ikke imøtekomme
krav utover dette.

Det vises for øvrig til Air Berlins brev.

Nemnda bemerker:

Flyselskapet er i henhold til luftfartsloven § 10-20 ansvarlig for tap som følge av forsinkelse
ved av bagasje. Med tap regnes så vel økonomisk som ikke-økonomisk tap, jf. EU-domstolens
dom av 6. mai 2010, Walz-Clickair (C-63/09).

Nemnda legger på bakgrunn av de foreliggende opplysninger til grunn at klagerne først fikk
sin bagasje om morgenen tirsdag den 19. februar. De var således på reisemålet 3 ½ dag uten
sin bagasje.

Klagerne skulle på skiferie, og det var nødvendig å kjøpe inn klær, toalettartikler mv. samt
leie skiutstyr. Klagerne har fremlagt kvitteringer for innkjøp og skileie. Nemnda kan ikke se at
utgiftene går ut over det som er rimelig.

Klagerne kjøpte ett par ski. Det er ikke nærmere opplyst om bakgrunnen for dette, og nemnda
ikke sannsynliggjort at dette var nødvendig. Utgifter til skikjøp dekkes ikke ut over den sum
det ville koste å leie ski også til denne personen.

Nemnda finner det sannsynlig at forsinkelsen medførte redusert utbytte av reisen. Mye tid
gikk nødvendigvis med til innkjøp, etterspørring av bagasje mv.

Nemnda anbefaler etter en samlet vurdering at klagerne gis en erstatning på 2 000 euro.
Til fradrag går 800 euro dersom det er utbetalt. Nemnda har ved vurderingen tatt hensyn
til at klagerne sitter igjen med nytt utstyr, og at dette i stor utstrekning må anses som en
kompensasjon for den ulempe de ble påført.

Vedtak:

Transportklagenemnda - fly anbefaler at klagerne gis en samlet erstatning på 2 000 euro. Til
fradrag går 800 euro dersom det er utbetalt.

Vedtaket var enstemmig.