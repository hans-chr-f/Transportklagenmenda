Vedtak i Transportklagenemnda - Fly

Sammendrag

Krav om refusjon av ekstrautgifter som følge av manglende
opplysning om hvilken terminal som ble benyttet.

Dato
22.06.2022

Saksnummer
2022-00694

Tjenesteytere
Flyr

Klager har i det vesentlige anført

To personer skulle reise med Flyr fra Barcelona til Stavanger via Oslo den 7. april 2022.
Klager hadde ikke opplysninger om hvilken terminal de skulle fly fra, og sjekket nettsiden
til Barcelona flyplass. Der fantes ingen informasjon om deres flight, og de valgte å dra til
terminal 1. Der fikk de beskjed om å dra til terminal 2, men ankom da for sent til å kunne
sjekke inn.
De kontaktet Flyr som bestilte nye billetter for reise dagen etter. 

Klager krever dekket utgifter på hotell, nye flybilletter, samt bussbilletter til flyplassen.

Tjenesteyterne har i det vesentlige anført
Det er riktig at App-boardingkortet vist i klagen ikke inneholder terminalnummer eller
gate. Dette er en informasjon ofte gitt av flyselskaper, men ikke obligatorisk informasjon.
Videre står det i klagen at nettsiden til Barcelona flyplass ikke hadde noen informasjon
om Flyr. I skrivende stund viser et raskt søk på Barcelona Airport-siden tydelig at Flyr
opererer fra terminal 2. I tillegg står det tydelig på Flyrs egen nettside at vi flyr fra
terminal 2 og et raskt google-søk viser de to øverste resultatene som indikerer terminal
2. Det vises til vedlegg.

Vi har ikke registrert at klager har kontaktet oss verken via telefon eller chat for å få hjelp.
Flyr har ikke en logg for når gjestene ankommer ved innsjekking, men vi har en streng
innsjekkingsfrist på 45 minutter før avgang, som vår handling agent i Barcelona følger. Vi
anbefaler alle passasjerer å møte opp i god tid før denne fristen på 45 minutter. I følge
google maps er det omtrent 8 minutter mellom terminal 1 og terminal 2 med bil, så det
burde være nok tid til å sjekke inn når feilen ble oppdaget på terminal 1 hvis nok tid var
planlagt. Til orientering var det kun disse to passasjerene som ikke møtte opp i tide til
flyvningen.

Flyr ser heller ikke på denne saken som en nektet ombordstigningssak med hensyn
til EU 261/2004. Med referanse til artikkel 3.2 a) i EU261/2004 ankom ikke gjestene
ved innsjekking innen fristen gitt dem av flyselskapet, og faller derfor ikke inn under
forordningen. Flyr beklager at passasjerene ikke kom frem i tide, men vi kan ikke ta imot
gjester eller bagasje etter den gitte innsjekkingsfristen. Flyet forlot Barcelona i tide, se
vedlegg. Flyr står ved avgjørelsen fra vår kundeserviceavdeling og vil ikke endre vårt syn i
dette tilfellet.

Nemnda bemerker

Klager krever refusjon av ekstra utgifter som følge av at han og reisefølget ikke fant frem
til riktig avgangsterminal, og derfor ikke rakk flyet. 

Generelt gir flyselskaper som regel opplysninger om hvilken terminal flighten går fra,
men det er ikke obligatorisk informasjon, og det kan i enkelte tilfeller bli endringer i siste
liten. Passasjerene må derfor selv sørge for å sikre seg informasjon om riktig terminal,
eller eventuelt sørge for å være ute i så god tid at det er mulig å dra fra en terminal til en
annen. Klager i denne saken hadde ikke informasjon om riktig terminal, og valgte å møte
opp på terminal 1, mens flyet gikk fra terminal 2. Da var tiden ikke tilstrekkelig til å dra til
terminal 2 og rekke flyet.

På denne bakgrunn mener nemnda at hovedårsaken til at klager ikke rakk flyet var at
han hadde beregnet for liten tid. Nemnda er av den oppfatning at klager med reisefølge
selv må bære ansvaret for at de ikke kom til gaten i tide, og de har da ikke krav på at Flyr
helt eller delvis dekker ekstra kostnadene som påløp da de måtte reise med en senere
flyvning.

Vedtak

Transportklagenemnda anbefaler at klager ikke gis medhold i sitt krav.