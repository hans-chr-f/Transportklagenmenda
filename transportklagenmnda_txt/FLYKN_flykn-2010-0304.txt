Vedtak i Transportklagenemnda - Fly

Sammendrag

Krav om refusjon av flybillett da flyplass stengt på grunn av askeproblem.

Dato
04.09.2013

Saksnummer
304/10F

Tjenesteyter
Norwegian Air Shuttle ASA

Krav om refusjon av flybillett da flyplass stengt på grunn av askeproblem.

Klager har i det vesentlige anført:

Klager var innsjekket og klar til å reise fra Oslo til Dublin 16. mai kl 07:05 med DY1362. Ved
ankomst til Norwegians skranke i avgangshallen fikk klager beskjed om at flyet var kansellert
da flyplassen i Dublin var stengt på grunn av aske problemer, og at ingen visste når den ville
åpne igjen.

Det ble videre opplyst om at det muligens ble satt opp fly senere i uken, men klager fikk
beskjed av Norwegian om selv å ta kontakt med de for å sjekke dette i etterkant.

Norwegian kunne tilby fly til London samme dag og derfra videre til Dublin. Klager spurte
om han fikk dekket hotell og kost hvis han ble sittende fast i London. Han fikk beskjed om at
Norwegian ikke ville dekke dette. Klager tok ikke sjansen på å bli sittende fast i London.

Klager gikk inn på Dublin Airports hjemmesider og fant at flyplassen var åpen som normalt.
Han gikk deretter til SAS, som sa de hadde flygninger til Dublin, og at det ikke var noen
problemer med å reise dit. Klager kjøpte billett med SAS og ankom Dublin litt før kl 13.00.

At Dublin Airport var steng, var ikke sant, og Norwegian hadde ikke grunn til å kansellere
avgangen. Klager krever erstattet sine ekstrautgifter til billett med SAS.

Det vises for øvrig til klagers brev.

Norwegian har i det vesentlige anført:

DY1362 ble 16. mai 2010 kansellert på grunn av stengt luftrom. Denne avgjørelsen ble tatt
rett før avgang og årsaken var at en aske sky var på vei mot Irland og ville mest sannsynligvis
dekke hele landet mellom kl 12 og kl 14.

Norwegian kan ikke forklare hvorfor SAS opererte sin avgang.

Norwegian tilbød klager å reise til London og derfra komme seg til Dublin på flyselskapets
regning. De tilbød også hotell i Oslo til neste avgang ble satt opp.

I henhold til EU forordningen som gjelder fra 17. februar 2005, er flyselskapene unntatt fra
videre kompensasjon hvis årsaken til forsinkelsen, eller kanselleringen, er værforhold eller
uforutsett teknisk problem som forhindrer flygningen.

I EU forordningen 261/2004 står det følgende:

På samme måte som Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne være unngått selv om alle rimelig tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør
det umulig å gjennomføre den berørte flygingen, sikkerhetsrisiko, uforutsette mangler ved
flysikkerheten og streiker som påvirker driften til det transporterende flyselskap.

Norwegian kan på grunnlag av dette ikke tilby klager kompensasjon.

Nemnda bemerker:

Klagers fly fra Oslo til Dublin 16. mai 2010 ble kansellert.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU forordning 261/2004. Det er flyselskapet som må godtgjøre at det forelå en
slik ekstraordinær omstendighet, og flyselskapet må videre godtgjøre at de har truffet alle
rimelige tiltak for å unngå innstillingen.

Situasjonen som oppstod som følge av askeskyen fra Island kom overraskende på de fleste.
Situasjonen var i stadig endring, og flyselskapene hadde mange hensyn å ta for å søke å
minimalisere / avgrense problemene mest mulig.

Nemnda finner på bakgrunn av de foreliggende opplysninger  sannsynliggjort at askeskyen fra
Island var årsaken til at Norwegian kansellerte denne avgangen. De foreliggende opplysninger
gir etter nemndas vurdering ikke grunnlag for å kritisere Norwegian for denne beslutningen.
Beslutningen måtte tas kort tid forut for avgang, og Norwegian måtte i den forbindelse
vurdere den sannsynlige fremtidige utviklingen i tillegg til da situasjonen. Om andre flyselskap
gjorde andre vurderinger tilsier ikke dette nødvendigvis at Norwegians vurdering fremstår
som kritikkverdige eller at de ikke traff alle rimelige tiltak for å unngå innstillingen.

Nemnda finner således ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS