Vedtak i Transportklagenemnda - Fly

Sammendrag

Krav om refusjon av to flybilletter for to voksne
tur-retur. Bruk av ungdomsrabatt ved bestilling.

Dato
16.09.2020

Saksnummer
2019-04685

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise for seg selv og to medpassasjerer mellom Molde og
Kristiansand. Reisefølget besto av to voksne og én ungdom. De skulle reise med DY431
fra Molde til Oslo og deretter med DY278 fra Oslo til Kristiansand den 23. august 2019 og
returnere den 25. august 2019 med DY275 fra Kristiansand til Oslo og DY430 fra Oslo til
Molde.

På flyplassen i Molde ble de to voksne i reisefølget nektet innsjekking som følge av at de
hadde ungdomsbillett og ikke oppfylte vilkårene for dette. Klager anfører at de måtte
kjøpe to nye billetter for to voksne. Klager anfører at hun ubevisst klarte å bestille tre
ungdomsbilletter, mest sannsynlig fordi hun sjekket prisen på ungdomsbilletter før
bestilling. Hun anfører at det fremgikk av dataskjermbildet ved bestilling at reisen gjaldt
tre voksne og at det ikke fremgikk øverst i skjermbildet at ungdomsrabatten var lagt til.
Hun viser til at «UNDER26» fremgår med liten skrift nederst på reisekvitteringen, men
dette er ikke lett å se.

Klager krever refusjon av de to nye billettene som de måtte kjøpe, pålydende 11048
kroner.

Tjenesteyterne har i det vesentlige anført
Klager krever refusjon av nye billetter, da deres billetter var ugyldige grunnet bruk av
avtalekoden «UNDER26».

Ved bruk av rabattkoder er passasjerene selv ansvarlig for å forsikre seg om at de ikke
bryter vilkårene som gjelder for bestilling av selskapets ulike billettyper.

Passasjeren hadde brukt rabattkoden «Under26», som gjelder for ungdom under 26 år.
Én av passasjerene var ved avreise under 26, mens klager og den siste passasjeren ikke
tilfredsstiller vilkårene for denne billettypen. Det vises til informasjon om krav for kjøp av
denne typen billett, som er tilgjengelig på Norwegians nettsider.

Alle passasjerene må godkjenne Norwegians generelle befordringsvilkår når de kjøper en
flyreise hos Norwegian.

Det vises til selskapets befordringsvilkår, artikkel 9.1.2.g) og h): «9.1.2 Vi kan også nekte
å befordre deg og din Bagasje dersom en eller flere av følgende forhold har funnet sted,
eller vi har grunn til å tro at de kan komme til å skje: 
g) du har ikke betalt den angjeldende billettpris, skatter eller avgifter,
h) det fremstår at du ikke har gyldige reisedokumenter, eller at du har til hensikt å
ødelegge disse under flyvningen, eller at du nekter å overlevere reisedokumenter til
flybesetningen dersom de skulle anmode om det». I dette tilfellet har ikke passasjerene
betalt angjeldende billettpris, da de har brukt en rabattkode med vilkår som de ikke
tilfredsstiller. Dermed vil deres billett være ugyldig.

Videre vises det til fremlagt dokumentasjon som viser hva slags informasjon som blir gitt
til kundene ved kjøp av flyreiser når rabattkoden er aktivert.

Da vilkårene for bruk av rabattkoden «UNDER26» framgår tydelig ved kjøp, og klager
i dette tilfellet ikke har rett til bruk av denne, kan ikke kravet om refusjon av påløpte
kostnader for nye billetter imøtekommes.

Nemnda bemerker

Nemnda bemerker at det ikke fremgår av Norwegians vilkår at man ikke kan bruke
rabattkoden «Under26» i en bestilling der man kombinerer ungdomsbillett og vanlig
billett. Vilkårene bør derfor endres på dette punkt for å unngå misforståelser.

Nemnda mener videre at Norwegians krav om at klager måtte kjøpe helt nye
fullprisbilletter virker lite rimelig i den oppståtte situasjonen.  Klager benyttet en
rabattkode det ikke var grunnlag for, og fikk dermed billigere billetter enn klager hadde
krav på. Det er likevel ikke grunnlag for å mistenke klager for å bruke rabattkoden
bevisst. Nemnda mener at den naturlige løsningen da må være at klager dekker
mellomlegget mellom alminnelige LowFare-billetter og billigbillettene.

Vedtak

Transportklagenemnda - fly anbefaler at Norwegian refunderer klagers utgifter til nye
billetter, fratrukket mellomlegget til LowFare-billetter som klager skal dekke.