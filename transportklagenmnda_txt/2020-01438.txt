Vedtak i Transportklagenemnda - Fly

Sammendrag

Krav om erstatning etter kansellert reise som følge av pilotstreik.

Dato
20.08.2021

Saksnummer
2020-01438

Tjenesteytere
SAS
Austrian Airlines

Klager har i det vesentlige anført

Klager med sin gravide samboer samt deres felles barn på to år skulle reise til Praha.
Reisen skulle etter planen gjennomføres slik:

Utreise:
SK1465, 26. april 2019, avreise OSL kl.17:15, ankomst CPH kl. 18:25
SK767, 26. april 2019, avreise CPH kl. 19:45, ankomst PRG kl. 21:00

Hjemreise:
SK1768, 1. mai 2019, avreise PRG kl. 13:20, ankomst ARN kl. 15:15
SK499, 1. mai 2019, avreise ARN kl. 16:45, ankomst OSL kl. 17:40

Den 26. april ble pilotene i SAS tatt ut i streik og klager fikk beskjed om at SK1465 til
København var kansellert, samt at SAS jobbet med å ombooke dem til en alternativ reise.
Etter flere timer i telefonkø dro de til Oslo lufthavn og fikk til slutt beskjed om at de var
omrutet til følgende reise med Austrian Airlines dagen etter:

OS0332, 27. april 2019, avreise OSL kl. 06:45, ankomst VIE kl. 09:10.
OS0705, 27. april 2019, avreise VIE kl. 09:50, ankomst PRG kl. 10:45.

Klager påpekte at det var svært kort transfertid i Wien, kun 40 minutter, men fikk til svar
at det skulle gå bra. Ved avreise den 27. april viste det seg at OS332 fra Oslo ble forsinket,
så klager kontaktet personalet til Austrian Airlines og forklarte at de ikke ville rekke videre
forbindelse fra Wien da klagers samboer hadde bekkenplager og ikke kunne løpe til
gaten. De ble ikke hørt og da de ankom Wien skyndet de seg så godt de kunne for å nå
frem i tide til gaten for OS0705 til Praha. Da de kom frem fikk de beskjed om at de var for
sent ute og ikke kunne bli med. De ble deretter ombooket til ny reise 7 timer senere og
ankom Praha 21 timer etter opprinnelig reiseplan. 

Hjemreisen skulle i følge informasjon på SAS' nettsider ikke berøres av streiken, og ville
gå som normalt. Likevel ble begge flyvningene kansellert. På flyplassen mottok klager og
hans familie ingen hjelp eller informasjon. De fikk beskjed av SAS' samarbeidspartnere
i Star Alliance at de ikke hadde lov til å hjelpe til med ombooking. Etter flere timer i
telefonkø, ble de til slutt ombooket med Lufthansa via Munchen til Oslo den 2. mai.
Klager mistet én arbeidsdag som følge av kanselleringen og den forsinkede returreisen. 

Klager har fremmet krav til SAS om standarderstatning i henhold til EU-forordning
261/2004 for tre personer for kansellerte avganger på ut- og hjemreisen, samt til
Austrian Airlines for forsinket ankomst på utreisen. SAS har avvist kravet og vist til
pilotstreiken. Austrian Airlines viser til at forsinkelsen fra Oslo skyldtes trafikkreguleringer
i luftrommet (såkalt ATC - Air Traffic Control).

Klager er ikke enig i at streiken kan anses som en "ekstraordinære omstendighet" som
kan frita flyselskapet fra å utbetale standarderstatning i henhold til forordningen.
For at flyselskapets erstatningsansvar skal bortfalle som følge av at det foreligger en
ekstraordinær omstendighet , må to vilkår være oppfylt. For det første må hindringen
ligge utenfor flyselskapets vanlige virksomhet og kontroll for å kunne anses å være
«ekstraordinær». Dernest må konsekvensene av den ekstraordinære omstendigheten
være umulig å unngå gjennom rimelige tiltak. Vilkårene er kumulative, hvilket innebærer
at de begge må være oppfylt for å frita for plikt til å yte kompensasjon. I dette tilfellet
skyldes kanselleringene og forsinkelsene streik blant SAS sine egne ansatte. Etter klagers
syn er ikke streik blant ansatte i eget selskap/konsern å anse som en slik ekstraordinær
omstendighet som fritar for erstatningsplikt etter reglene i artikkel 7 i EU-forordning
261/2004. Når flyselskapets egne piloter går ut i streik som følge av uenigheter knyttet
til forhandlingene om pilotenes arbeidsvilkår, er dette utvilsomt et forhold som ligger
innenfor flyselskapets kontroll. Streik er et lovlig virkemiddel i arbeidslivet. For ethvert
selskap med ansatte må streik anses som en mulig konsekvens når det er stor avstand
mellom partenes krav.

Etter dette mener klager at uenighet og konflikt med deler av selskapets personale må
anses å ligge innenfor flyselskapets vanlige virksomhet og faktiske kontroll, på lik linje
med det som legges til grunn i annen forretningsvirksomhet og i andre bransjer.

Når det gjelder forsinkelsen med Austrian Airlines på den omrutede utreisen 27. april,
skyldtes den i hovedsak at det var satt opp altfor liten transfertid i Wien. Klager har
forståelse for at det som følge av streiken kunne være utfordrende for SAS å finne
flyvninger med optimale transfertider. Klager mener likevel det for SAS må
ha framstått som sannsynlig at det kunne bli forsinkelse på flyvningen fra Oslo, slik at
klager ikke ville komme med flyet videre fra Wien.

Etter dette mener klager at flyselskapet (Austrian Airlines, subsidiært SAS) ikke kan avslå
klagers krav om standarderstatning for forsinket reise 27. april 2019.

Klager fastholder sitt krav om standarderstatning på 250 euro for tre personer for hver
av følgende tre hendelser: kansellert flyvning med SAS den 26. april 2019, forsinket
utreise med Austrian Airlines 27. april 2019 og kansellert hjemreise med SAS den 1. mai,
totalt 2250 euro.

Tjenesteyterne har i det vesentlige anført
SAS har i sitt tilsvar av 14. juli 2020 anført følgende:

Klagers flyvninger med SAS den 26. april og 1. mai 2019 ble kansellert på grunn av streik
blant 1409 piloter i SAS. Samtlige piloter i alle de tre skandinaviske landende ble tatt ut i
streik som følge av brudd i forhandlingene rundt kollektivavtalen. Dermed var det umulig
for SAS å gjennomføre de planlagte rutene i perioden mellom 26. april til og med 2. mai
2019. Pilotstreiken resulterte samlet i at 4015 fly ble innstilt, og det anslås at i alt 381 507
passasjerer ble påvirket.

I perioden fra 26. april til 5. mai tilbød SAS avbooking på alle billettyper, også billetter
som det normalt ikke er mulig å avbooke uten kostnad. Dette kunne passasjerene gjøre
før den aktuelle avreisedagen og for flyvninger som ikke ennå hadde blitt kansellert. I
overkant av 220.000 passasjerer ble ombooket. For øvrig tilbød SAS frivillig ombooking
av billetter allerede fra 18. april 2019, altså åtte dager før streiken brøt ut. Det ble også
inngått avtaler med 34 flyselskap for å utvide mulighetene for ombooking.

Saken gjelder fastleggelsen av innholdet av artikkel 5 nr. 3 i EU-forordning 261/2004 om
unntak fra flyselskapets forpliktelse til å utbetale standard kompensasjon i medhold av
artikkel 5 nr. 1 litra c jf. artikkel 7 i tilfeller av innstilt flyavgang. Bestemmelsen i artikkel 5
nr. 3 lyder slik:
"Et utførende luftfartsselskap skal ikke være pålagt å betale erstatning i samsvar med
artikkel 7 dersom det kan godtgjøre at den innstilte flygingen skyldes ekstraordinære
omstendigheter som ikke kunne vært unngått selv om alle rimelige tiltak var truffet." 
Det er på det rene at kanselleringene av klagers flyvninger med SAS skyldtes en
prekær mangel på tilgjengelige piloter som følge av pilotstreiken. Sakens sentrale
tolkningsspørsmål er om pilotstreiken utgjør "ekstraordinære omstendigheter" i
forordningens forstand.

Lovlig streik er et viktig virkemiddel i en arbeidskamp, og det ligger utenfor
arbeidsgiverens kontroll å styre når streik skal tas i bruk som virkemiddel og hvor
omfattende streiken skal gjøres. Dette synspunktet må gjelde uinnskrenket i tilfeller der
streiken ikke kan føres tilbake til rettsstridige forhold på arbeidsgiverens side.

Verken EU- eller EØS-domstolen har tatt stilling til om lovlig (lokal) streik i flyselskapet
som har innstilt flyavganger, utgjør en ekstraordinær omstendighet i henhold til artikkel
5 nr. 3.
I mangel av et avgjørende prejudikat må det ses hen til EU domstolens generelle tolkning
av formuleringen "ekstraordinære omstendigheter", som blir utlagt slik i dom av 4. mai
2017 (C-315/15) premiss 22:
"Domstolen har heraf udledt, at det er begivenheder, der på grund af deres karakter
eller oprindelse ikke er et led i det pågældende luftfartsselskabs sædvanlige
aktivitetsudøvelse, og som ligger uden for luftfartsselskabets faktiske kontrol, der
kan kvalificeres som usædvanlige omstændigheder i den forstand, hvori dette udtryk
er anvendt i artikel 5, stk. 3, i forordning nr. 261/2004 (jf. i denne retning dom af
22.12.2008, Wallentin-Hermann, C-549/07, EU:C:2008:771, præmis 23, af 31.1.2013,
McDonagh, C-12/11, EU:C:2013:43, præmis 29, og af 17.9.2015, van der Lans, C-257/14,
EU:C:2015:618, præmis 36)."

Her blir det formulert to kumulative vilkår, og avgjørelsen av om disse vilkårene er
oppfylt beror på en konkret vurdering i det enkelte tilfellet. 

En lovlig streik, slik som pilotstreiken, er en omstendighet hvis opprinnelse skriver seg
fra at det er et institusjonalisert virkemiddel i arbeidskamp. Denne omstendighetens
karakter kan utledes bl.a. fra det faktum at arbeidstakere som tas ut i streik formelt –
om enn midlertidig – ikke lenger har posisjonen som arbeidstaker, og vil derfor være
unntatt fra arbeidsgiverens styrings- og instruksjonsrett. Begge disse forholdene viser at
pilotstreiken ikke var en del av SAS' "sædvanlige aktivitetsudøvelse".

Pilotstreiken lå også utenfor SAS' faktiske kontroll. Lovlig streik er som nevnt et viktig
virkemiddel i en arbeidskamp, og det ligger utenfor arbeidsgiverens kontroll å styre
når streik skal tas i bruk som virkemiddel og hvor omfattende streiken skal gjøres.
Dette synspunktet må gjelde uinnskrenket i tilfeller der streiken ikke kan føres tilbake til
rettsstridige forhold på arbeidsgiverens side.

Det følger av det foregående at pilotstreiken tilfredsstiller de to kumulative vilkårene som
EU-domstolen i en rekke saker har stilt opp. Det kan derfor
konkluderes med at streiken utgjør "ekstraordinære omstendigheter" i forordningens
forstand.

Også tungtveiende reelle hensyn taler for å anse pilotstreiken som en ekstraordinær
omstendighet. Det er beregnet at utbetaling av standard kompensasjon ville ha
oversteget 1 milliard kroner, dersom alle passasjerene som har blitt rammet av innstilte
avganger som følge av streiken skulle kunne kreve slik kompensasjon. Ved fortsatt streik
ville man etter kort tid oppleve at størrelsen på de totale kompensasjonskravene ville
ha oversteget pilotenes opprinnelige lønnskrav i forhandlingene. Det ville altså ha blitt
mer kostbart for SAS å fortsette forhandlingene og utbetale standard kompensasjon
til passasjerer, enn å akseptere pilotenes lønnskrav. Dette illustrerer at dersom en slik
streik ikke blir anerkjent som en ekstraordinær omstendighet i forordningens forstand,
vil forordningens regler om standard kompensasjon gripe direkte, og med betydelig
kraft, inn i arbeidskamp-instituttet til fordel for arbeidstakersiden. Det vil re-definere
streik som virkemiddel i flybransjen på en måte som i realiteten vil underminere den
forhandlingsmodellen som streikeretten er en del av. En slik konsekvens er urimelig og i
strid med nevnte forhandlingsmodell, og referansen til streik i fortalens punkt 14 viser at
en slik konsekvens ikke har vært tilsiktet med forordning 261/2004.

Under henvisning til fortalens punkt 14 og TUIfly-dommen er det nødvendig å trekke en
skillelinje mellom lovlig streik som virkemiddel i arbeidskamp og uhjemlede aksjoner
iverksatt av arbeidstakere. TUIfly-dommen gjaldt en uhjemlet aksjon iverksatt av
arbeidstakere, og har derfor ingen overføringsverdi til nærværende sak. TUIfly-dommen
gjaldt en spontan sykemeldingsaksjon blant cockpit- og kabinpersonale som følge av
flyselskapet TUIflys meddelelse om omorganiseringer i selskapet. Domstolen la til grunn
at en slik sykemeldingsaksjon ikke er en ekstraordinær omstendighet i forordningens
forstand. Saken gjaldt altså en uhjemlet aksjon på arbeidstakernes eget initiativ uten
at det forelå noen tvist mellom en fagforening og flyselskapet. En slik aksjon bør ikke
gis rettslig legitimitet ved at den anerkjennes som en ekstraordinær omstendighet i
forordningens forstand. Streik er derimot et institusjonalisert og lovlig virkemiddel ved
tvist mellom fagforening og arbeidsgiver.

SAS utnyttet alt det personell og materiell, og alle de økonomiske midler, som selskapet
rådet over, til å avverge og redusere konsekvensene av pilotstreiken. Alle rimelige tiltak
ble utført. Andre avbøtende tiltak var ikke mulig å gjennomføre i den aktuelle perioden,
og under enhver omstendighet ville eventuelle andre mulige tiltak klart ha vært urimelig
belastende for virksomheten. 

Flyselskapet er ansvarsfri i medhold av artikkel 5 nr. 3 såfremt innstillingen ikke kunne
vært unngått selv om alle rimelige tiltak var truffet.

SAS kan på grunnlag av ovennevnte ikke imøtekomme klagers krav om
standarderstatning i henhold til EU-forordning 261/2004.

Austrian Airlines har i sitt tilsvar av 25. mai 2020 anført følgende:

Austrian Airlines flyvning med OS332 fra Oslo til Wien den 26. april 2019 ble forsinket
som følge av trafikkreguleringer i trafikken (ATC - Air Traffic Control). OS332 fikk slottid
for avgang over en halv time etter planlagt avgangstid. ATC-reguleringer ligger utenfor
flyselskapets kontroll og Austrian Airlines kan på bakgrunn av dette ikke imøtekomme
klagers  krav om standarderstatning i henhold til EU-forordning 261/2004 for forsinket
ankomst til Praha. Det vises til fremlagt dokumentasjon med avgangstider.

Nemnda bemerker

Kansellering av en flyvning gir rett til standarderstatning med mindre flyselskapet
godtgjør at innstillingen skyldtes ekstraordinære omstendigheter som ikke kunne vært
unngått selv om alle rimelige tiltak var truffet, jf. EU-forordning 261/2004 artikkel 5 og 7. 

I dette tilfellet skyldtes kanselleringene av klagers flyvninger med SAS en lovlig streik
blant pilotene i SAS.

Transportklagenemnda besluttet å utsette behandlingen av saken da EU-domstolen
mottok en anmodning om prejudisiell avgjørelse fra Attunda tingsrätt i Sverige
vedrørende fortolkningen av EU-forordning 261/2004 artikkel 5 nr. 3 i forbindelse med
en tvist mellom Airhelp Ltd og SAS. Flyselskapet hadde avslått passasjerens krav om
standarderstatning etter at hans flyvning var kansellert som følge av pilotstreiken i SAS
våren 2019 og anført at streiken måtte anses som en ekstraordinær begivenhet utenfor
selskapets kontroll.   

EU-domstolen avsa dom vedrørende fortolkningsspørsmålene den 23. mars 2021 i sak
C-28/20 med følgende konklusjon:
«Artikel 5, stk. 3, i Europa-Parlamentets og Rådets forordning (EF) nr. 261/2004
af 11. februar 2004 om fælles bestemmelser om kompensation og bistand til
luftfartspassagerer ved boardingafvisning og ved aflysning eller lange forsinkelser
og om ophævelse af forordning (EØF) nr. 295/91 skal fortolkes således, at en strejke,
der indledes på opfordring af en fagforening for et transporterende luftfartsselskabs
personale under iagttagelse af de betingelser, der er foreskrevet i den nationale
lovgivning bl.a. med hensyn til strejkevarsel, og som indledes med det formål at
sikre opfyldelsen af de krav, der er fremsat af de ansatte i dette luftfartsselskab,
og gennemføres af en personalekategori, der er uomgængeligt nødvendig for at
gennemføre en flyvning, ikke er omfattet af begrebet »usædvanlig omstændighed« som
omhandlet i denne bestemmelse.»

Transportklagenemnda legger derfor til grunn at pilotstreiken i SAS ikke er å anse som en
ekstraordinær omstendighet som vil frita flyselskapet fra å utbetale standarderstatning
til passasjerer som fikk sine flyvninger kansellert som følge av streiken. Nemnda
anbefaler på bakgrunn av dette at SAS utbetaler 250 euro i standarderstatning for tre
personer både for utreisen og hjemreisen, totalt 1500 euro, til klager. 

På utreisen fikk klager og hans familie omruting med Austrian Airlines og skulle fly den
27. april via Wien til Praha med ankomst kl. 10.45. Flyvningen fra Oslo ble forsinket og de
rakk derfor ikke sin videre forbindelse fra Wien. De ble igjen omrutet og ankom Praha kl.
18.00.

Klager har anført at de ikke rakk sin videre forbindelse i Wien fordi det var solgt en
reiserute med for kort transfertid, og fordi flyet var Oslo var forsinket. Såkalt "minimum
connecting time" på flyplassen i Wien er 25 minutter i henhold til flyplassens nettsider.

Klager og hans familie hadde 40 minutter i henhold til billetten. Nemnda har forståelse
for at dette var kort tid for klager og hans familie, men det gir ikke grunnlag for
erstatning.

Flyvningen OS332 fra Oslo til Wien var forsinket og klager ankom Praha mer enn 3 timer
forsinket. En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10). Det er det transporterende flyselskapet som er
ansvarlig i henhold til forordningen. 

Austrian Airlines har fremlagt dokumentasjon som viser at OS332 ble forsinket fra Oslo
på grunn av restriksjoner i luftrommet som følge av ATC (Air Traffic Control). Forsinkelsen
skyldtes at Austrian Airlines fulgte pålegg fra ATC. Forsinkelsen av klagers flyvning med
OS332 var en direkte følge av dette pålegget og må anses å ligge utenfor flyselskapets
kontroll. Klager har etter dette ikke rett til erstatning fra Austrian Airlines.

Vedtak

Transportklagenemnda anbefaler at SAS utbetaler standarderstatning til klager og hans
familie med totalt 1500 euro.