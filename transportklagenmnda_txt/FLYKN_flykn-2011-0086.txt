Vedtak i Transportklagenemnda - Fly

Sammendrag

Krav om standard erstatning grunnet forsinkelse.

Dato
06.10.2011

Saksnummer
86/11F

Tjenesteyter
Continental Airlines

Krav om standard erstatning grunnet forsinkelse.

Klager har i det vesentlige anført:

Klager skulle reise fra Oslo til New York 12. november 2010 med CO39.

Flyet ble kansellert. Klager ble omrutet til neste dag.

Klager krever erstatning på 600 euro per person i henhold til EU forordning 261/2004. Dette
kravet ble skriftlig lovet oppfylt av Continentals ansatte på Gardermoen.

Klagen er fremsatt på vegne av et reisefølge på 11 personer.

Continental Airlines har ikke avgitt uttalelse til nemnda.

Til klager har Continental Airlines i det vesentlige anført:

CO039 ble forsinket som følge av uventet teknisk svikt.

Feilen oppsto til tross for at all rutinemessig vedlikehold var gjennomført.

Den tekniske svikten ble oppdaget utenfor en rutinekontroll, hendelsen var derfor
ekstraordinær og utenfor Continentals kontroll.

Continental Airlines kan dessverre ikke utbetale kompensasjon i henhold til EU forordningen
da hendelsen var force majeure.

Klager har fått et reisegavekort på USD 125 per person.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Continental Airlines ved nemndas e-post av 10. mars 2011med frist til
28. april 2011 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordnære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Continental Airlines har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med 24 timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Continental Airlines har imidlertid ikke påberopt seg fritak for erstatningsplikten på dette
grunnlag, noe mindretallet føler seg bundet av. Mindretallet følger således flertallets videre
vurdering.

Det fremgår av Continental Airlines korrespondanse med klager at forsinkelsen skyldtes
plutselig oppstått teknisk feil.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Continental Airlines har ikke gitt noen nærmere beskrivelse av feilen eller dokumentert denne.
Selskapet har følgelig ikke godtgjort at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Klagerne har etter dette
rett til en standarderstatning på 600 euro per person.

Nemnda bemerker avslutningsvis at det fremgår av klagers anførsler og dokumentasjon at
passasjerene på Gardermoen ble lovet en kompensasjon på 600 euro per person. Continental
Airlines kan ikke i ettertid gå fra dette.

Vedtak:

Flyklagenemnda anbefaler at klagerne gis en erstatning på 600 euro per person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines