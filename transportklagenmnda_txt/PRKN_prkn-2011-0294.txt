Vedtak i Pakkereisenemnda

Sammendrag

Saken gjelder klage på hotellstandard i Side, Tyrkia.

Dato
03.05.2012

Saksnummer
294/12

Tjenesteyter
Nazar Nordic AB

Klager: X

Turarrangør: Nazar Nordic AB

Antall reisende: 3

Reisens pris: kr 16.191

Saken gjelder:

Saken gjelder klage på hotellstandard i Side, Tyrkia.

Klager anfører at de hadde fått et hotell med all inklusive hvor de ikke kunne oppholde
annet enn for å sove og hvor maten var uspiselig.

Turen ble derfor vesentlig fordyret fordi de måtte spise ute.

Rommet hadde en så sterk mugglukt at de ikke pakket ut av koffertene på hele reisen pga
lukten i skapene. Det bare piplet vann ut av dusjen og varmtvannet kunne ikke brukes. De
måtte dusje på naborommet. På terrassen var det muselort hver dag. Om natten måtte de
jage kakerlakker. Etter 5 dager fikk de tilbud om å bytte rom, men da det var et rom som lå på
støysiden valgte de ikke å ta det.

Nazar har henvist til at klager ble tilbudt å bytte rom, noe hun ikke aksepterte.

De hevder at deres guider ofte spiser på hotellet som ledd i kvalitetskontrollen og mener at
hotellet har et av de beste tilbudene blant 3* hotellene.

Når det gjelder øvrige anførsler fra klager, har Nazar ikke kommentert disse, men tilbudt et
prisavslag på kr.500,- i tillegg til et rabattkort på kr.500,-.

Nemnda bemerker:

Det er ikke mulig for nemnda å ha noen mening om kvaliteten på maten som var dekket av all
inklusive betalingen.

Når det gjelder de øvrige klagepunkter om rommets kvalitet, mugg, manglende
dusjmuligheter etc., har Nazar ikke kommentert eller bestridt det som klager anfører.

Nemnda legger derfor til grunn at rommet hadde mangler som berettiger til prisavslag etter
bestemmelsene i pakkereiseloven. Det forsøk på avhjelping Nazar gjorde ved å tilby et annet
og støyutsatt rom 2 dager før hjemreise, tillegges begrenset betydning i denne sammenheng.

Etter en helhetsvurdering finner nemnda at prisavslaget passende kan settes til kr.1000,- per
person, til sammen kr.3.000,-.

Vedtak:

Reklamasjonsnemnda for pakkereiser anbefaler at det gis et prisavslag på til sammen
kr.3.000,-.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Vigdis Fiske Amisol AS