Tjenesteyter følger ikke vedtaket i saken (29.11.2022)
Kommentar fra tjenesteyter:

Klager har opplyst at Travellink ikke utbetaler erstatningen til tross for at de har akseptert at
denne skal utbetales. 

Vedtak i Transportklagenemnda - Fly

Sammendrag

Krav om erstatning for utgifter som følge av omdirigert reise.

Dato
22.09.2022

Saksnummer
2022-00888

Tjenesteytere
Travellink
Turkish Airlines

Klager har i det vesentlige anført

Klager hadde kjøpt billetter gjennom Travellink og skulle reise sammen med en kamerat
med Turkish Airlines fra Oslo via Istanbul til Cancun den 14. april og med returreise den
24. april 2022. På utreisen fikk han beskjed fra Travellink mens han var i transitt i Istanbul
at flyet fra Istanbul til Cancun var omdirigert til Mexico City og at han måtte kontakte
flyselskapet. Klager informerte flyselskapet om at han da ville måtte finne en alternativ
rute til Cancun og at han ville benytte returbilletten den 24. april som planlagt. Han fikk
til svar at det var helt i orden og at det ikke var behov for å gjøre noe mer. Da klager
skulle sjekke inn på flyplassen i Cancun for hjemreisen fikk han beskjed om at billetten
hans var fryst og de ikke hadde mulighet til å gjøre noe. Han måtte kontakte sitt reisebyrå
og finne ut hva problemet var. 

Hos Travellink fikk han til svar at de hadde blitt informert om at han ikke fløy til Mexico
City 10 dager tidligere. De hadde ikke fått informasjon om at han skulle benytte
returbilletten fra Cancun. Klager, som ikke hadde fått noen som helst informasjon fra
verken Travellink eller Turkish Airlines, måtte etter nærmere 45 minutter i telefonsamtale
med reisebyrået betale kr 13800 for åpne opp billetten igjen. I mellomtiden gikk flyet
som han skulle ta fra Cancun og da alternativene var veldig mye dyrere, følte klager seg
presset og betalte summen. Han måtte vente 24 timer på neste fly  hjem. 

Klager fikk ingen informasjon om at flyet fra Istanbul ville gjøre et stopp i Mexico City for
tanking av drivstoff. Det er heller ingen informasjon om dette i billetten, kun at det er
transitt i Istanbul.

Klager mener han ikke kan lastes for manglende og feilaktig informasjon fra Travellink og
flyselskapet og krever kr 13800 erstattet.

Tjenesteyterne har i det vesentlige anført
Travellink har sjekket klagers bestilling. Flyvningen fra Istanbul til Cancun gjør en teknisk
stopp i Mexico City. De viser til et eksempel av en booking for denne flystrekningen som
viser at flynummeret er det samme hele veien og at flyet fortsetter til endelig destinasjon
etter stoppet. I henhold til IATA's regler for bruk av flybilletter, må flykupongene
(flystrekningene) benyttes i den rekkefølgen som vises på billetten. Dersom en passasjer
ikke møter opp til en flyvning, kan flyselskapet kansellere resten av billetten. Dette
fremgår også av vilkårene som klager har akseptert når han bestilte billetten.

Siden klager og hans medreisende ikke møtte opp til flyvningen, måtte det betales et
gebyr og en prisdifferanse da de fikk billettene ombooket for hjemreise.

Turkish Airlines anfører at det var ingen uregelmessigheter på flyvningen fra Oslo til
Istanbul den 14. april 2022. Når det gjelder flyvningen fra Istanbul til Cancun viser de til
tilsvaret fra Travellink og slutter seg til beskrivelsen av hva som skjedde.

Nemnda bemerker

Det er hos de fleste flyselskap vanlig praksis at flykuponger må brukes i den rekkefølgen
de er utstedt. Dersom det er flere flygninger på en og samme billett, og en endrer
rekkefølgen eller utelater en flygning, vil billetten bli kansellert eller den må skrives om
dersom reglene på billetten tillater dette. Da klager og hans medreisende ikke benyttet
seg av flyvningen fra Istanbul til Mexico City og videre til Cancun ble billetten ifølge klager
«fryst». Slik nemnda oppfatter dette har Travellink ikke kansellert, men låst bestillingen i
påvente av at klager skulle ta kontakt. 

Klager har lagt frem billetter og bestillingsbekreftelse fra Travellink. Ingen av disse
dokumentene viser at det på flyvningen fra Istanbul til Cancun gjøres en teknisk stopp
i Mexico City. Klager har videre lagt frem en melding fra Travellink med teksten: «Your
flight has been redirected. Please contact your airline for more information.» Da klager
tok kontakt med Turkish Airlines på flyplassen i Istanbul fikk han vite at flyet skulle gå til
Mexico City. Verken flyselskapet eller reisebyrået har kommentert hvilken informasjon
som ble gitt eller hvorfor ikke klager og hans medreisende ikke hadde stopp i Mexico City
i sine flybilletter eller bestillingsbekreftelse. Heller ikke meldingen til klager om at flyet
var omdirigert er kommentert av Travellink. Travellink har vist til et eksempel på booking
av samme reiserute med avreise 4. juli 2022 som eksempel på at stoppet i Mexico

City vises. Det er ikke lagt frem dokumentasjon som viser at klager fikk tilsvarende
bestillingsinformasjon ved kjøp av sine billetter. 

Nemnda er kjent med at flyselskap legger inn tekniske stopp på enkelte flyvninger.
Nemnda legger i denne saken til grunn at klager og hans medreisende ikke fikk
tilstrekkelig informasjon og veiledning når det gjaldt flyvningen fra Istanbul til Cancun.
Som følge av manglende og til dels feilaktig informasjon ble klager påført et økonomisk
tap tilsvarende utgiften på kr 13800 til å åpne opp og booke om returbillettene fra
Cancun. 

Nemnda anbefaler at Travellink erstatter klagers utgift til ombooking av billettene for
returreisen med kr 13800.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Travellink erstatter klagers utgift til ombooking av
billettene for returreisen med kr 13800.