Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
01.12.2020

Saksnummer
2020-00256

Tjenesteytere
Austrian Airlines

Klager har i det vesentlige anført

Klager med reisefølge (til sammen to personer) skulle reise fra Mauritius til Oslo via
Wien og København den 29. desember 2019 med Austrian Airlines. Reisen resulterte i to
ødelagte kofferter.  Klager har fått avslag på sitt krav om erstatning da skadene ikke ble
rapportert på flyplassen.

Tjenesteyterne har i det vesentlige anført
Klager registrerte ikke skaden på koffertene på flyplassen, men den 3. januar 2020, seks
dager etter ankomst. Austrian Airlines kan ikke bekrefte at skadene faktisk skjedde på
deres flyvning. Det ble opprettet en "World Tracer file" kun for bruk til privat forsikring.
Austrian Airlines så aldri skaden på koffertene. Rapporten ble kun opprettet basert på
klagers krav. Basert på dette kan Austrian Airlines dessverre ikke tilby noe refusjon.

Nemnda bemerker

Det fremgår av sakens dokumentasjon at klagen til Austrian Airlines ble sendt den 3.
januar 2020, altså fem dager etter de kom hjem den 29. desember 2019. 

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Mottas innskrevet reisegods uten klage fra mottakerens side, formodes reisegodset å
være utlevert i god stand om ikke annet blir godtgjort, jf. luftfartsloven § 10-26 første
ledd. Er godset skadd eller delvis tapt, må mottakeren klage om det til fraktføreren
«umiddelbart etter at skaden eller tapet oppdages, og senest innen 7 dager for
innskrevet reisegods og 14 dager for gods, regnet fra mottakelsen», jf § 10-26 andre ledd.

Slik nemnda ser det er det ikke bestridt at skaden ikke ble rapportert direkte på
flyplassen. Det er imidlertid heller ikke bestridt at klagen ble sendt inn i henhold til syv-
dagers fristen oppstilt i luftfartsloven § 10-26.

Et flyselskap kan bli ansvarlig for skadet bagasje til tross for at det ikke ble meldt fra om
skaden direkte på flyplassen. 

Luftfartsloven § 10-26 er en bevisbyrderegel, som innebærer at det er passasjeren som i
så fall har bevisbyrden for at skaden skjedde på flyet dersom skaden ikke meldes inn på
flyplassen. 

Klagen ble levert til flyselskapet fem dager etter ankomst, og skaderapport ble opprettet
i ettertid.  Skadene fremstår som synlige skader som en lett kan oppdage ved henting
av bagasjen. Nemnda finner det derfor uklart hvorfor skadene ikke ble rapportert
umiddelbart, eller eventuelt kort tid etterpå. Basert på dette mener nemnda det ikke kan
anses godtgjort at skadene skjedde da bagasjen var i flyselskapets varetekt.

Nemnda anbefaler derfor at klager ikke gis medhold. 

Saken er behandlet med én forbrukerrepresentant i medhold av
transportklagenemndforskriften § 5-5(5).

Vedtak

Transportklagenemnda-fly anbefaler ikke at klager gis medhold.