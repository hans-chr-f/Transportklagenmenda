Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
26.06.2016

Saksnummer
0905/15F

Tjenesteyter
Pakistan Int Airlines

Klager har i det vesentlige anført:

Klager skulle reise fra Oslo til Islamabad den 14. februar 2015 med PK772. Avgangen ble 30
timer forsinket, og flyet tok ikke av før kl. 00:30 den 15. februar.

Klager krever 30&nbsp;000 kroner i erstatning.

Det vises for øvrig til klagers brev.

Pakistan Int. Airlines har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Pakistan Int. Airlines ved nemndas e-post av 25. august 2015 med frist til
6. oktober 2015 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Pakistan Int. Airlines har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger på bakgrunn av de foreliggende opplysninger til grunn at flygningen ble
forsinket med om lag 30 timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Pakistan Int. Airlines har ikke avgitt uttalelse i saken. Selskapet har følgelig ikke godtgjort at
forsinkelsen skyldtes ekstraordinære omstendigheter som ikke kunne vært unngått selv om
alle rimelige tiltak var truffet. Forsinkelsen gir således rett til en standarderstatning på 600
euro, jf. forordningen artikkel 7 nr. 1 bokstav c. Nemnda anbefaler at Pakistan Int. Airlines
utbetaler standarderstatningen.

Klager har krevd en erstatning på 30&nbsp;000 kroner. Nemnda kan ikke se at det er grunnlag
for erstatning ut over standarderstatningen.

Vedtak:

Transportklagenemnda-fly anbefaler at Pakistan Int. Airlines utbetaler en standarderstatning
på 600 euro.

Vedtaket var enstemmig.