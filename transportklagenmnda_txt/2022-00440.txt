Vedtak i Transportklagenemnda
- Kollektivreiser

Sammendrag

Krav om kompensasjon som følge av at bussen ble forsinket.

Dato
16.06.2022

Saksnummer
2022-00440

Tjenesteytere
AtB AS

Klager har i det vesentlige anført

Klager skulle reise med buss 340 fra Horg kirke til Trondheim S den 2. mars 2022. Klager
har oppgitt at bussens opprinnelige avgangstid fra Horg kirke var kl. 15.25. Klager har
anført at bussen ble forsinket og først kjørte av gårde fra holdeplassen kl. 16.03. Klager
anfører at hun måtte vente i nesten 40 minutter og ble forsinket på jobb. Klager anfører
at hun ankom Trondheim S kl. 17.05, 30 minutter forsinket i henhold til opprinnelig
ankomsttid.

Klager krever kompensasjon som følge av forsinkelsen.

Tjenesteyterne har i det vesentlige anført
AtB har på tross av anmodning og purring ikke inngitt tilsvar i saken.

Overfor klager har AtB anført at bussen var ca. 14 minutter forsinket og at bussen må
være minst 20 minutter forsinket for at man skal ha krav på refusjon av utgifter i henhold
til reisegarantien.

Nemnda bemerker

Det fremgår av AtBs reisegaranti at dersom bussen blir mer enn 20 minutter, kan
passasjeren ha rett på refusjon av utgifter til alternativ transport.

I dette tilfellet har ikke klager fremlagt dokumentasjon på at det påløp utlegg som hun
ellers ikke ville hatt. Klager har fremlagt dokumentasjon på at hun hadde et månedskort.

Reisegarantien har ingen bestemmelser om at passasjeren har rett på annen form
for kompensasjon enn refusjon av utgifter til alternativ transport når bussen er
forsinket. Av EU-forordning 181/2011 artikkel 19 følger det at passasjeren har rett på en
forholdsmessig andel av kostnaden for periodekort, så lenge forsinkelsen er på mer enn
120 minutter. I dette tilfellet har klager oppgitt at forsinkelsen var på 30 minutter.

Nemnda kan etter dette ikke se at det er grunnlag for å anbefale at klager gis medhold.

Vedtak

Transportklagenemnda kan ikke anbefale at klager gis medhold.