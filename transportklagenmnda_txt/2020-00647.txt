Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
13.05.2020

Saksnummer
2020-00647

Tjenesteytere
Ruter

Klager har i det vesentlige anført

Den 18. januar 2020 ble klager ilagt et kontrollgebyr fordi hun hadde kjøpt billett for sent
ved kontroll på trikken. 

Klager anfører at hun hjalp en venninne med å kjøpe billett og at hun kjøpte billett
til seg selv før hun gikk på trikken fra Vigelandsparken. På trikken så klager at det var
kontroll og fant frem mobilen for å vise billett. Da oppdaget hun at hennes billettkjøp
ikke hadde gått gjennom og kjøpte raskt en ny billett. Kontrollørene mente derimot at
klager ikke hadde gyldig billett ved påstigning. Avslutningsvis påpeker klager at hun føler
at saksbehandlerne ved Ruter ikke gjør arbeidet sitt skikkelig ved at de ikke går gjennom
all informasjon i saken.

Klager krever at Ruter frafaller gebyret.

Tjenesteyterne har i det vesentlige anført
Ruter viser til at klager ble ilagt gebyr på trikken 18. januar 2020 fordi hun hadde kjøpt
billett for sent. Ruter påpeker at billetten må være bekreftet og nedtellingen startet før
man går om bord. Man kan heller ikke sette seg eller gjøre andre ting før man velger å
betale.

Ruter viser til klagers opplysning om at hun gikk på trikken fra Vigelandsparken. Trikken
forlot Vigelandsparken kl. 14:58:52 og klagers billett ble bekreftet først kl. 15:05:53. Dette
var altså etter påstigning, etter påbegynt kontroll og trikken hadde på kjøpstidspunktet
forlatt holdeplassen.

Ruter ser ingen grunn til å frafalle gebyret.

Nemnda bemerker

Klager ble ved kontroll på trikken ved Solli 18. januar 2020 ilagt gebyr fordi hun ikke
kunne fremvise gyldig billett. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. 

Av sanntidsrapport fremgår det at trikken forlot Vigelandsparken kl. 14:58:52.
Billettkontrollen skjedde ved Solli, og trikken var der 15:05:04 og reiste 15:05:42. Klagers
billett ble bekreftet først kl. 15:05:53, etter at kontrollen var startet. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Saken er behandlet med én forbrukerrepresentant i medhold av
transportklagenemndforskriften § 5-5 (5)

Vedtak

Transportklagenemnda Kollektivtransport finner ikke å kunne anbefale at klager gis
medhold.

Ikke medhold.