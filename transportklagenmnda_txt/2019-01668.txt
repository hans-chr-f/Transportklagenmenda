Vedtak i Transportklagenemnda - Fly

Sammendrag

Klage på behandling av passasjer med redusert mobilitet.

Dato
10.06.2020

Saksnummer
2019-01668

Tjenesteytere
SAS

Klager har i det vesentlige anført

27. mars 2019 reiste klager med SK4788 fra Reykjavik til Oslo. Vedkommende reiste med
sin egen rullestol.

Klager anfører at vedkommende er svært misfornøyd med behandlingen vedkommende
fikk ved ankomst i Oslo. Klager anfører at det for det første ble brukt en gammel stol
uten belte for å frakte klager ut av flyet. Klager falt nesten ut av denne stolen. For det
andre ble klagers rullestol behandlet som bagasje ved ankomst, slik at klager måtte
hente den på bagasjebåndet. Klager anfører at rullestoler ikke skal behandles som
bagasje, heller ikke spesialbagasje. En slik behandling av rullestoler vil være i strid med
europeiske passasjerrettigheter.

Klager anfører at i henhold til europeiske regler, nærmere bestemt ECACs retningslinjer,
anneks 5-A, avsnitt 2.4.5, har passasjeren rett til å ta med seg rullestolen sin til flyet,
gratis. Dersom rullestolen ikke kan tas med om bord på flyet, må den lastes inn i flyets
lasterom. Passasjeren har videre rett til å ta med seg sin egen rullestol til flyets dør ved
avgang og til å få assistanse ved flyets dør etter landing, der hvor det er mulig.

Klager har fremlagt korrespondanse med SAS og Avinor som viser at SAS i svaret sitt
til klager har opplyst om at det på noen flyplasser i Skandinavia gjelder regler om at
det ikke er lov å frakte bagasje fra flyets lasterom til gate-området. SAS viser til at det
er Avinor som fastsetter disse reglene på Oslo lufthavn. I svaret fra Avinor til klager
opplyses det imidlertid om at Avinor ikke har noen regler som forbyr at en rullestol kan
hentes fra flyets lasterom og fraktes til flyets dør ved ankomst. Klager viser i tillegg til
ECACs retningslinjer hvor det står at både flyplassen og flyselskapet skal gjøre det mulig
for rullestolbrukeren å bli værende i sin egen rullestol frem til passasjeren kommer frem
til flyets dør, og at flyplassen og flyselskapet skal levere rullestolen på samme sted ved
ankomst på ankomststedet.

Tjenesteyterne har i det vesentlige anført
Passasjerer med redusert mobilitet som trenger assistanse, finner all nødvendig
informasjon i forbindelse med reisen med SAS på SAS' nettsted. Passasjerer med
redusert mobilitet må kontakte SAS minst 48 timer før avreise for å være garantert best
mulig service. Det finnes dessuten et skjema for å be om assistanse i forbindelse med
rullestol på SAS' nettsted. Det vises til fremlagt dokumentasjon i forbindelse med dette.

I det aktuelle tilfellet kontaktet klager SAS på telefon mindre enn 48 timer før avreise for
å be om assistanse i forbindelse med rullestol. Det vises til fremlagt dokumentasjon på
dette.

SAS beklager at rullestolen ikke ble levert i henhold til prosedyrene. Hendelsen er blitt
rapportert til den ansvarlige avdelingen, og personalet har fått en påminnelse om
hvordan rullestoler skal håndteres. Rullestoler skal ikke leveres til passasjerene på
bagasjebåndet.

Det er Avinor som leverer assistansetjenestene på Oslo lufthavn. Det er derfor Avinor
som må svare for utstyret som ble brukt for å frakte klager fra flyet til (Avinors) rullestol
som sto utenfor flyet.

SAS gjør alltid sitt beste for å rette seg etter gjeldende lover og regler og beklager
behandlingen klager opplevde ved ankomst i det aktuelle tilfellet.

Nemnda bemerker

Funksjonshemmedes rettigheter ved flyreiser reguleres blant annet av forskrift
om funksjonshemmedes og bevegelseshemmedes rettigheter ved lufttransport
(FOR-2013-07-16-919) kapittel 3, Europa-parlamentets og Rådets forordning (EF)
nr 1107/2006 som suppleres av anbefalingene fra ECAC dokument nr 30 og dettes
annex 5, samt av reiseinformasjon vedrørende spesielle reisebehov på SAS’ og
Avinors hjemmesider. Så vidt sees samsvarer reiseinformasjonen på SAS’ og Avinors
hjemmesider med det overordnede regelverk. 

I følge regelverket kan bevegelseshemmede passasjerer ta med seg egen rullestol
om bord i flyet gratis, såfremt passasjeren varsler minst 48 timer før flyets avgang og
rullestolen ikke overstiger angitt maksimum størrelse. Passasjerer med egen rullestol
skal kunne bruke denne til og fra flyets dør. Dersom varsel gis med mindre enn 48 timers
varsel  risikerer passasjeren forlenget ventetid på assistansen. Det  er imidlertid ikke
holdepunkter i regelverket for at assistansens innhold også kan ha dårligere innhold enn
når tilstrekkelig forhåndsvarsel er gitt.  

Nemnda legger til grunn at klager ringte SAS mindre enn 48 timer før avgang for å be om
assistanse. Det er både uklart hva slags informasjon klager ga om sitt assistansebehov,
og hva SAS svarte. Det er imidlertid ikke holdepunkter i saken for at klagers rullestol
oversteg den fastsatte maksimum størrelse. 

Klagen her gjelder ikke ventetiden, men innholdet i den assistanse som ble gitt. Klager
har for det første klaget over at den stol som ble benyttet for å frakte ham ut av flyet var
gammel og uten belte slik at han nesten falt ut av stolen. Etter forskriftens § 17 annet
ledd skal assistanse til ombordstigning gis «på en måte som best mulig ivaretar hensynet
til både passasjeren og utøveren av assistansen», samtidig som fortalen til forordning
1107/2006 understreker at bevegelseshemmede har samme rett som alle andre borgere
til fri bevegelighet, valgfrihet og ikke-forskjellsbehandling. Passasjerens opplevelse av å
risikere å nesten falle ut av stolen under ombord- og ilandstigning synes uforenlig med
dette. Den benyttede stols utførelse og beskaffenhet er imidlertid ikke nærmere belyst
for Nemnda.   

For det andre påtaler klager at han ikke fikk sin rullestol tilbake ved flyets dør etter
landing, men måtte hente den på bagasjebåndet. Det er ikke påstått at rullestolen ble
skadet ved transporten. Det var ikke desto mindre et brudd på kravene til assistansens
innhold at rullestolen ikke ble levert tilbake ved flyets dør i dette tilfelle. 

SAS har beklaget at rullestolen ble levert tilbake i strid med prosedyrene.  Beklagelsen
er fulgt opp gjennom tiltak, ved at hendelsen er rapportert til den ansvarlige avdeling,
og personalet har fått en påminnelse at hvordan rullestoler skal håndteres. Nemnda
har forståelse for at klager er svært misfornøyd med opplevelsen, og håper at SAS' tiltak
forhindrer at tilsvarende brudd skjer igjen. 

Klager har ikke fremsatt noe krav om erstatning. Nemnda finner at regelverket heller ikke
gir rett til erstatning for ikke-økonomisk skade i et tilfelle som dette.

Vedtak

Transportklagenemnda – fly finner ikke å kunne anbefale at det utbetales noen
erstatning for ikke-økonomisk skade til klager.