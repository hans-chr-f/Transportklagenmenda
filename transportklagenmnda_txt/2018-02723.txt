Vedtak i Transportklagenemnda - Fly

Sammendrag

Krav om refusjon av resterende beløp ved refusjon i feil valuta.

Dato
21.03.2019

Saksnummer
2018-02723

Tjenesteytere
Norwegian

Klager har i det vesentlige anført

Klager bestilte en reise til Fort Lauderdale som hun måtte kansellere. Hun betalte kroner
12 632,63 for billettene, men fikk bare refundert kroner 12 101,65. Norwegian har anført
at klagers bestilling ble gjort i britiske pund, at refusjonen også er gjort i samme valuta.
Klager er ikke enig i dette, og har vist til at hun betalte i norske kroner. På bakgrunn av
dette har hun fremsatt krav om refusjon av det resterende beløpet til kroner 530,98.

Tjenesteyterne har i det vesentlige anført
Klager bestilte en reise 19. mars 2018 med referansenummer SH9PRM for to personer
fra Fort Lauderdale til Oslo. Reisen ble belastet 20. mars 2018, og senere kansellert og
refundert 23. mars 2018. Klager har anført at hun fikk billettprisen feilaktig refundert i
britiske pund, som etter hennes oppfatning resulterte i et tap på kroner 530,98.

Ved på bestilling på Norwegians nettsider kan kunden velge hvilken valuta man ønsker å
se prisene i. Samtidig ser man på høyre side valgte flyvning, samt pris og valuta. Kjøpet
ble gjennomført i britiske pund (1 136,40 britiske pund) og ble derfor også refundert i sin
helhet i samme valuta. Klager har ikke fremlagt kvittering for billettkjøpet for nemnda,
men i stedet en regning fra hennes bank. Også der er det sannsynlig at kjøpet ble
gjennomført i britiske pund. Norwegian er ikke ansvarlige for omregning for belastningen
på klagers konto i norske kroner. 

Klager valgte å bestille og kjøpe billetter i i britiske pund, og har fått billettene refundert
i sin helhet. Norwegian kan ikke se at det har skjedd en feil, og avviser på dette grunnlag
klagers krav.

Nemnda bemerker

Etter nemndas mening er det sannsynlig at billettene ble kjøpt i GBP, jf. vedlagt
dokumentasjon fra Norwegian og kontoutskrift fra klager. Det må da være kurant for

Norwegian å refundere beløpet i den samme valutaen. Nemnda kan ikke se at klager har
krav på erstatning for lavere valutakurs.

Vedtak

Transportklagenemnda - fly anbefaler ikke at klager gis medhold.