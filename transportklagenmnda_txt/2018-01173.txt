Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2019

Saksnummer
2018-01173

Tjenesteytere
SAS

Klager har i det vesentlige anført

Klager skulle reise fra Oslo til Bergen den 31. januar 2018 kl 17.00 med ankomst kl 17.55
med SK277. Avgangen ble kansellert. Klager har ikke fremlagt informasjon om hun ble
booket om eller om hun valgte å avbryte reisen.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK277 ble kansellert som følge av dårlige værforhold på Gardermoen. SAS viser til
fremlagt dokumentasjon. Værforholdene førte til store restriksjoner i slot-tider og lange
køer i de-icing. Fly og mannskap kommer inn forsinket, og mannskap går ut på lovpålagt
arbeidstid.  

Klager ble booket om til neste ledige avgang kl 20.20 og ankom Bergen kl 21.15. 

Restriksjoner på flyplassen som følge av værforholdene er å anses som ekstraordinære
omstendigheter utenfor flyselskapets kontroll i henhold til forordningen.

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert grunnet slottider som
følge av værforhold. 

Klager har etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.