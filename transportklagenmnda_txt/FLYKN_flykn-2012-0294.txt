Vedtak i Transportklagenemnda - Fly

Sammendrag

Krav om refusjon av billett grunnet kansellering.

Dato
15.11.2012

Saksnummer
294/12F

Tjenesteyter
Ryanair

Klager har i det vesentlige anført:

Klager hadde bestilt reise fra Torp til Bergamo t/r på en billett, og en ny billett fra Bergamo til
Brindisi t/r.

Ryanair kansellerte en strekning på Torp - Bergamo reisen, og refunderte hele billetten. Klager
krever at Ryanair også refunderer Bergamo - Brindisi reisen, da denne billetten også var en del
av klagers reiseprogram.

Ryanair har i det vesentlige anført:

Ryanair har refundert klagers billett t/r Torp - Bergamo. Ryanair kan ikke stå ansvarlig for
videre transport, hverken med Ryanair eller andre transportører. Det er heller ingen refusjon
etter fullført bestilling. Dette står i Ryanairs regler og vilkår.

Ryanair er et punkt til punkt selskap, og kan ikke stå ansvarlig for ikke-gjennomgående
billetter.

Klager kunne før avreise endre billetten mot gebyr, men Ryanair kan ikke imøtekomme
klagers krav om refusjon.

Det vises for øvrig til Ryanairs brev.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstillinger» dersom det er solgt minst en billett til
den planlagte flygning.

Klager hadde billetter til flygning fra Torp til Bergamo 24. juni 2012 kl. 10.20. Som følge av en
ruteendring kansellerte Ryanair denne flygningen. Informasjonen om kanselleringen ble gitt
mer enn to uker før avgang. Kanselleringen gir da ikke rett til standarderstatning i henhold til
EU forordning 261/2004, jf. forordningens artikkel 5 c) i). Forordningen begrenser imidlertid
ikke den reisendes rett til erstatning på annet grunnlag, jf. artikkel 12.

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger på bakgrunn av Ryanairs informasjon til grunn at Ryanair hadde anledning til å endre
avgangstiden.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette ansvaret i vilkårene.

Som følge av ruteendringen fikk klager ikke benyttet billettene Bergamo - Brindisi t/r. Nemnda
anbefaler at Ryanair erstatter billettutgiftene. Til fradrag kommer eventuell tidligere refusjon
av skatter og avgifter for disse billettene.

Vedtak:

Transportklagenemnda - fly anbefaler at klagerne refunderes billettutgiftene for strekningen
Bergamo - Brindisi t/r.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS