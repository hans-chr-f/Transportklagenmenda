Vedtak i Transportklagenemnda - Fly

Sammendrag

Krav om standardkompensasjon ved kansellering.
Snøvær og trafikkrestriksjoner i New York.

Dato
18.10.2019

Saksnummer
2019-01254

Tjenesteytere
Norwegian Air Shuttle

Klager har i det vesentlige anført

Klager og hans reisefølge skulle reise med Norwegians flyvning DY7002 fra New York
- John F. Kennedy (JFK) til Oslo lufthavn (OSL) 3. mars 2019 kl. 22.00. På morgenen på
avreisedagen mottok klager en tekstmelding fra Norwegian med informasjon om at
flyvningen var kansellert som følge av værforhold i New York. Passasjerene ble omrutet
til ny avgang fra Stewart lufthavn utenfor New York, med avreise 4. mars. 

Klager har forklart at forsinkelsen på ett døgn medførte store vanskeligheter for familien,
blant annet i forbindelse med klagernes forpliktelser på jobb. Klager har dessuten vist til
at øvrige avganger fra New York - JFK hadde gått som planlagt søndag 3. mars. Det vises i
denne forbindelse til fremlagt dokumentasjon. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 600 euro pr. person, totalt 2 400 euro for fire
passasjerer.

Tjenesteyterne har i det vesentlige anført
Norwegians flyvning DY7002 fra New York - John F. Kennedy til Oslo lufthavn 3. mars
2019 ble kansellert som følge av værforhold og påfølgende trafikkrestriksjoner i New
York. Norwegian har avganger fra terminal 1 ved flyplassen, og på grunn av store
snømengder ble trafikken på terminalen redusert med femti prosent denne dagen. I
dette tilfellet ble DY7002 kansellert som følge av restriksjoner som ble gitt for avgang og
landing. 

Avgangstider blir gitt når det er mye trafikk på rullebane eller i luftrom. Norwegian har
ingen kontroll over slike tillatelser og restriksjoner, og kan på ingen måte holdes ansvarlig
når slike beslutninger påvirker selskapets flyvninger. Det var dermed ingenting selskapet
kunne gjort for å unngå kanselleringen. 

Passasjerene mottok informasjon om sine rettigheter pr. tekstmelding og ble
tilbudt omruting. Norwegian har anført at de ovennevnte værforhold utgjør en slik
ekstraordinær omstendighet som fritar flyselskapene for sitt erstatningsansvar etter
EU-forordning 261/2004, og at forsinkelsen ikke kunne vært unngått selv om alle
rimelige tiltak ble truffet. Selskapet har på dette grunnlag avvist klagers krav om
standardkompensasjon.

Nemnda bemerker

Norwegians flyvning DY7002 fra New York - John F. Kennedy til Oslo lufthavn 3. mars
2019 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes kanselleringen store snømengder i New York, som igjen medførte
at kapasiteten ved terminal 1 ved flyplassen i New York ble kraftig redusert. Det vises i
denne forbindelse til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å booke om
berørte passasjerer neste dag.  Nemnda legger til grunn at kanselleringen ikke kunne
vært unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.