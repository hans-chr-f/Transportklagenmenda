Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.08.2012

Saksnummer
408/11F

Tjenesteyter
KLM

Krav om standarderstatning grunnet kansellering.

Klager har i det vesentlige anført:

Klagerne skulle reise fra Bergen til Amsterdam den 16. april 2011 kl. 17:05 med KL1190. Flyet
ble kansellert, og klagerne ble booket om til dagen etter kl. 14:38.

Klagerne krever standarderstatning i henhold til EU forordning 261/2004, 250 euro per
person.

KLM har i det vesentlige anført:

KL1190 ble dessverre kansellert som følge av værforhold, lavt skydekke. Det vises til
værrapport. Hendelsen var utenfor KLMs kontroll.

KLM ønsker å dekke klagernes eventuelle utgifter i ventetiden, men kan dessverre ikke
imøtekomme krav om standardkompensasjon.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda har ved vurderingen av saken delt seg i et flertall og et mindretall.

Nemndas flertall, lederen og forbrukernes representanter, er etter en samlet
vurdering av den oppfatning at KLM ikke har godtgjort at kanselleringen skyldes
en ekstraordinær omstendighet som ikke kunne vært unngått selv om alle rimelige
tiltak var truffet. KLM har riktignok fremlagt værrapporter. Flertallet har funnet det
vanskelig å forstå disse. Av denne grunn ble KLM i e-post av 27. mars 2012 bedt om å
fremlegge «operasjonell logg». KLM har ikke besvart henvendelsen.

Flertallet anbefaler at klagerne utbetales en standarderstatning på 250 euro per person.

Nemndas mindretall, flyselskapenes representanter, er av den oppfatning at de
fremlagte værrapporter godtgjør at kanselleringen skyldtes en ekstraordinær
omstendighet, og at kanselleringen ikke gir grunnlag for standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at klager utbetales en standarderstatning på 250 euro
per person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines