Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
08.10.2019

Saksnummer
2018-03834

Tjenesteytere
Travelgenio
SAS

Klager har i det vesentlige anført

Klager hadde bestilt billett for seg og sin familie på tre t/r Bergen - Sarajevo 3. - 17. april
2018 med SAS via København hos reisebyrået Travelgenio. 

På returen ble familien ved innsjekk fortalt at det ikke gikk fly i henhold til klagers
reiserute kl 13.10 med SK2288 fra Sarajevo til København. Klager kontaktet Travelgenio
som sa at avgangen hadde blitt kansellert, men reisebyrået kunne ikke forklare hvorfor
klager ikke var blitt informert om ruteendringen som hadde funnet sted tidligere.

Klager fikk deretter beskjed om å skaffe ny billett hjem på egen hånd, og at hun ville
få utgiftene sine refundert i etterkant. Hun kjøpte nye billetter med Norwegian via
Stockholm til kroner 3 888, i tillegg overnatting i Stockholm. Klager har ikke mottatt noen
refusjon på sine utgifter og krever følgende refundert:

Opprinnelige flybilletter kr 6 529, evt. utgifter til nye billetter kr 3 888
3 tapte feriedager kr 3 000
1 overnatting på hotell kr 2 116

Det vises for øvrig til klagers brev.

Tjenesteyterne har i det vesentlige anført
Travelgenio har ikke avgitt uttalelse til nemnda vedrørende saken. Til klager har
reisebyrået i det vesentlige anført: 

Travelgenio har informert SAS om at klagers returflyvning ble kansellert, fordi klager ikke
benyttet seg av utreisen. 

SAS har i det vesentlige anført:

SAS informerte Travelgenio om ruteendringen den 7. februar 2018, 54 dager før avreise.
SAS viser til fremlagt dokumentasjon og utskrift fra klagers bookinghistorie som viser
dette, samt at reisebyrået sendte epost til klager om ruteendringen den 8. februar. 

Videre kommer det frem av bookinghistorien at klager med reisefølge var no-show på
utreisen, det vil si at de ikke møtte opp eller benyttet seg av utreisebillettene. 

SAS kan ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet SAS informerte Travelgenio som informerte klager innen fristen. Klager fikk
informasjon den 8. februar 2018 om at flygningen den 17. april fra Sarajevo til Bergen var
kansellert. Kanselleringen gir følgelig ingen rett til standarderstatning. Forordningen er
imidlertid ikke til hinder for ansvar på annet grunnlag, jf. forordningen artikkel 12. 

Etter nemndas syn aksepterte klager ruteendringen i det hun ikke svarte på eposten
fra Travelgenio, eller tok kontakt med reisebyrået eller flyselskapet før hun stod på
flyplassen den 17. april. Da hun heller ikke møtte opp til avgangen den 3. april fra
Bergen til Sarajevo er dette å anse som no-show (en passasjer som verken bruker eller
kansellerer en planlagt reservasjon). Ved no-show har man ikke krav på refusjon av
billetten. 

Nemnda har forståelse for at det er kjedelig med en ruteendring som i denne saken.
Passasjeren fikk imidlertid beskjed lang tid i forveien. På denne bakgrunn kan ikke
nemnda anbefale at klager gis medhold i krav om refusjon av utgifter eller nye
flybilletter. 

Nemnda kan etter dette ikke anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold.