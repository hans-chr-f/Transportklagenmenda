Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
16.02.2018

Saksnummer
2017-01199

Tjenesteytere
Turkish Airlines

Klager har i det vesentlige anført

Klager skulle reise fra Oslo til Kabul via Istanbul den 27. april 2017 kl 17.55, med retur
den 4. mai. Grunnet en trafikkulykke ankom klager Gardermoen noe forsinket og
henvendte seg i innsjekkingsskranken kl 17.00 uten bagasje. Klager ble forklart at
innsjekk nå var stengt. Han ble fortvilet og ba om å få reise da han måtte hjem til
syke mor i Afghanistan, men ble likevel nektet å sjekke inn. Klager la merke til et par
som kom etter ham til innsjekk som fikk sjekke inn. Han stiller seg sterkt kritisk til slik
forskjellsbehandling.

Türkish Airlines hevder klager var uhøflig, men det er feil. Han var hele tiden høflig mot
damen bak skranken. Flyselskapet hevder også at han løp vekk da sikkerhetsvaktene
kom, men dette stemmer heller ikke. Klager oppholdt seg rolig ved skranken mens han
pratet med damen bak skranken. 

Klager endte opp med å kjøpe ny billett en vei til kroner 6 143 dagen etter.

Da klager skulle benytte seg av returbilletten den 4. mai ble han igjen nektet
ombordstigning med den begrunnelse av returen var kansellert siden utreisen ikke var
benyttet. Klager måtte kjøpe enveisbillett Kabul - Oslo til USD 957,50.

Klager krever refusjon av utgifter til nye billetter, samt erstatning for transport  til og fra
Gardermoen foretatt av en venn.

Tjenesteyterne har i det vesentlige anført
Türkish Airlines innsjekk stenger 60 minutter før avgang, det vises til fremlagt utskrift av
flyselskapets regler og vilkår. Klager skulle fly til Istanbul kl 17.55. Han ankom innsjekk
kl 17.20. Innsjekk var da stengt. Klager ble svært hissig og kalte representanten fra
Türkish Airlines unevnelige ting. Türkish Airlines viser til fremlagt utskrift av klagers
bookinghistorie. Klager gikk til sikkerhetskontrollen men fikk ikke passere uten
boardingpass. Klager gikk deretter tilbake til innsjekkingsskranken. 

Mens dette pågikk, kom en flykaptein og hans kone og ba om å få være med samme
fly til Istanbul. Den ansatte forklarte også disse at innsjekk var stengt, og at de ikke ville
komme gjennom sikkerhetskontrollen uten boardingkort. Kapteinen benyttet seg av sitt
id-kort og passerte sikkerhetskontrollen for crew og flyplassansatte, og kunne derfra løpe
til gate. Klager reagerte kraftig på dette som for ham så ut som om Türkish Airlines lot
paret få sjekke inn. 

Klager hevder han ikke hadde bagasje å sjekke inn. Uansett om klager hadde bagasje
eller ikke var han for sent ute til å bli med flyet. Türkish Airlines forsøkte å tilby klager
omruting, men han var helt umulig å snakke med. Klager hevder den ansatte snakket
norsk med kapteinen, men dette stemmer heller ikke da hun ikke snakker det norske
språk.

Den ansatte måtte til slutt tilkalle sikkerhetsvaktene. Da sikkerhetsvaktene ankom løp
klager fra stedet. Da han etter en stund dukket opp igjen, ble han vist bort fra stedet. 
Türkish Airlines kan ikke imøtekomme klagers krav.

Nemnda bemerker

I henhold til Türkish Airlines vilkår stenger innsjekkingen for passasjerer på Gardermoen
60 minutter før avgang. 

Etter nemndas syn tilsier en alminnelig språklig forståelse av vilkårene at passasjeren
må være ferdig innsjekket 60 minutter før avgang. Flyselskapet kunne således avvise
klageren hvis han ikke var ferdig innsjekket kl 16.55. Hensynet til avviklingen av
flytrafikken tilsier at fristen for innsjekking må overholdes.

Klageren har opplyst at han kom til innsjekk kl 17.00. Innsjekk var da stengt. 

Nemnda anbefaler ikke at klageren gis medhold på dette punktet. 

Klager krever imidlertid også  erstatning for kjøp av ny returbillett, da returreisen ble
kansellert som følge av ubenyttet utreise. 

Nemnda har tidligere uttalt at det vil være et urimelig vilkår om manglende oppmøte på
utreisen automatisk skal føre til kansellering av returreisen, men at flyselskapet etter
en rimelighetssensur av vilkårene, vil ha anledning til å kreve et tillegg som svarer til en
eventuell differanse mellom prisen for en enveisbillett hjem på bestillingstidspunket og
prisen for returreisen som lå innbakt i den opprinnelige tur-/ returbilletten. Klager hevder
at han ikke ble  informert om muligheten til å beholde returbilletten mot å betale et slikt
tillegg. Nemndas flertall  - forbrukerrepresentantene og leder - legger det til grunn.

Mindretallet - flyselskapenes representanter - mener at nemnda ikke har mandat til å
sensurere selskapenes vilkår.

Nemndas flertall mener etter dette at klager har krav på utgiftene han ble påført ved
kjøp av den nye billetten, fratrukket merutgiftene han måtte ha betalt for å beholde den
opprinnelige fratrukket prisen for en enveisbillett hjem på bestillingstidspunktet.

Udokumenterte transportutgifter til og fra Gardermoen kan klager ikke kreve dekket.

Vedtak

Transportklagenemnda - fly anbefaler ikke at klager gis medhold i kravet på refusjon
av ny billett til Kabul til kroner 6 143 eller transportutgifter. Nemnda anbefaler at han
gis medhold i kravet på refusjon av returbilletten, med fradrag av merutgiftene han
måtte ha betalt for å beholde returbilletten når han ikke kunne benytte den opprinnelige
billetten til Kabul.