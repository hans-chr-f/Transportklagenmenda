Vedtak i Transportklagenemnda - Fly

Sammendrag

Krav om standarderstatning for kansellert flyvning på grunn av været.

Dato
03.11.2022

Saksnummer
2022-01088

Tjenesteytere
Norwegian Air Shuttle

Klager har i det vesentlige anført

Klager hadde billett med Norwegian og skulle reise med DY1086 den 20. januar 2022 fra
Oslo til Palanga. Flyet tok av, men måtte deretter returnere til Oslo lufthavn på grunn av
dårlig vær. 

Klager krever standarderstatning i henhold til EU-forordning 261/2004 for kansellert
flyvning.

Tjenesteyterne har i det vesentlige anført
DY1086 den 20. januar 2022 fra Oslo (OSL) til Palanga (PLQ) måtte omdirigeres tilbake
til Oslo (OSL) grunnet snøvær og en rullebane som ikke var trygg for landing under de
dårlige værforholdene. De dårlige værforholdene fortsatte til dagen etter. Klager ble
booket om til neste dag med DY8402, men valgte å ikke reise på denne avgangen. Det
vises til fremlagt rapport.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelsene til å betale kompensasjon. I et slikt tilfelle, sier
artikkel 5 (3) i EU-forordning 261/2004 at et transporterende luftfartsselskap ikke skal
være pålagt å betale erstatning i samsvar med artikkel 7 dersom det kan godtgjøre at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Omstendigheter som er utenfor flyselskapets kontroll
er hendelser som ikke er forårsaket av en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige
tiltak var truffet. Slike omstendigheter kan særlig inntreffe i tilfeller med politisk
ustabilitet, værforhold som gjør det umulig å gjennomføre den berørte flygingen,
sikkerhetsrisiko, uforutsette mangler ved flysikkerheten og streiker som påvirker driften
til det transporterende luftfartsselskap.

Norwegian vurderer det slik at årsaken til uregelmessigheten, herunder værforhold, å
være en ekstraordinær omstendighet.

Det er ingen tiltak Norwegian kunne gjort som ville medført en unngåelse av
kanselleringen. I de tilfeller været skaper driftsproblemer er det uten hensikt å leie
ekstern kapasitet eller booke om da de uansett ville møtt på de samme værforholdene
og restriksjonene denne dagen.

På dette grunnlaget vil Norwegian ikke imøtekomme kravet om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Passasjeren
skal videre få valget mellom refusjon av billettprisen eller omruting snarest mulig på
tilsvarende transportvilkår, jf. artikkel 9. 

Værforhold som påvirker flytrafikken kan være en ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå kanselleringen. I
dette tilfellet skyldtes kanselleringen at DY1086 ikke kunne lande i Palanga på grunn av
værforholdene. Flyet ble derfor omdirigert tilbake til Oslo lufthavn. Det vises til fremlagt
dokumentasjon fra Norwegian og forklaringen som flyselskapet har gitt. Norwegian
kunne ikke gjort noe for å forhindre værforholdene og kanselleringen av klagers flyvning.
Klager har dermed ikke krav på standarderstatning. 

Klager ble omrutet til å reise dagen etter, men valgte å ikke benytte billetten. Klager har
således krav på refusjon av billetten og nemnda anbefaler at Norwegian refunderer
denne til klager dersom dette ikke er gjort.

Vedtak

Transportklagenemnda kan ikke anbefale at klager gis standarderstatning. Det anbefales
at billetten refunderes.