Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
20.09.2021

Saksnummer
2021-01056

Tjenesteytere
Ruter

Klager har i det vesentlige anført

Klager ble ilagt gebyr 20. juni 2021. Klager forklarer at han denne dagen hadde glemt
mobilen hjemme. Klager anfører at han fikk en person han møtte på plattformen
ved Kolsås til å kjøpe en enkeltbillett for han for sone 1, som han ga en 50-lapp til.
Klager forklarer at han aldri hadde gått på uten å betale for deg. Klager anfører at da
kontrollen kom på forklarte klager situasjonen og at vedkommende som hadde kjøpt
hans billett satt på samme T-bane i vognen foran, og at klager kunne følge dem bort til
han. Kontrolløren viste ingen forståelse og anklagde klager for å komme med løgn og
unnskyldninger. 

Klager sendte inn en klage til Ruter og fikk til svar at han måtte kjøpe billett før han gikk
om bord, hvilket han gjorde. Klager svarte deretter tilbake til Ruter og minnet dem på at
han hadde fått en annen person til å kjøpe billett for seg, men at han satt 10 meter foran
klager. Ruter svarte klager at man må reise sammen dersom en kjøper billett for flere.
Klager stilte spørsmål til Ruter om det ikke regnes som å reise sammen når man er på
samme T-bane hele reisen. Klager viser til Ruters reisevilkår hvor det ikke står noe sted
under punkt 3 "Passasjerens forpliktelser" at man må sitte sammen. Klager kan heller
ikke finne dette noe annet sted i vilkårene. 

Klager krever gebyret på kr. 950 refundert og en skriftlig beklagelse fra Ruter.

Tjenesteyterne har i det vesentlige anført
Klager ble ilagt gebyr om bord på T-banelinje 3 den 20. juni 2021. Det ble ikke fremvist
billett i denne kontrollen. I ettertid hevder klager at en annen passasjer kjøpte billett for
han, men kan ikke dokumentere dette i form av billett. 

Ruter viser til sine reisevilkår, punkt 3:

"Passasjeren skal:
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører."

Ruter ser ingen grunn til refusjon av dette gebyret.

Nemnda bemerker

Klager ble ilagt gebyr på T-banen 20. juni 2021 fordi han ikke kunne fremvise gyldig billett
under billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Videre fremgår det av punkt 3
bokstav d at passasjeren skal fremvise billetten til personalet på oppfordring.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. 

Klager har anført at han fikk en person han møtte på perrongen ved Kolsås til å kjøpe en
enkeltbillett for han for sone 1 fordi han hadde glemt mobilen sin hjemme.  Videre har
klager anført at da kontrollen kom på forklarte klager situasjonen og at vedkommende
som hadde kjøpt hans billett satt på samme T-bane i vognen foran, og at klager kunne
følge dem bort til han. Klager har forklart at kontrolløren viste ingen forståelse og
anklagde klager for å komme med løgn og unnskyldninger. Klager viser til Ruters
reisevilkår hvor det ikke står noe sted under punkt 3 "Passasjerens forpliktelser" at man
må sitte sammen når man kjøper billett til flere. Klager kan heller ikke finne dette noe
annet sted i vilkårene. 

Det er ikke fremlagt noe dokumentasjon på at en annen person hadde kjøpt billett til
klager, og nemnda kan ikke legge vekt på denne anførselen.

Vedtak

Transportklagenemnda finner ikke å kunne anbefale at klager gis medhold.