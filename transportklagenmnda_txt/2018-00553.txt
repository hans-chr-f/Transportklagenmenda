Vedtak i Transportklagenemnda - Fly

Sammendrag

Krav om standarderstatning grunnet kansellering og forsinkelse.

Dato
04.12.2018

Saksnummer
2018-00553

Tjenesteytere
SAS
Widerøe

Klager har i det vesentlige anført

Klager var på tjenestereise og skulle reise fra Lakselv til Oslo via Tromsø den 9. januar kl
06.30 med ankomst kl 10.25:

WF 958 LKL TOS 09JAN 0630 0720
SK4409 TOS OSL 09JAN 0830 1025 

WF958 ble kansellert som følge av værforhold. Klager ble først booket om til neste
avgang rundt kl 11, men klagers arbeidsgiver oppfordret istedet klager til å endre til 10.
januar da det gjenstod arbeid som måtte utføres. 

Den 10. januar ble SK4409 fra Tromsø til Oslo ble forsinket mer enn tre timer. 

Klager krever standarderstatning i henhold til EU-forordning 261/2004 for hver av
hendelsene.

Tjenesteyterne har i det vesentlige anført
Widerøe har i det vesentlige anført:

WF951 ble kansellert da besetningen ikke kom seg fram i dårlige værforhold, store
snømengder og vind. Widerøe viser til fremlagt dokumentasjon. Dette er ekstraordinære
forhold som Widerøe ikke har kontroll over og som fører til at vi ikke får forflyttet
tilgjengelig crew til rette posisjoner. 

Widerøe kan ikke imøtekomme klagers krav. 

Klager ble etter eget ønske booket om til 10. januar. 

SAS har i det vesentlige anført:

SK4409 den 10. januar ble forsinket 2 timer og 51 minutter. Da forsinkelsen er mindre
enn tre timer er ikke SAS erstatningspliktig i henhold til EU-forordning 261/2004. 

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemndas flertall - leder og forbrukerne - mener at flyselskapet Widerøe har godtgjort
at verken kanselleringen eller de ekstraordinære omstendighetene kunne vært unngått
selv om alle rimelige tiltak var truffet. Dokumentasjonen viser at klagers flygning ble
kansellert som følge av store snømengder og vind. Uregelmessighetene førte til at
crew ikke befant seg på rett sted til rett tid. Redegjørelsen er underbygd med logger.
Kanselleringen gir således ikke rett til standarderstatning etter EU-forordningen. 
Mindretallet – forbrukerrepresentantene – er av den oppfatning at Widerøe ikke har
dokumentert at klagers flyvning ble kansellert som følge av store snømengder og vind.
Widerøe har i sitt tilsvar anført at store snømengder og vind er årsaken til kanselleringen,
med henvisning til utdrag fra logg hvor det fremgår at flyvningen ble kansellert «grunnet
crew mangel som følge av været som var i formiddag/ettermiddag.» Etter mindretallets
syn må det også fremlegges faktisk dokumentasjon på værforholdene i form av METAR
eller annen værrapport. Etter mindretallets syn er det derfor grunnlag for å kreve
standarderstatning som følge av kanselleringen.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Widerøe tilbød klager omruting til neste avgang få timer senere. Etter flertallets
vurdering må dette anses som snarest mulig. Klager valgte imidlertid å bli booket om til
påfølgende dag. 

Flyselskapet SAS har fremlagt dokumentasjon for at SK4409 den 10. januar ble forsinket
under tre timer, og at den etter EU-forordning 261/2004 artikkel 7 derfor - etter en
samlet nemnds syn - ikke gir rett til erstatning.

Vedtaket er avsagt med den dissens som fremgår over.

Vedtak

Transportklagenemnda - fly anbefaler ikke at klager gis medhold.