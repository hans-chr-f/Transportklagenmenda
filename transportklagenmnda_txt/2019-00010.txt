Vedtak i Transportklagenemnda - Fly

Sammendrag

Krav om erstatning for ødelagt hundebur.

Dato
05.11.2019

Saksnummer
2019-00010

Tjenesteytere
Blue Air

Klager har i det vesentlige anført

Klager reiste fra Oslo til Bucharest med Blue Air den 31. mars 2018 kl 10.50. Hun reiste
med hund i bur som ble fraktet i lasterommet. Ved ankomst Bucharest oppdaget klager
at døren på buret var ødelagt og festet til buret med stripps. Hun betalte ca kroner 1
200 for hundeburet. Klager viser til fremlagt kvittering for hundeburet kjøpt i Norge i
desember 2014, samt bekreftelse fra verksted om at buret ikke lar seg reparere. 

Klager krever erstatning for det ødelagte hundeburet.

Tjenesteyterne har i det vesentlige anført
Blue Air har ikke avgitt uttalelse til klager eller til nemnda.

Nemnda bemerker

Flyselskapet Blue Air har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd. 

Nemnda legger således til grunn at hundeburet klager sjekket inn ble skadet mens det
var i flyselskapets varetekt.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet som passasjeren som skadelidt må betale for å skaffe seg et
tilsvarende hundebur. Skadelidte skal på den annen side ikke tjene på skaden. Det må
derfor gjøres fradrag for slitasje og verdiforringelse ellers på den skadede gjenstanden. 

Klager har lagt frem en kvittering for at gjenanskaffelsesverdien for et nytt hundebur er
849 kroner og at det ble kjøpt i 2014. Skaden på hundeburet oppstod i 2018. Nemnda
setter da erstatningen skjønnsmessig til 500.

Vedtak

Transportklagenemnda-fly anbefaler at Blue Air erstatter klagers ødelagte hundebur
med 500 kroner.