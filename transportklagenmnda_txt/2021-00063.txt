Vedtak i Transportklagenemnda - Fly

Sammendrag

Krav om full refusjon i stedet for CashPoints grunnet
kansellering som følge av covid-19 pandemien.

Dato
24.08.2021

Saksnummer
2021-00063

Tjenesteytere
Norwegian Air Shuttle

Klager har i det vesentlige anført

Klager (fire personer) hadde bestilt reise med Norwegian t/r London - Alicante for reise
15. - 29. august 2020. Pris GBP 1 312,60. I frykt for å bli rammet av covid-19 pandemien,
kansellerte klager reisen på eget initiativ. Hun fikk kun tilbud om CashPoints. 

I ettertid ble flyvningene også kansellert av Norwegian. Da Norwegian ikke lenger kunne
tilby de samme flyvningene til Alicante, hadde ikke klager lenger bruk for CashPoints.
Hun ringte derfor Norwegian for å be om full refusjon. Klager ble møtt av uhøflige
kundebehandlere hos flyselskapet som avviste hennes forespørsel. 

Klager krever GBP 1 312,60 omgjort fra CashPoints til kontant refusjon.

Tjenesteyterne har i det vesentlige anført
Norwegian har ikke avgitt uttalelse til nemnda eller til klager.

Nemnda bemerker

Det ble opprinnelig fattet vedtak i denne saken i august 2021. Klager begjæret
gjenåpning av saken. Anmodningen ble tatt til følge. Selskapet ble informert og gitt en ny
sjanse til å kommentere.

Tjenesteyter har ikke fremmet tilsvar i saken. Nemnda kan likevel treffe vedtak
på grunnlag av de opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

EU-forordning 261/2004 artikkel 8 gir passasjerene rett til omruting eller refusjon av
billettprisen ved kansellering. Forordningen kommer imidlertid bare til anvendelse hvor
en har en bekreftet booking på tidspunktet for kanselleringen. 

Klager valgte i denne saken å kansellere reisen på eget initiativ. I slike tilfeller er det
billettvilkårene som avgjør i hvilken grad man har krav på refusjon. Dette gjelder også
ved avbestillinger som følge av covid-19-pandemien. 

Klager hadde i henhold til opplastet reisedokument kjøpt billetter i kategorien "Lowfare"
og "Flex". Lowfare er etter billettvilkårene ikke refunderbar. Ut fra det nemnda kan se
er imidlertid Flex refunderbar. Klager hadde i utgangspunktet ikke krav på noen form
for refusjon av billettprisen som utgjorde LowFare-billetten, men ble likevel tilbudt
CashPoints av Norwegian. Nemnda mener at klager i dette tilfellet har inngått en
avtale om refusjon i form av CashPoints. At klager senere ombestemte seg grunnet
rutetilbudet, gir ikke grunnlag for å si seg løs fra avtalen.  

Når det gjelder summen som utgjorde Flex-billettene er nemnda av den oppfatning
at klager burde blitt tilbudt refusjon i form av penger for disse. Nemnda kan ikke
se at klager fikk tilbud om dette. Norwegian har heller ikke overfor nemnda forklart
hvorfor. Nemnda kan med dette ikke anbefale at klager får medhold i refusjon i form av
penger for delen som utgjorde LowFare-billettene.  Nemnda mener imidlertid at klager i
utgangspunktet har rett på refusjon i form av penger for Flex-billettene. 

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav. Norwegian har oppgitt
til nemnda at alle krav på refusjon som er oppstått før 18. november 2020 er registrert i
selskapets register for utbetalinger og vil bli håndtert i tråd med rekonstruksjonsplanen.
Nemnda legger til grunn at dette også gjelder kravet fra klager. 

Ettersom en refusjon av refunderbart beløp vil bli rammet av rekonstruksjonsplanen
til Norwegian, mener nemnda at klager også bør ha muligheten til å beholde allerede
mottatte CashPoints isteden. En refusjon i tråd med rekonstruksjonsplanen vil medføre
at klager får refundert en mye lavere sum enn det som ble betalt for billettene.

Vedtak

Transportklagenemnda anbefaler at Norwegian refunderer klagers Flex-billetter i form av
penger, i henhold til selskapets rekonstruksjonsplan, og at CashPoints for denne slettes.
Dette kun dersom klager fremmer ønske om dette.