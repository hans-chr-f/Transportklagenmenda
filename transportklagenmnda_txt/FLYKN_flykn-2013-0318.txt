Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
04.11.2013

Saksnummer
318/13F

Tjenesteyter
Norwegian Air Shuttle ASA

Krav om erstatning for ødelagt bagasje.

Klager har i det vesentlige anført:

Klager reiste fra Oslo til Kreta den 20. april 2013 med DY1898. Da klager ankom hotellet
oppdaget hun at to av koffertene var helt ødelagte. Hun måtte kjøpe ny koffert på Kreta til
returreisen.

Klager rapporterte skaden da hun kom tilbake til Gardermoen den 27. april.

Klager krever erstatning for to ødelagte kofferter.

Det vises for øvrig til klagers brev.

Norwegian har i det vesentlige anført:

I henhold til internasjonale konvensjoner plikter passasjerer å melde fra om skadet bagasje
umiddelbart, og senest innen 7 dager. Klager har ikke fulgt disse retningslinjene, og har
dermed akseptert at bagasjen var i samme stand som da den ble innlevert.

Norwegian kan på grunnlag av ovennevnte ikke imøtekomme hennes krav.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Det følger av bestemmelsens andre ledd at skriftlig klage må være overlevert senest innen syv
dager fra da godset ble utlevert.

Klager mottok i dette tilfellet koffertene uten å klage. Det følger av ovennevnte bestemmelse
at koffertene da formodes å være utlevert i god stand. Nemnda kan på bakgrunn av de
foreliggende opplysninger ikke se bort fra at koffertene kan ha blitt skadet før eller etter de
var i Norwegians varetekt, og finne ikke tilstrekkelig grunnlag til å fravike hovedregelen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.