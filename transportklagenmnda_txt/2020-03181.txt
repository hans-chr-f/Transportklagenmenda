Vedtak i Transportklagenemnda
- Kollektivreiser

Sammendrag

Krav om frafall av kontrollgebyr

Dato
20.01.2021

Saksnummer
2020-03181

Tjenesteytere
Ruter

Klager har i det vesentlige anført

Klager har vist til at han ble ilagt gebyr på Jernbanetorget den 07. september 2020.
Klager har forklart at han mottok et inkassovarsel fra Ruter. Han kontaktet derfor Ruter
og anførte at de ikke kunne sende inkassovarsel før de hadde sendt faktura. Klager
har videre bestridt kravet og tilbyr å betale kr 37 som er prisen for en billett. Klager har
forklart at han glemte å aktivere billetten, men ga kontrolløren billetten. Kontrolløren
godtok ikke billetten og ila klager gebyr. Det var uaktuelt for klager å bli ilagt gebyr,
og han gikk bort fra kontrolløren, men kontrollørene tok han igjen. Kontrollørene brøt
smittevernreglementet og var aggressive. Klager mener derfor at gebyret er ugyldig.
Klager anfører at han ikke har mottatt faktura og at purregebyret på inkassovarselet
var for høyt, da det kun er anledning til å kreve kr 35. Klager presiserer at det ikke er
anledning til å kreve purregebyr når man ikke har sendt faktura først.

Klager anfører videre at det er urimelig å definere klager som passasjer når han var
på vei ut av Jernbanetorget, da Jernbanetorget kun ble brukt som en gjennomgang til
Oslo S. Klager anfører at dersom han ikke er passasjer, har han heller ikke brutt Ruters
reisevilkår. Videre viser klager til § 7a i Jernbaneloven.

Klager krever at gebyret frafalles.

Tjenesteyterne har i det vesentlige anført
Ruter har vist til at klager ble stoppet i en utkontroll på Jernbanetorget T-banestasjon den
07. september 2020.12.09. Klager fremviste da en enkeltbillett som ikke var aktivert, og
har selv forklart at han hadde glemt å aktivere billetten. 

Ruter har videre informert om at purregebyr ble satt ned fra 1. oktober. I dette tilfellet
ble gebyret ilagt i september og størrelsen på gebyret er da korrekt. Ruter godtar at kun
hovedstol på kr 1 150 betales inn.

Ruter ser ingen grunn til at gebyret skal frafalles.

Nemnda bemerker

Klager ble ilagt gebyr i en utkontroll på Jernbanetorget T-banestasjon den 07. september
2020 fordi han ikke kunne fremvise gyldig billett ved kontroll.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

I dette tilfellet har klager først forklart at han glemte å aktivere billetten. Klager har
deretter endret forklaring til at han kun brukte Jernbanetorget som en gjennomgang til
Oslo S.

Nemnda legger til grunn at klager glemte å aktivere billett, da det er dette han har
forklart i sin opprinnelige klage til både Ruter og til Transportklagenemnda. Videre at
han i henvendelse til Ruter har opplyst at han ikke betalte for turen. Ettersom klager ikke
hadde aktivert billetten sin, er vilkårene for å ilegge gebyr til stede. At kontrollørene evt.
skal ha brutt smittevernregler ved kontakten med klager, medfører ingen ugyldighet. 

Nemnda påpeker at selv om klager kun har benyttet seg av Jernbanetorget T-banestasjon
som en gjennomgang til Oslo S, er T-banestasjonen en kontrollsone merket med «Gyldig
billett kreves i kontrollsonen». Etter nemndas syn må den reisende selv bære risikoen for
å kunne bli ilagt gebyr når man går inn i en kontrollsone uten billett, uavhengig av om
man skal reise eller ikke

Nemnda har ikke tatt stilling til purregebyrets størrelse, da Ruter har akseptert at klager
kun betaler hovedstolen.

Vedtak

Transportklagenemnda – Kollektiv finner ikke grunn til å anbefale at klager gis medhold.