Vedtak i Transportklagenemnda - Fly

Sammendrag

Refusjon av kansellert flybillett.

Dato
26.02.2020

Saksnummer
2019-01487

Tjenesteytere
SAS

Klager har i det vesentlige anført

Klager skulle reise fra Budapest til Molde, via Stockholm og Oslo den 21. desember 2018. 

Flyvningen fra Stockholm til Oslo ble kansellert. Det oppstod videre flere forsinkelser
og kanselleringer mellom Stockholm-Oslo og det var uendelige køer ved SAS sin
kundeservice på flyplassen. Det ble ikke gitt noe informasjon om videre forløp.  Klager
sjekket alternative avganger til Molde med SAS eller andre flyselskaper, men alle
avganger var fulle pga. jul. Klager vurderte det til at eneste mulighet for å komme seg i
nærheten av sitt hjemsted den 21. desember var en avgang fra Oslo til Ålesund. Klager
belaget seg på å evt. benytte kanselleringsmuligheten dersom hun ikke skulle rekke
avgangen fra Oslo pga. ytterligere forsinkelser. Det viste seg til slutt at klager ikke ville
komme seg til Oslo denne kvelden.

Klagen går ut på at klager kontaktet SAS ved Molde lufthavn den 21. desember 2018,
som lovte å kansellere den alternative flybilletten klager hadde kjøpt. Grunnen til at
klager selv ikke avbestilte var at dette ikke var mulig online pga tidsbegrensning.  Det
var mye å holde styr på og dette var grunnen til at klager via sine foreldre fikk hjelp til å
kontakte SAS ved Molde Lufthavn. De ansatte på flyplassen skulle ordne kansellering av
billett selv om tidsfristen var utgått. Dette grunnet mangelfull informasjon og kaotiske
forhold denne ettermiddagen/kvelden.

Klager mottok ombooking til neste dag, hotell og forsinkelsesgodgjøreløse. Kravet knytter
seg således kun til refusjon av billetten slik klager ble lovet over telefonen. Klager har
mottatt skatter og avgifter.

Tjenesteyterne har i det vesentlige anført
Klager kjøpte en SAS GO billett fra Oslo til Ålesund på SAS sin nettside den 21. desember
2018 kl. 18.14 lokaltid. Reisen skulle foregå samme dag kl. 20.10.

Klager kontaktet flyplassen i Molde samme dag for å kansellere billetten. Bestillingen ble
kansellert av personalet på flyplassen i Molde den 21. desember kl. 21.28 lokal tid.

Klager bestilte sin billett i underkant av to timer før flyavgang. Billetten er en ikke-
refunderbar SAS GO billett.

Ved bestilling har klager akseptert SAS sine vilkår. En ikke-refunderbar billett som kjøpes
ca. 2 timer før avgang dekkes ikke av vilkårene for angrefrist.

Klager har fått refusjon av refunderbare skatter.

På bakgrunn av ovennevnte kan ikke SAS imøtekomme klagers krav om full refusjon av
billetten.

Nemnda bemerker

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8.

I tilfeller hvor klager velger alternativet omruting, men flyselskapet ikke oppfyller denne
plikten, kan flyselskapet bli ansvarlig for å dekke klagers utgifter for å omrute seg selv
på egenhånd. Passasjeren må imidlertid gi flyselskapet en rimelig mulighet til å foreta
omruting før han/hun setter i gang omruting på eget initiativ på flyselskapets regning.

Klager skulle fly fra Budapest via Stockholm og Oslo til Molde 21 desember 2018. Flyet
fra Stockholm til Oslo ble kansellert. Mens klager var i Stockholm kjøpte hun kl. 18.14 en
ny, ikke-refunderbar GO flybillett for strekningen Oslo-Ålesund for avgang samme dag
kl. 20.10, dvs. to timer senere. Klager fikk imidlertid ikke fløyet fra Stockholm før dagen
etter, og mottok ombooking til neste dag, hotell i Stockholm og forsinkelsesgodtgjørelse
fra flyselskapet. Nemnda kan på dette grunnlag ikke se at klager skal ha rett på refusjon
av den nye flybilletten hun kjøpte for strekningen Oslo - Ålesund med grunnlag i
omrutingsrettighetene i EU-forordning 261/2004.

Flyselskapet har vedlagt dokumentasjon på og informasjon om at billetten klager kjøpte
var ikke-refunderbar, og at det ikke forelå angrerett på billetten. Det vises til SAS sine
vilkår. Nemnda er av den oppfatning at klager basert på disse reglene ikke har rett på
refusjon av billetten. 

Klager har anført at personell på Molde lufthavn skal ha lovet å kansellere GO-billetten
Oslo - Ålesund telefonisk. Anførselen reiser bevisspørsmål om hva som ble sagt i en ikke
tapet telefonsamtale som det ikke er mulig for nemnda å ta stilling til.  Nemnda finner
med dette ikke grunnlag for å kunne konstatere et erstatningsansvar for SAS i denne
saken basert på avtalebrudd.

Basert på ovenstående vurderinger kan ikke nemnda anbefale at klager gis medhold i sitt
krav om refusjon.

Vedtak

Transportklagenemnda-fly anbefaler ikke at klager gis medhold.