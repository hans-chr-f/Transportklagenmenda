Vedtak i Transportklagenemnda - Fly

Sammendrag

Krav om refusjon av ubenyttet hotellopphold grunnet kansellering av flybilletter.

Dato
29.09.2023

Saksnummer
2023-00978

Tjenesteytere
SAS

Klager har i det vesentlige anført

Klager (to personer) skulle reise med SAS fra Trondheim til Barcelona t/r 5. - 13. juli 2023.
Klager hadde bestilt hotell hos Booking.com i hele perioden for NOK 14 442.

Klagers flyvninger ble kansellert grunnet streik, og klager har mottatt refusjon av
flybillettene. SAS har videre i ettertid tilbudt standarderstatning. 

Klager krever refusjon av ubenyttet hotellopphold med NOK 14 442.

Tjenesteyterne har i det vesentlige anført
Klagers flyvning ble kansellert som følge av pilotstreik. SAS ønsker å utbetale EUR 400 per
person i henhold til EU-forordning 261/2004.

Klager krever refusjon av ubenyttet hotellopphold. SAS har forståelse for at det
er uheldig i de situasjoner der man ikke har klart å finne en måte å komme seg til
sin endelige destinasjon på, men som passasjer har man mye større mulighet til å
beskytte seg mot denne typen tap ved å for eksempel å bestille refunderbare hoteller
eller arrangementer, bestilling med forbehold om betaling på stedet, eller å tegne
reiseforsikring. 

SAS mener de ikke er ansvarlig for tap av forhåndsbetalt hotell, og at
Montrealkonvensjonen ikke kommer til anvendelse. 

Krav av denne art må derfor vurderes ut fra alminnelige erstatningsrettslige prinsipper
innenfor svensk avtalerett. Utgangspunktet når det gjelder ren økonomisk skade er at
skadelidte skal få erstatning for den positive kontraktsinteressen, d.v.s. skadelidte må
settes i samme økonomiske situasjon som om avtalen var blitt forsvarlig oppfylt.

Ved reiseavtaler for befordring av passasjerer kan det f.eks. være snakk om
kompensasjon for et dekningskjøp av nye billetter som en passasjer har måttet kjøpe
dersom avtaleparten ikke er i stand til å frakte passasjeren etter den opprinnelige
kontrakten. En slik kostnad ville ikke ha oppstått dersom avtalen var blitt forsvarlig utført.
Klagerens kostnad for hotell er imidlertid ikke påløpt på grunn av at SAS har kansellert
flyet. Kostnaden kan sikkert sies å ha blitt ubrukelig for passasjeren fordi han har gått
glipp av opplevelsen av overnattingsstedet. Denne typen skader skyldes imidlertid
individuelle formål som er helt ukjente for SAS som transportør. De kan ikke sies å
være en del av den avtalte interessen for å frakte passasjeren fra et sted til et annet.
Kostnadene dekkes derfor ikke. 

I SAS reisevilkår står det også at selskapet ikke skal holdes ansvarlig for denne type
følgeskader med mindre det skulle fremgå av ufravikelig lovgivning. Siden denne
situasjonen ikke skal vurderes ut fra ufravikelig lovgivning, er avtalevilkåret gyldig.

Nemnda bemerker

Klagers flyvninger ble kansellert av flyselskapet SAS. Klager har mottatt full refusjon av
flybillettene, og flyselskapet har tilbudt standarderstatning i tråd med EU-forordning
261/2004. 

Klager krever videre refusjon av utgifter til forhåndsbetalt hotell. Slike utgifter er ikke
dekningsmessige i henhold til forordningen.

Flyselskapet kan likevel være erstatningsansvarlig på annet grunnlag. Et flyselskap
er ansvarlig for tap som følge av forsinkelse etter luftfartsloven § 10-20/
Montrealkonvensjonen artikkel 19, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har
vært mulig for dem. Med tap regnes så vel økonomisk som ikke-økonomisk tap, jf. EU-
domstolens dom av 6. mai 2010, Walz-Clickair (C-63/09). Tapet må være en direkte eller
indirekte følge av forsinkelsen, og må være påregnelig. 

Nemnda flertall - bransjerepresentantene og nemndas leder - mener at et flyselskap ikke
er ansvarlig for utgifter til hotell som passasjeren ikke kan nyttiggjøre seg på grunn av en
forsinkelse eller kansellering. Et slikt tap er etter flertallets oppfatning ikke påregnelig for
flyselskapet når klager har kjøpt en ren flybillett. Flertallet kan ikke se at det foreligger
rettslig grunnlag eller praksis for å pålegge flyselskapene erstatningsansvar i et slikt
tilfelle.

Mindretallet – forbrukerrepresentanten – er av den oppfatning at tap av forhåndsbetalt
overnatting er å anse som et påregnelig tap som følge av kanselleringen, jf. luftl. § 10-20. 

Mindretallet viser til at det generelt ligger i kjernen av et flyselskaps oppgaver å
frakte passasjerer til ulike destinasjoner, hvorpå det både er påregnelig at reisende
har forhåndsbestilt feriebolig, hotell, e.l. og aktiviteter på reisedestinasjonen. Ved
kansellering av en reise, vil det være en nærliggende konsekvens at passasjerer helt eller
delvis ikke vil kunne nyttiggjøre seg av forhåndsbestilte reservasjoner. 

I dette tilfellet kansellerte SAS klagers flyvning kort tid før avreise, og tilbød ikke
omruting. At klager ikke fikk nyttiggjort seg av forhåndsbestilte reservasjoner, måtte
dermed ha fremstått som en påregnelig og nærliggende konsekvens av kanselleringen
for SAS, og tapet må derfor etter mindretallets syn erstattes. 

Mindretallet viser til at det i tidligere nemndspraksis (jf. f.eks. FLYKN-2019-2244,
FLYKN-2019-2486 og FLYKN-2019-4999) enstemmig ble uttalt følgende: 

"Utgiften som kreves dekket [forhåndsbetalt hotellopphold] utgjør klagers individuelle
tap og kan etter lang og fast nemndspraksis kreves dekket i medhold av luftfartsloven §
10-20."

Også nylig nemndspraksis viser at en samlet nemnd har ansett slike konsekvenser for
å være påregnelige skadefølger, se blant annet FLYKN-2019-2486, FLYKN-2021-648,
FLYKN-2021-692, FLYKN-2021-1289, FLYKN-2021-1464, FLYKN-2022-1567 og
FLYKN-2022-1814. 

Mindretallet kan ikke se at det har skjedd en utvikling i rettspraksis som skulle tilsi en
endring i ovennevnte nemndspraksis, og mindretallet kan for øvrig ikke se at flertallets
praksisendring har tilstrekkelig gode grunner for seg.

Nemnda kan etter dette ikke anbefale at klager gis medhold.

Vedtaket er truffet med dissens slik det fremgår over.

Forbrukerrepresentant Bernhardsen fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at SAS utbetaler standarderstatning til klager med
EUR 400 per person dersom dette ikke er gjort. Nemnda kan ikke anbefale at klager gis
medhold utover dette.