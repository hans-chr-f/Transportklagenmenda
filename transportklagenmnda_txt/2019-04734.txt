Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
23.04.2021

Saksnummer
2021-00466

Tjenesteytere
Route 66 International

Klager har i det vesentlige anført

Klagen gjelder en pakkereise for en person til Sør-Afrika fra 15.11.2020 - 02.12. 2020.
Totalpris 57 966 kroner. 

Klager har anført at reisen ble kansellert den 08.04.2020.

Videre anfører klager anfører at hun avbestilte reisen etter telefonsamtale med Route 66
International, mer enn 7 måneder før avreise som var innenfor fristen for avbestilling på
7 måneder som var gjengitt på Route66 sine nettsider på daværende tidspunkt. Klager
skriver at Route 66 senere fjernet avsnittet om 7 måneder. Klager har sendt nemnda en
kopi det som fremgikk på nettsidene da klager avbestilte reisen.

Turen til Sør-Afrika ble betalt i sin helhet for en person 9. september 2019, totalt 57 966
kroner.

Klager har søkt forsikringsselskapet om dekning/erstatning. Klager har ikke blitt tilkjent
dekning/erstatning.

Klagers krav: Tilbakebetaling av reisens pris på 57 966 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Route 66 International anfører at klager valgte, ved telefonisk kontakt i april 2020, å
avbestille sin reise på grunn av UD sine reiseråd. Reisearrangøren legger til at basert på
deres notater har tett opptil samtlige på denne turen valgt å avbooke sin reise av samme
årsak. 

Reisearrangøren forklarer at de på bakgrunn av dette valgte å assistere klager og andre
reisende med dokumentasjon slik at de kunne sende dette til sine forsikringsselskap
siden alle innbetalinger hadde gått tapt for reisearrangør. Det vises til at reisearrangøren
gjør tidligere betalinger til samarbeidspartnere for å sikre best mulig opplevelse til best
pris. Andre kunder har bekreftet overfor reisearrangør at de har fått igjen alt fra sin
reiseforsikring. 

Route 66 International anfører at de har informert klager om at turen ikke er kansellert,
men at dersom klager ønsker reisearrangørens sin assistanse for å bekrefte at de har
avbooket reisen grunnet reiseråd fra UD, vil de være behjelpelige med det. 

Route 66 anfører at siste innbetaling for turen fortsatt ikke er utført, og er relatert til
kraftig økning i valutakurs, slik at det er nødvendig med en økning på 8 % i henhold til
retningslinjene for pakkereiser. Dette beløp er ikke forsøkt inndrevet da Route 66 er
av den forståelse at reisen ble kansellert fra klagers side før påske. At klager ønsker å
omgjøre sin beslutning om avbooking, er dessverre ikke et reellt alternativ i dette tilfelle.

På bakgrunn av at klager selv har valgt å avbooke sin reise, samt at reisearrangør ikke
har kansellert turen og at beløpet har gått tapt for reisearrangør, avviser reisearrangøren
samtlige krav i saken. 

Route 66 International ber om at saken avvises i Pakkereisenemnda, da den ikke egner
seg for Pakkereisenemnda ettersom det kreves omfattende vitneførsel og bevisførsel
fra norske vitner, fra Route 66 sine kontorer og fra deres leverandører utenlands, blant
annet på Malta og i USA."

Det vises for øvrig til korrespondanse fra Route 66 International.

Nemnda bemerker

Klagen gjelder en pakkereise for en person til Sør-Afrika fra 15.11.2020 - 02.12. 2020.
Totalpris 57 966 kroner.  

Klager avbestilte reisen mer enn 7 måneder før avreise. Det fremkommer av avtalevilkår
som klager har vedlagt at ved avbestilling senere enn 7 måneder før avreise vil ikke
innbetalt beløp bli refundert. Som det fremkommer av klagers anførsler hevdes det at
Route 66 har endret avtalevilkårene i ettertid. Dette forhold er ikke bemerket av Route
66 i deres svar til Pakkereisenemnda. Slik nemnda vurderer det følger det av avtalen,
slik som klager har dokumentert, at innbetalt beløp ikke refunderes for avbestilling 7
måneder før avreise. I dette tilfellet hvor avbestillingen skjer mer enn 7 måneder før
avreise følger det da av avtalen mellom partene at innbetalt beløp skal refunderes.
Basert på at Route 66 har forpliktet seg til dette gjennom sine egne avtalevilkår anbefales
det at klager gis medhold i å få refundert innbetalt beløp på 57 966 kroner. 

Pakkereisenemnda vil for øvrig bemerke at endrede vilkår som innkommer etter
avtaleinngåelsen ikke vil gjelde og at det derfor er uheldig at tjenesteyter viser til nye
vilkår. Pakkereisenemnda anbefaler at klager gis medhold i tilbakebetaling av reisens
pris på 57 966 kroner. Reisen ble avlyst 08.04.2020 og er dermed omfattet av den
midlertidige forskriften som forlenger pakkereiseselskapenes tilbakebetalingsfrist til 3
måneder. Den nye fristen gjelder alle pakkereiser som ble avlyst eller avbestilt i perioden
fra 1. mars til 14. juni 2020. Klager tilkjennes renter fra dagen etter kravet forfalt, det vil si
90 dager etter kanselleringstidspunktet. Det anbefales at beløpet utbetales senest innen
14 dager etter mottagelse av vedtak.

Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.