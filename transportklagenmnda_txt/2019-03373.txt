Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
05.05.2020

Saksnummer
2019-03373

Tjenesteytere
Norwegian Air Shuttle

Klager har i det vesentlige anført

18. juni 2019 skulle klager og en medpassasjer reise med DY1552 fra Oslo til Budapest.
Planlagt avgang fra Oslo var kl. 18.25, og planlagt ankomst i Budapest var kl. 20.45. De
ankom imidlertid Budapest først kl. 23.52, mer enn tre timer forsinket.

Klager anfører at de underveis fikk beskjed av kapteinen om at flyet ikke kunne lande
i Budapest på grunn av dårlig vær der. Flyet satte da kursen mot Bratislava. Kapteinen
informerte om at det skulle gjøres et kort stopp i Bratislava for å fylle drivstoff. Klager
opplyser at de imidlertid ble stående på Bratislava lufthavn i nesten to timer. Klager
anfører at det først ble sagt at det snart kom en tankbil, men denne kom aldri. Etter hvert
ga kapteinen beskjed om at årsaken til at flyet ikke fikk fylle drivstoff, var at Norwegian
manglet et papir for å kunne betale for drivstoffet. Da dette omsider gikk i orden,
beklaget kapteinen det lange oppholdet og sa at dersom han hadde visst at det ville ta
såpass lang tid, hadde han valgt å lande på en annen flyplass.

Årsaken til at de ble mer enn tre timer forsinket, er etter klagers syn at Norwegian ikke
hadde papirene i orden i forbindelse med betalingen av drivstoffet. Klager anfører at
dette er noe flyselskapet har kontroll over. Klager stiller seg undrende til at Norwegian
sier at flyet ble forsinket med over tre timer på grunn av været. Etter klagers oppfatning
kan kun en mindre del av forsinkelsen unnskyldes med værforholdene i Budapest.

Klager krever standarderstatning på 250 euro per person, totalt 500 euro, i henhold til
EU-forordning 261/2004 som følge av forsinkelsen.

Tjenesteyterne har i det vesentlige anført
Flyvningen DY1552 måtte omdirigeres til Bratislava som følge av dårlige værforhold i
Budapest. 

Verken wetlease eller omplassering av et alternativt fly ville ha forhindret forsinkelsen i
dette tilfellet, siden de dårlige værforholdene påvirket luftrommet over Budapest. Flyet
sto på Bratislava i påvente av at værforholdene skulle bli bedre.

Denne typen beslutninger som tas av kapteinen, er basert på hensynet til sikkerheten,
som har førsteprioritet hos Norwegian. Norwegian følger alle sikkerhetsdirektiver som er
utstedt av luftfartsmyndighetene.

De berørte passasjerene ble informert om forsinkelsen og rettighetene de hadde i den
forbindelse, i tråd med EU-forordning 261/2004.

Dårlig værforhold anses som en ekstraordinær omstendighet. I tilfeller der en
uregelmessighet skyldes en ekstraordinær omstendighet, er flyselskapet fritatt
plikten til å betale erstatning. Dårlige værforhold, i dette tilfellet sterk vind, er utenfor
luftfartsselskapets kontroll.

Det vises for øvrig til fremlagt dokumentasjon.

På bakgrunn av de nevnte argumentene kan ikke Norwegian imøtekomme klagers krav i
dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Norwegian har anført at DY1552 måtte omdirigeres til Bratislava på grunn av dårlige
værforhold i Budapest. Nemnda viser til fremlagt dokumentasjon. Dette må anses som
ekstraordinære forhold, som ikke kunne vært unngått selv om alle rimelige tiltak var
truffet. Nemnda anbefaler ikke at klager gis medhold.

Vedtak

Transportklagenemnda – fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.