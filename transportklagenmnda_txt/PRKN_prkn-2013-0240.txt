Vedtak i Pakkereisenemnda

Sammendrag

Saken gjelder hotellstandard på hotell Blue Side
Family Club, samt tildeling av uriktig type leilighet.

Dato
..

Saksnummer
240/13P

Tjenesteyter
Detur Norway AS

Sakens dokumenter ble lagt frem.

Klager: X

Turarrangør: Detur Norway AS

Reisemål: Tyrkia, Side

Antall reisende: 7

Reisens pris: 35.724,-

Tidsrom: 070713 - 210713

Saken gjelder:

Saken gjelder hotellstandard på hotell Blue Side Family Club, samt tildeling av uriktig type
leilighet.

Klager representerer 2 familier. I tillegg til at de ved ankomst fikk tildelt mindre
leiligheter enn de hadde betalt for, la de ut til sammen 140 Euro for aircondition.

Leilighetene, både de to de først fikk tildelt og dernest de to leilighetene i riktig størrelse som
de fikk bytte til dagen etter ankomst, var under enhver kritikk.

Det gjaldt utstyr, renhold, vedlikehold samt kritisk sikkerhetsutstyr slik som brannvarsler,
brannslukningsapparat etc. Leilighetene lå i 6 etasje uten heis.

Klagernes beskrivelse er langt på vei bekreftet av Detours representant Sven Erik Søgård som
kommentar til en artikkel i Altaposten. I følge artikkelen vurderte Detour å saksøke hotellet på
grunn av alle klagene.

Først om morgenen på feriens fjerde dag ble klagerne kontaktet av operatørens stedlige
representant med tilbud om hotellbytte mot et mellomlegg på kr 22.171,-.

Etter noe betenkningstid tok klagerne imot tilbudet, vesentlig pga barna.

Et barn var hjerteoperert og kunne ikke bo under så uhygieniske forhold.

Klagerne måtte selv bekoste taxi. Med til historien hører også at de ikke var ventet på det nye
hotellet som de på dette tidspunkt allerede hadde betalt for, og at den ene familien måtte
betale 200 Euro ekstra for å få et familierom.

Klagerne krever å få dekket kr 23.000,- som de måtte ut med i tillegg til kr 35.724,- som reisen
egentlig kostet for 7 personer (2 familier).

Detur Norway AS anfører at klagerne fikk tilbud om å byttet til Merve Sun hotell.

Etter betenkningstid ble forslaget akseptert, og mellomlegget ble innbetalt.

Guiden på stedet hevder at familiene ble tilbudt transfer med selskapets sjåfør, men at det
kunne ta tid før han var ledig. De valgte derfor selv å bestille taxi.

Detour hevder videre at klagerne ikke tok kontakt med Detours representant vedrørende det
faktum at de ikke var ventet på Merve Sun og at de ikke ble tildelt riktige rom. Detour ble ikke
informert om at klagerne måtte ut med ytterligere 200 Euro for et familierom.

Detour har tilbudt familiene 20 % avslag på reisens ordinære pris, til sammen kr 7.145,-.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda legger til grunn at klagerne var innforstått med at Blue Side Familiy Club holdt en
enkel standard og var noe slitt, men ikke at rommene var skitne med uvasket sengetøy og
med kjøkkenutstyr som var ubrukelig pga. skitt og lukt.

Brannsikringsutstyr var ikke på plass. Nemnda legger etter beskrivelsen til grunn at
standarden var uholdbar og at reiseoperatøren i alle fall i ettertid ble klar over dette, jfr.
artikkelen i Altaposten som det er referert til ovenfor.

Klagerne fikk heller ikke i første omgang de rommene de hadde betalt for.

Nemnda legger til grunn at klagerne tok kontakt med Detours representant allerede
morgenen etter ankomst. Det tok imidlertid tid før reiseoperatørens stedlige representant
skaffet dem et annet tilbud. Klagerne hadde bestilt 14 dagers ferie, og ca. 25 % av ferien ble
spolert.

Reklamasjonsnemnda for pakkereiser finner at pakkereisen klagerne kjøpte var mangelfull og
at manglene ikke ble avhjulpet innen rimelig tid.

Klagerne har etter dette krav på prisavslag.

Det nye hotelltilbudet var vesentlig dyrere enn Blue Side. Familiene måtte til sammen betale
ca. kr 23.000,- i tillegg til de kr 36.000,- som allerede var betalt.

I tillegg kommer 200 Euro ekstra for familierom, taxi og aircondition betalt til Blue Side.
Ferieoppholdet kom etter til sammen på i overkant av kr 60.000,-.

Klagerne fikk hotellfasiliteter av høyere standard enn de i utgangspunktet hadde bestilt, og
på erstatningshotellet var mat inkludert i prisen. De hadde imidlertid ikke budsjettert med en
så kostbar ferie, men ble av omstendigheter de ikke var herre over tvunget til å akseptere en
høyere pris.

Vedtak:

Reklamasjonsnemnda for pakkereiser foreslår at det gis et prisavslag på kr 20.000,- som
fordeles forholdsmessig mellom de to familiene.

Vedtaket var enstemmig.