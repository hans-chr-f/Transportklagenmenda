Vedtak i Transportklagenemnda
- Kollektivreiser

Sammendrag

Krav om refusjon av utgifter til drosje og togbillett. Anført at bussen kjørte før tiden.

Dato
19.05.2022

Saksnummer
2022-00378

Tjenesteytere
Vy Buss AS

Klager har i det vesentlige anført

Klager skulle reise med Vy Buss fra Elverum skysstasjon til Gardermoen næringspark og
deretter med Ruter fra Gardermoen næringspark til Oslo lufthavn den 20. februar 2022.
Bussen fra Elverum Skysstasjon hadde oppsatt avgangstid kl. 13.30.

Klager har anført at bussen fra Elverum kjørte kl. 13.27, slik at han måtte ta taxi til Hamar
og tog videre til flyplassen for å rekke et fly. Klager anfører at klokken på mobiltelefonen
hans viste 13.27 da bussen kjørte, og den går garantert ikke tre og et halvt minutt for
sent. Klager anfører at det er mulig at bussen var i hovedveien kl. 13.30.39, etter at den
hadde kjørt fra stasjonen, men at det ikke stemmer at dette var klokkeslettet for når
bussen dro fra stasjonen.

Klager anfører at han forstår at sjåførene vil bli raskt ferdig med ruten sin, og Vy
beholder pengene uansett om de tar med passasjeren eller ikke, men dette var ikke hans
feil.

Klager krever å få dekket 1043 kroner i taxiutgifter og 206 kroner i togutgifter.

Tjenesteyterne har i det vesentlige anført
Klageren hadde en forhåndskjøpt billett fra Elverum skysstasjon til Gardermoen
næringspark med avgang kl. 13.30. Klageren mener at bussen kjørte kl. 13.27, tre
minutter før tiden. Ifølge bussens data begynte ikke bussen å kjøre før kl. 13.30.39. Dette
ble undersøkt med Vy Buss' driftsavdeling. Det er ingenting som tilsier at bussen har
kjørt før tiden, og som det kommer frem i reisevilkårene til Vy Buss, «[...] så er det den
reisende sitt ansvar å møte opp til rett avgang til rett tid og på rett holdeplass».

Vy Buss står derfor fortsatt fast ved avgjørelsen om å ikke refundere klageren for
utgiftene til taxi og annen transport.

Nemnda bemerker

Klagen gjelder krav om refusjon av utgifter til alternativ transport.

Klager har anført at bussen ifølge klokken på mobiltelefonen hans dro tre minutter
for tidlig. Vy Buss har bestridt dette og vist til at registrert avgangstid for bussen var kl.
13.30.39. Basert på Vy Buss' tilsvar og sakens opplysninger for øvrig finner ikke nemnda
det sannsynliggjort at det foreligger en svikt eller forsømmelse fra selskapets side i dette
tilfellet som gir grunnlag for refusjon.

Vedtak

Transportklagenemnda kan ikke anbefale at klager gis medhold.