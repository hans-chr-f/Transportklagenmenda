Vedtak i Pakkereisenemnda

Sammendrag

Saken gjelder spørsmålet om Solia er bundet av feil prisopplysning på nettside.

Dato
14.03.2012

Saksnummer
226/11

Tjenesteyter
Solia AS

Klager: X

Turarrangør: Solia AS

Antall reisende: 2

Reisens pris: Kr. 4.274

Saken gjelder:

Saken gjelder spørsmålet om Solia er bundet av feil prisopplysning på nettside.

Klager anfører at de bestilte en 2-ukers tir til Gran Canaria for 2 personer til totalt kr.
4.274,- med innkvartering i 2 roms leilighet i henhold til betingelser som fremgikk av
Solias hjemmesider. Når en reise på denne måten er annonsert til en pris og det ikke
gjennom bestillingen er noen indikasjon på noen feil, er en handel gjort og Solia må stå
for eventuelle feil i sitt eget system.

Solia har vist til at de har gjort oppmerksom på at vilkårene som er inntatt på
nettsidene er en del av avtalen. I disse vilkår er det tatt forbehold om prisfeil i systemet
og at i tilfelle slike feil kan reisens pris endres og varsles innen 24 timer.

I dette tilfelle ble klager varslet skriftlig allerede 2 timer etter at reisen var bestilt.

Klager hadde da mulighet til å finne alternativer og har neppe lidt noe økonomisk tap. Riktig
pris på reisen etter rabatt var for øvrig ca. kr. 9.000,-

Nemnda bemerker:

Klagenemndas flertall viser til at Solia har tatt forbehold i sine vilkår om feilprising.
Vilkårene er inntatt i katalog og på internettsidene og er således en del av avtalen, jf.
pkt. 2 i alminnelige vilkår for pakkereiser. Av Solias vilkår fremgår at eventuell feil pris
vil bli varslet i løpet av 24 timer. Klager fikk i dette tilfelle beskjed om feilen samme
kveld 2 timer etter at bestillingen var gjort. Etter flertallets syn er det ikke urimelig å ha
et slikt vilkår for å fange opp åpenbare feil, og flertallet mener klager derfor er bundet
av dette vilkåret.

Mindretallet, forbrukernes representanter, har kommet til et annet resultat.

I henhold til alminnelige vilkår for pakkereiser punkt 1 første ledd anses avtalen inngått ved
bekreftet bestilling. Det er etter nemndas vurdering ikke tvilsomt at det ble inngått en gyldig
avtale om en bestemt pakkereise til en pris av 2137 NOK per person. Solia tilbød reisen til
denne pris på sin hjemmeside, og klagerne aksepterte tilbudet ved bestilling og betaling.
Solia bekreftet bestillingen ved å sende billetter basert på denne pris. Mindretallet er av den
oppfatning at det ikke er grunn til å anta at klagerne forstod at det var en trykkfeil, slik at
avtaleloven § 33 ikke kommer til anvendelse.

Avtaleloven § 33 lyder:

Selv om en viljeserklæring ellers måtte anses for gyldig, binder den ikke de som har avgitt
den, hvis det på grunn av omstendigheter, som forelå da den annen part fikk kunnskap om
erklæringen, og som det må antages at han kjente til, ville stride mot redelighet eller god tro å
gjøre erklæringen gjeldende.

Mindretallet viser til at det ofte annonseres pakkereiser til svært rimelige priser.

Mindretallet er etter dette av den oppfatning at Solia reiser ikke hadde anledning til å
avbestille reisen.

Solia har henvist til sine reisevilkårene der de tar forbehold for trykkfeil og at bestillinger kan
bli endret innen 24 timer nærmeste virkedag etter bestilling.

Mindretallet er av den oppfatning at dette ikke kan føre frem.

Forbeholdet gjelder før avtale inngås. Dersom Solia forut for avtaleinngåelsen hadde blitt klar
over feilen og opplyst dette til klagerne før bekreftelse var gitt, kunne klagerne ikke krevet
reisen til den annonserte pris. Trykkfeil gir ikke rett til å fragå en inngått avtale.

Vedtak:

Reklamasjonsnemnda for pakkereiser kan ikke anbefale at Solia skal anses bundet av
prisopplysningen på nettsiden.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Mette Lindgren, Apollo Reiser AS

Hanne Åsell, Star Tour AS.