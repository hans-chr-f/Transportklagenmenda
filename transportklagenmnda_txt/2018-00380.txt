Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00380

Tjenesteytere
Widerøe

Klager har i det vesentlige anført

Klager med reisefølge (to personer) skulle reise fra Bergen til Sandnessjøen via
Trondheim den 22. desember 2017 kl 06.55 med ankomst kl 09.05. WF727 fra Trondheim
til Sandnessjøen ble kansellert, og klager ble fraktet med buss på strekningen. 

Bussturen varte i 7 timer, den var under enhver kritikk. Det ble lovet et varmt måltid
underveis. Etter seks timer uten stopp ble det tilbudt kaffe og en baguett. Det var ingen
mulighet til å handle inn mat selv. 

Klager stiller seg undrende til Widerøes begrunnelse til kanselleringen, som var dårlige
værforhold på Helgeland. Det var fint vær på tidspunktet. Klager mener det er Widerøes
dårlige organisering av mannskapet som er den virkelige årsaken. 

Klager betalte nærmere 12 000 for reisen, hun mener det ble en dyr busstur. 

Klager krever:
500 euro (2 x 250) i standardkompensasjon 
Refusjon av billettprisen 22. desember kr 4 452 x 2
Tapt arbeidsfortjeneste kr 5 462 (2 personer) 
Leiebil fredag 22. desember kr 1 000
Forpleining/diett kr 500

Samlet krav kroner 15 952

Tjenesteyterne har i det vesentlige anført
WF727 ble kansellert som følge av dårlige værforhold på tidligere avgang, nemlig tåke og
snø i Mo i Rana, det vises til fremlagt dokumentasjon. 

Crewet skulle fly med WF768 fra Mo i Rana til Trondheim, og deretter WF727 Trondheim
- Sandnessjøen, men ble værfast i Mo i Rana fordi flyet som skulle lande der om natten
ikke kunne lande som følge av værforholdene. 

Widerøe anså buss som beste alternativ da det ville ta lenger tid å frakte ekstra crew ned
fra basestasjonen i Bodø. Videre var andre fly fulle så tett opp mot jul. 

Når kansellering oppstår og årsaken er ekstraordinær, har passasjerene følgende valg:
1. Passasjeren kan velge ombooking samt forpleining. 
2. Passasjeren kan velge refusjon og returreise dersom reisen ønskes avbrutt.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Widerøes kontroll.

Widerøe ønsker å refundere eventuelle utgifter til mat og drikke i ventetiden mot
kvitteringer, men kan ikke imøtekomme klagers krav utover dette.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Widerøe har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert grunnet mangel på crew
som følge av tåke og snø.  

Klager har etter dette ikke rett til standarderstatning.

Klager ble fraktet med buss fra Trondheim til Sandnessjøen. Hun ankom Sandnessjøen
mer enn syv timer forsinket. Nemnda anser dette etter forholdene å være innen rimelig
tid. Widerøe kunne ikke gjort noe for å forhindre værforholdene. Nemnda mener også
at Widerøe gjorde det som med rimelighet kunne forventes for å unngå følgene av
værforholdene.

Klager har videre krevd følgende utgifter dekket:

Refusjon av billettprisen 22. desember kr 4 452 x 2
Tapt arbeidsfortjeneste kr 5 462 (2 personer) 

Leiebil fredag 22. desember kr 1 000
Forpleining/diett kr 500

Slike utgifter er ikke dekningsmessige etter EU-forordningen. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klager ikke har rett til
standarderstatning. Flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.