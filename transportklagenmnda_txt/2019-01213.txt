Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss

Dato
11.06.2019

Saksnummer
2019-01213

Tjenesteytere
Ruter

Klager har i det vesentlige anført

Klager ankom Oslo 10. februar 2019 etter en familietur med Color Line. Planen var
at familien skulle ta bussen sammen, men på grunn av mange passasjerer om bord i
bussen endte klager og hennes søster opp med å ta bussen alene til Jernbanetorget.
Klager tok så T-banen til Helsfyr og reiste deretter videre med buss. I bussen var det
kontroll, men hun fikk ikke vist billetten moren hadde kjøpt. Hun fikk heller ikke vist
mobilbillett på grunn av problemer med mobilens nettverk, og ble ilagt gebyr. 

Klager viser til fremlagt dokumentasjon på at billetten ble kjøpt kl.10.54, som var før hun
reiste med bussen. 

På ovennevnte grunnlag har klager fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr på bussen 10. februar 2019 fordi hun ikke hadde gyldig billett. 

Klager forklarer at hun reiste med sin søster og mor, og at det var hennes mor som
hadde kjøpt billett for alle tre, men at hun ikke rakk bussen fra Color Line. Klager og
hennes søster reiser med bussen til Jernbanetorget, og deretter med T-banen til Helsfyr
hvor de går på en ny buss, og her blir de stoppet i kontroll. 

I kontrollen er forklaringen en litt annen. Der hevdes det at klager hadde billett for tre
personer, men at de to andre hadde gått av. Når klagers billettapplikasjon blir åpnet,
fremgår det at det ikke er blitt kjøpt noen billett siden desember. Det er uansett slik at
billett må kunne fremvises i kontrollen. Den kan ikke legges frem i ettertid for å slippe
gebyr. 

Ruter har på ovennevnte grunnlag avvist klagers krav om frafall av ilagt gebyr.

Nemnda bemerker

Klager ble ved kontroll om bord i bussen ved Helsfyr 10. februar 2019 ilagt gebyr fordi
hun ikke kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise noen billett og vilkårene for å ilegge gebyr var dermed til stede. 

Klager forklarte under kontrollen at hun reiste sammen med sin mor og søster, men
moren var ikke kommet med bussen fra Color Line da bussen var full. Klager kunne
ikke vise billett og fikk hjelp av kontrollør til å komme på nettet. Det var imidlertid ikke
registrert noe billettkjøp etter desember.

I klagen hevdes at moren hadde kjøpt tre billetter, men hun var ikke kommet med på
bussen. Kvittering for tre billetter er fremlagt i ettertid.   

Nemnda finner uansett ikke grunnlag for å anbefale at gebyret frafalles. Klager reiste
videre med T-bane og buss uten å sørge for å få kjøpt billett. Ruter har ingen ordning
med at billetter kan vises i ettertid. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold