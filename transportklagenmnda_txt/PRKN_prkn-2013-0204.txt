Vedtak i Pakkereisenemnda

Sammendrag

Saken gjelder vertsfamilie under språkkurs, England. Klageren, på vegne av tre
elever, anfører at de tre jentene skulle på et 3-ukers språkkurs i Oxford. De ble
plassert hos en enslig kvinne på ca. 25 år som var narkoman og/eller kriminell.

Jentene fikk svært lite mat og oppholdet der ble avbrutt etter 6 dager da kvinnen
ble arrestert. Jentene ble deretter plassert hos en annen familie som var hyggelig,
men som ikke var dimensjonert for situasjonen. Det bodde en jente der fra før slik
at det ble fire jenter tilsammen i den familien. De krever tilbakeført kursavgiften,

samt kr.3.000,- per elev til dekning av mat de måtte spise ute, telefonutgifter, fax etc.

Dato
10.06.2014

Saksnummer
204/13P

Tjenesteyter
EF

Sakens dokumenter ble lagt frem.

Klager: X

Turarrangør: EF

Antall reisende: 3

Reisens pris: 54.735,-

Saken gjelder:

Saken gjelder vertsfamilie under språkkurs, England.

Klageren, på vegne av tre elever, anfører at de tre jentene skulle på et 3-ukers språkkurs i
Oxford. De ble plassert hos en enslig kvinne på ca. 25 år som var narkoman og/eller kriminell.
Jentene fikk svært lite mat og oppholdet der ble avbrutt etter 6 dager da kvinnen ble arrestert.
Jentene ble deretter plassert hos en annen familie som var hyggelig, men som ikke var
dimensjonert for situasjonen.

Det bodde en jente der fra før slik at det ble fire jenter tilsammen i den familien.

De krever tilbakeført kursavgiften, samt kr.3.000,- per elev til dekning av mat de måtte spise
ute, telefonutgifter, fax etc.

EF har overfor klageren anført at de på forhånd gjorde oppmerksom på at en
vertsfamilie kan være en enslig mann eller kvinne. Det er også informert om at det kan
bo 2-4 studenter i samme familie. Den første vertsfamilien i dette tilfelle har hatt elever
boende hos seg tidligere og EF har fått god respons. EF tar avstand fra at kursleder har
betegnet omgivelsene som et rusmiljø. EF har tilbudt kr.1.500,- per elev for de første
fem dagene.

Nemnda bemerker:

Selv om et slikt språkkurs ikke er helt sammenlignbart med en pakkereise i vanlig forstand,
har nemnda tidligere behandlet tilsvarende saker idet reisen dekkes av pakkereiselovens
definisjon av pakkereise, jf. § 2-1.

Etter lovens § 6-1 er en pakkereise mangelfull hvis den avviker fra det som er avtalt eller
forutsatt i avtalen. Mangler kan gi grunnlag for prisavslag.

Etter beskrivelsen fra elevene og fra kursleder må nemnda legge til grunn at forholdene i
den første «vertsfamilien» utgjorde en vesentlig mangel i forhold til hva elevene og deres
foreldre kunne forvente. EF's tilsvar til klageren bærer preg av bagatellisering. EF har forøvrig
ikke avgitt svar til nemnda når det gjelder realiteten i klagen. Nemnda legger derfor klagerens
fremstilling til grunn også når det gjelder anførselen om at det i den andre familien var bra
forhold, men at kapasiteten var for liten til å ha fire elever der.

EF har ikke villet/kunnet oppgi hva kursavgiften utgjør av totalbeløpet hver elev har
betalt. Nemndas flertall finner det heller ikke naturlig at kursavgiften refunderes da
nemnda forstår det slik at elevene gjennomførte hele språkkurset. Imidlertid hadde
elevene en del utgifter til mat og telefoner m.m. på grunn av forholdene de første
dagene. Dette bør dekkes av EF. Etter pakkereiseloven § 6-4 tredje ledd kan kunden
også tilkjennes en erstatning for ikke-økonomisk tap dersom mangelen ved reisen har
voldt vesentlig ulempe. Nemndas flertall finner at det er situasjonen her og anbefaler
at samlet kompensasjon settes til kr.4.000,- per elev.

Nemndas mindretallet, forbrukerens representanter, har kommet til et annet resultat.
Etter vårt syn berettiger mangelen en større erstatning for ikke - økonomisk tap enn
det som er anbefalt av flertallet.

Vedtak:

Reklamasjonsnemnda anbefaler at det gis en kompensasjon på kr.4.000,- per elev, tilsammen
kr.12.000,-.