Vedtak i Transportklagenemnda - Fly

Sammendrag

Krav om tilbakeføring av penger grunnet manglende bruk av CashPoints.

Dato
28.11.2016

Saksnummer
2016-00273

Tjenesteytere
Norwegian

Klager har i det vesentlige anført

Klager bestilte billetter fra Evenes til Oslo tur retur og skulle bruke sine CashPoint i
forbindelse med betalingen. Klager haket av for delbetalingen under bestillingen da
han ønsket å bruke alle sine opptjente poeng. Da klager mottok billetten samme kveld
oppdaget han at poengene ikke var blitt benyttet og ringte Norwegian. Der var det kun
engelsktalende personale (klager snakker ikke engelsk), og klager ringer opp igjen dagen
etter kl. 09:30. Han fikk beskjed at de ikke kunne gjøre noe for ham, og at han kunne
sende inn en skriftlig klage.

Klagers krav er at Norwegian retter opp slik at CashPoint poengene inngår som
delbetaling av reisen som er kjøpt og tilbakefører beløpet til klagers kredittkort som ble
benyttet ved betaling. 

Tjenesteyterne har i det vesentlige anført
Klager har et ikke økonomisk krav mot Norwegian. 

1 CashPoint tilsvarer 1 krone.  Klager hevder ovenfor Norwegian at han har betalt
deler av reisen med oppsparte CashPoint. Det er betalt bagasje med CashPoint
samtidig som klager har tjent CashPoint på kjøp av samme billett. Det vises til fremlagt
dokumentasjon. 

Ovenfor Norwegian hevder klager han ringte kontaktsenteret for informasjon da billetten
ikke var belastet med de CashPoint han ønsket. Det var kun engelsktalende tilgjengelig
på telefonen da de norsktalende jobber innenfor de normale åpningstidene, 06:00 –
23:00 på hverdager.

Norwegian viser til sine regler og vilkår som klager har akseptert ved bestilling:

«Avbestille LowFare, LowFare+ eller Premium
Det er gratis å avbestille innen 4 timer etter opprinnelig kjøp. Etter 4 timer er billetten
ikke lenger refunderbar.
På flyvninger til/fra USA får du pengene tilbake hvis du avbestiller innen 24 timer etter
opprinnelig bestilling (gjelder kun hvis du har bestilt minst én uke før avreise). Ring
kundeservice for å avbestille billetten.
Hvis du har du bestilt feil dato/tid/destinasjon/navn, kan du ringe kundeservice innen
24 timer etter bestillingen (12 timer hvis du har bestilt under 24 timer før avreise). Vi
bestiller ny billett til gjeldende pris for deg og refunderer den opprinnelige billetten.

Norwegian påpeker at klager hadde anledning til å kansellere reisen innen 4 timer
kostnadsfritt enten ved å kansellere selv via Norwegian sin hjemmeside eller ved
kontaktsenteret. 

Norwegian kan ikke imøtekomme klagers krav.

Nemnda bemerker

Nemnda legger på bakgrunn av de foreliggende opplysninger til grunn at klager på
bestillingstidspunktet hadde 1 230 CashPoints som han ønsket å bruke til delbetaling av
reisen. Klager mener at han gjennomførte bestillingen på riktig måte. Da klager mottok
billetten, oppdaget han at CashPoints ikke var benyttet.

Klager kontaktet Norwegian umiddelbart, men kundebehandler snakket kun engelsk.
Klager kan ikke snakke engelsk.

Det er på det rene at klager var i kontakt med Norwegian den påfølgende morgen, der
han presenterte problemet. Norwegian kunne ikke hjelpe ham.

Nemndas flertall, lederen og forbrukernes representanter, er av den oppfatning at
Norwegian burde ha ryddet opp i dette. Flertallet viser til at klager hadde ønsket å
benytte poengene. Han kontaktet Norwegian innen fire timer. Dersom Norwegian
hadde hatt en kundebehandler som snakket norsk, kunne feilen enkelt vært rettet opp.
Billettene er bestilt på en norsk hjemmeside, og billetten er på norsk. Etter flertallets
vurdering måtte klager, i mangel av uttrykkelig opplysninger om det motsatte, kunne gå
ut fra at det er norsktalende personer på kundeservice.

En samlet nemnd er av den oppfatning at klager ikke har lidt noe tap, og at han således
ikke har rett til tilbakeføring av penger for kjøp av billetter til flygningen Evenes – Oslo.
Nemnda viser til at klager i ettertid har benyttet poengene til en annen flygning. 

Nemnda finner etter dette ikke å kunne anbefale at klager gis medhold i sitt krav om
tilbakeføring av penger for kjøp av billetter til flygningen Evenes – Oslo.

Vedtak

Transportklagenemnda-fly finner ikke å kunne anbefale at klager gis medhold.