Vedtak i Transportklagenemnda
- Kollektivreiser

Sammendrag

Krav om frafall av ilagt gebyr ved reise med t-
bane. Tekniske problemer med mobiltelefon.

Dato
11.06.2019

Saksnummer
2019-01757

Tjenesteytere
Ruter

Klager har i det vesentlige anført

Klager reiste med t-banen fra Jernbanetorget til Stortinget 26. februar 2019. Han hadde
kjøpt billett med sin mobiltelefon. Klager har forklart at det var tekniske problemer med
Ruters mobilapplikasjon samt nedsatt fart på datanettverket på telefonen hans som
gjorde at han fikk bot denne dagen. Som følge av hendelsen har klager fremsatt krav om
frafall av ilagt gebyr.

Tjenesteyterne har i det vesentlige anført
Klager ble ilagt gebyr i en såkalt "ut-kontroll" ved Stortinget t-banestasjon. Gebyr ble ilagt
fordi klager kjøpte sin billett for sent. 

Det fremgår av Ruters transportvilkår at passasjeren må ha gyldig billett før passering av
kontrollsonene på t-banestasjonen. Det er ikke tillatt å ferdes innenfor denne sonen uten
gyldig billett. Sonen er godt merket på gulvet og med lysskilt i taket. 

Klagers billett ble kjøpt kl. 09:49:35. Gebyret er skrevet kl. 09:50, og dette tidspunktet
kan ikke endres av kontrollørene. Klager opplyser at han reiste fra Jernbanetorget til
Stortinget. Billetten skulle i dette tilfellet vært kjøpt før han passerte kontrollsonen på
Jernbanetorget. Deretter måtte han gått ned på plattformen. T-banen bruker ett minutt
mellom disse stasjonene, og deretter måtte han ha gått opp til stedet for kontrollørene
stod på Stortinget stasjon. Dette er ikke mulig på 30 sekunder, og billetten må derfor
være kjøpt for sent. Det ble dessuten observert at klager snudde da han så kontrollen, og
det antas følgelig at det var da klager kjøpte billett. 

Ruter har på ovennevnte bakgrunn avvist klagers krav om frafall av ilagt gebyr.

Nemnda bemerker

Klager ble 26. februar 2019 ilagt gebyr ved en ut-kontroll på Stortinget t-banestasjon
fordi han ikke hadde gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har opplyst at han reiste fra Jernbanetorget til Stortinget. 

Kontrollen fant sted i kontrollsonen ved Stortinget, og boten ble skrevet kl. 09.50.
Billetten er registrert kjøpt kl. 09:49:35, dvs. umiddelbart før kontrollen av ham. Nemnda
er på denne bakgrunn av den oppfatning at klager ikke kan ha kjøpt billett før han gikk
inn i kontrollsonen ved Jernbanetorget. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.