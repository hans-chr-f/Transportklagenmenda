Vedtak i Pakkereisenemnda

Sammendrag

Krav om refusjon grunnet kansellert reise.

Dato
16.06.2023

Saksnummer
2023-01490

Tjenesteytere
Royal Travel

Klager har i det vesentlige anført

Klagen gjelder en pakkereise for to personer til Kypros med avreise den 25.03.2022.
Totalpris på reisen 10 340 kroner.

Det ble gitt beskjed om kansellering den 04.02.2022 klokken 13:13. 

Klager mottok e-post 04.02.2022 med ny reisedato 24.10.2022. Klager ringte Royal Travel
den 08.02.2022 og fortalte at det kolliderte med en annen reise klager skulle på. Royal
Travel bekreftet per e-post den 11.02.2022 at Royal Travel skulle komme tilbake med et
nytt tilbud våren 2023. 

Etter utallige forsøk på å komme i kontakt med selskapet har de ikke lykkes.

Klagers krav: Et nytt reisetilbud eller refusjon av depositumet på 1 980 kroner.

Det vises for øvrig til korrespondanse fra klager.

Tjenesteyterne har i det vesentlige anført
Royal Travel har ikke sendt tilsvar til Pakkereisenemnda. 

Royal Travel sendte bekreftelse til klager per e-post den 11.02.2022 der det fremgikk at
klagers reise var flyttet til våren 2023 med samme pristilbud som gjaldt den 25. mars
2022 og at de ville komme med informasjon om reisen når det nærmet seg.

Det vises for øvrig til korrespondanse fra Royal Travel.

Nemnda bemerker

Klager mottok en e-post fra Royal Travel den 04. februar 2022 om at det ikke ville bli
mulig å gjennomføre deres planlagte tur til Kypros 25. mars 2022. Slik nemnda forstår
saken er reisen avlyst fra Royal Travel uten at dette er begrunnet ytterligere. 

Det følger av pakkereiseloven § 23 at arrangøren kan avbestille reisen dersom antall
påmeldte er lavere enn angitt i avtalen og underretter kunden om dette innen gitte
tidsfrister. Slik nemnda vurderer det er ikke vilkårene i pakkereiseloven § 23 oppfylt.
Dette innebærer at Royal Travel ikke hadde adgang til å avlyse reisen og klager har da
krav på å få sitt innbetalte beløp refundert, med forsinkelsesrenter fra 90 dager etter
kanselleringstidspunktet. Nemnda anbefaler at utbetalingen skjer innen 14 dager fra
mottagelse av vedtaket. Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.