Vedtak i Transportklagenemnda - Fly

Sammendrag

Krav om refusjon av billett grunnet dobbeltbestilling.

Dato
09.07.2013

Saksnummer
115/13F

Tjenesteyter
Ticket

Krav om refusjon av billett grunnet dobbeltbestilling.

Klager har i det vesentlige anført:

Klager bestilte en reise for to personer på ticket.no. Klager mottok ingen bekreftelse etter å ha
lagt inn kredittkortnummer, og kontaktet derfor reisebyrået. Ticket kunne ikke finne klagers
bestilling og oppfordret henne til å bestille på nytt.

Klager bestilte derfor en ny reise, prisen var nå noe dyrere. Senere viste det seg at Ticket
hadde belastet henne for begge reisene, altså for fire billetter. Klager har kun mottatt refusjon
på den ene billetten.

Klager krever refusjon på den andre billetten, samt refusjon på prisforskjellen mellom
opprinnelige og nye billetter.

Det vises for øvrig til klagers brev.

Ticket har ikke avgitt uttalelse til nemnda. Til klager har selskapet i det vesentlige
anført:

Ticket har kun fått autorisasjon for refusjon av den ene billetten, og venter svar fra
flyselskapet vedrørende den andre billetten.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Ticket ved nemndas e-post av 21. februar 2013 med frist til 4. april 2013 for
eventuelle bemerkninger. I e-posten opplyses det bl.a. om at nemnda vil legge passasjerens
opplysninger til grunn dersom disse ikke imøtegås av byrået. Det blir også opplyst at saken vil
bli forelagt nemnda selv om byrået ikke avgir uttalelse.

Ticket har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at Ticket opplyste til
klager at hun måtte bestille billettene på nytt. Klager måtte kunne stole på et slikt råd. Rådet
påførte klage en ekstrautgift på 9 467 kroner. Av dette beløpet har klager fått refundert 4 121
kroner. Nemnda anbefaler at Ticket refunderer klager det resterende, dvs. 5 346 kroner.

Nemnda tar ikke stilling til om det er Ticket kan kreve beløpet fra flyselskapet.

Vedtak:

Transportklagenemnda - fly anbefaler at Ticket betaler en erstatning på 5 346 kroner til klager.

Vedtaket var enstemmig.