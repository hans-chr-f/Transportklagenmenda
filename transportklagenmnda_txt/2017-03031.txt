Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av feil billettkategori.

Dato
19.01.2018

Saksnummer
2017-03031

Tjenesteytere
Ruter

Klager har i det vesentlige anført

Klager krever at Ruter frafaller ilagt gebyr som følge av feil billettkategori. 

Klager viser til at hun er en 16 år gammel skoleelev, og kan derfor kjøpe enkeltbillett
under kategorien barnebillett. Klager  mener at det er urimelig at hun må betale et gebyr
på kroner 950 for en slik feil. 

Klager krever derfor at Ruter frafaller gebyret.

Tjenesteyterne har i det vesentlige anført
Ruter viser til henvendelse fra klager angående gebyret hun ble ilagt 6. oktober 2017 på
T-banen. Klager fikk et gebyr fordi hun reiste med barnebillett.

Barnebillett kan brukes av barn fra fylte 4 år til og med fylte 15 år. Ved fylte 16 år må
man bruke billett for voksne dersom en skal reise med enkeltbillett. Klager fylte 16 år i
februar 2017, men har fortsatt å bruke barnebillett. Billetthistorikken hennes viser også
at hun fortsatte å bruke barnebillett etter at hun ble stoppet i kontroll. Ruter viser her til
vedlagt dokumentasjon. 

Det er kundens ansvar å sørge for å ha gyldig billett. Dette innebærer at man må sette
seg inn i hvilke regler som gjelder for de ulike billettypene. At man er i god tro eller ikke
visste, er ikke grunn for å slippe gebyr. 

På bakgrunn av overnevnte ser Ruter ingen grunn til å endre standpunkt i denne saken.

Nemnda bemerker

Klager ble ved kontroll den 6. oktober 2017 ilagt gebyr fordi hun reiste på barnebillett til
tross for at hun var fylt 16 år. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner, samt betale for
reisen i henhold til de vilkår og priser fastsatt av Ruter Jf. punkt 3 bokstav a.

Det følger videre av punkt 6.2 først avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda forstår billettprisene slik at enkeltbilletter for barn gjelder inntil fylte 16 år.
Deretter må det betales voksenbillett. For periodebilletter kan det imidlertid benyttes
ungdomsbillett fra 16 til og med 19 år, som er samme pris som barnebillett. 

Klager er født i februar 2001 og dermed mer enn 16 1/2 år ved billettkontrollen. Hun
viste barnebillett og var ikke berettiget til å bruke denne. 

Nemnda bemerker at den reisende er ansvarlig for å selv å finne ut hvilken billettype
som må kjøpes. Billettprisene fremgår tydelig på Ruters nettsider. 

Nemnda kan ikke se at det er grunnlag for å anbefale at gebyret frafalles i dette
tilfellet selv om det muligens kan være noe vanskelig å forstå hvorfor det er forskjellig
priskategori for enkeltbilletter og periodebilletter for en 16-åring. Nemnda har ved sin
vurdering også lagt vekt på at klagers billetthistorikk viser at hun har reist en rekke
ganger på barnebillett også etter den billettkontroll som saken dreier seg om, og dermed
etter at hun var klar over at hun ikke kunne bruke barnebillett.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.