Vedtak i Transportklagenemnda
- Kollektivreiser

Sammendrag

Krav om refusjon mellom prisen klager betalte og prisen
klager ville ha betalt med studenttilbud som ga gratis reise.

Dato
24.11.2022

Saksnummer
2022-01225

Tjenesteytere
Nor-way Bussekspress

Klager har i det vesentlige anført

Klager kjøpte tre studentbilletter med Fjordekspressen for reise mellom Førde og Bergen
via Nor-way Bussekspress’ nettsider. Utreisen var 5. mai 2022, og returreisen var 8. mai
2022.

I klage til tjenesteyter anfører klager blant annet at hun betalte totalt 2501 kroner, men
at hun i ettertid er blitt gjort oppmerksom på at ved å bruke rabattkode kan man reise
gratis på denne strekningen (det vil si bare betale et tillegg for setereservasjon på 19
kroner per person). Klager anfører at siden turen allerede var fratrukket studentrabatt,
oppfattet hun ordlyden «Jeg har rabattkode» som at dette ikke gjaldt hennes bestilling,
siden hun ikke hadde mottatt noen rabattkode. Klager anfører at hun av den grunn ikke
søkte etter mer informasjon, men gikk videre til betaling.

Klager anfører at hennes erfaring er at rabattkoder er noe man mottar på e-post eller
SMS i forbindelse med for eksempel medlemskap, og at dette da begrenser seg til
bestemte kampanjeperioder. Klager anfører at dersom rabatten i dette tilfellet er en fast
ordning, burde prisen på 19 kroner inkludert seteplass ha kommet automatisk opp som
totalpris i bestillingen.

Klager anfører at hun mener at rabattopplysningene på busselskapets nettsider er svært
mangelfulle og presentert på en uklar måte. Klager anfører at det i dette tilfellet er snakk
om en prisforskjell på nesten 100 %, og slik hun ser det, er dette informasjon som det
burde være av vesentlig betydning for kunden å få opplyst om i bestillingsskjemaet.
Klager anfører at det som et minimum burde være en link til rabattsiden. Klager anfører
at for å finne denne informasjonen må man lete seg frem til linken helt nederst under
fanen «Reiseinfo» og «Billettyper». Klager anfører at siden det under «Billettyper» står
informasjon om hva som gjelder for studentrabatt, er det mindre sannsynlig at kunden
leser videre om andre billettyper, som honnør osv., før man kommer frem til linken «Les
mer om rabattkoder og reisekort» helt nederst. Klager anfører at på bakgrunn av det hun
opplever som svært mangelfulle prisopplysninger om rabatt, ber hun om å få refundert
differansen mellom betalt beløp og prisen for setereservasjon.

Til tjenesteyters tilsvar og kommentarer anfører klager blant annet at hun er godt kjent
med de nye ordningene fra 20. juni, men at basert på informasjonen på nettsidene til
selskapet før den 20. juni kunne det forstås slik at ordningen for ungdom var gjeldende
også før sammenslåingen. Klager anfører at ut ifra svaret hun fikk fra tjenesteyter den
19. mai, var hun fremdeles av den forståelse at man kunne «med gyldig ungdomsbillett
for Vestland (både Skyss og Kringom) reise fritt med Fjordekspressen». Klager anfører
at det ikke er presisert fra tjenesteyter at for ungdom i Kringom gjelder gratis reise
med Fjordekspressen kun for Sogn og Fjordane og ikke i tidligere Hordaland (Skyss-
området). Klager anfører at dette heller ikke kom frem på nettsidene. Klager anfører at
det også var uklart hva som mentes med ungdomsbillett. Klager anfører at hun utførte
en testbestilling etter at hun ble oppmerksom på rabatten noen dager etter reisen (ca.
12. mai). Klager anfører at totalprisen hun da fikk opp etter å ha lagt inn rabattkoden fra
Førde til Bergen var 38 kroner tur-retur per person. Klager anfører at dette betyr at det
var mulig å bestille gratis reise, men med plassbillett, mellom Kringom og Skyss også før
den 20. juni.

Klager anfører at hun i dialogen med tjenesteyter har påpekt at det som minimum burde
være en aktiv link til sidene som informerer om de ulike rabattkodene. Klager anfører
at tjenesteyter også har innrømmet dette i e-post datert den 30. mai: «Vi setter pris
på tilbakemelding og ønsker å ta dette videre for bedre opplysning om dette.» Klager
anfører at hun synes det er spesielt at tjenesteyter ikke kommenterer på dette i tilsvaret
sitt.

Klager anfører at hun dessverre ikke tok skjermbilde av testbestillingen som hun viser til
og heller ikke av informasjonen som lå på de tidligere nettsidene, men hun har lastet opp
skjermbilde av bestillingsprosessen slik den fortsatt fremstår.

Klager understreker at klagen hennes handler om at det var mulig å få rabatten også før
den 20. juni, at bestillingsprosessen er dårlig lagt opp og at det generelt er vanskelig å
finne nødvendig informasjon.

Klager anfører at innholdet på dagens nettsider er langt lettere å forstå, men at det altså
var mangelfull informasjon på de tidligere sidene. Videre anfører klager at tjenesteyter
burde ha presisert det i svaret sitt den 19. mai dersom rabatten kun gjaldt for reise i
Hordaland. Klager anfører i tillegg at tjenesteyter viser til at det har vært en systemfeil
dersom det var mulig å bestille billett mellom Skyss og Kringom før den 20. juni. Klager
anfører at kjøpsprosessen var den samme i mai som den er nå. Klager anfører at det
eneste man trenger å legge inn, er hvor man skal reise fra og til, dato og billettype. Klager
anfører at man deretter må krysse av for rabattkode. Klager anfører at det aldri var
et valg å legge inn hvilket fylke den reisende tilhører. Klager anfører at å skylde på en
systemfeil derfor er for enkelt.

Det vises til klagers ytterligere anførsler i fremlagt dokumentasjon.

Klager krever refusjon av differansen mellom det hun betalte, 2015 kroner, og det hun
ville ha betalt med studentrabatten, 114 kroner.

Tjenesteyterne har i det vesentlige anført
Klagers reise var 5. mai, med retur 8. mai. Muligheten for å reise med periodebillett
på Nor-ways ekspressbusser i hele Vestland ble tilgjengelig ved sammenslåingen av
Kringom og Skyss. Denne sammenslåingen var fra 20. juni 2022. Tjenesteyter kan derfor
ikke imøtekomme kravet fra klager, da reisen ble foretatt seks uker før den nevnte
sammenslåingen ble foretatt.

Klager ble i e-postkorrespondanse henvist til denne informasjonen på
Skyss' hjemmeside: https://www.skyss.no/reise/aktuelt/kringom-blir-skyss/
#skyss_billettar_på_ekspressbuss

Til klagers kommentar anføres det at i forbindelse med tjenesteyters informasjon på
nettsidene vedrørende om det gjelder Skyss eller Kringom, eller begge selskap, var bare
deler av teksten klippet ut, og da er tjenesteyter enig i at dette kan oppleves misvisende.
Dersom man leser hele teksten, blir det tydelig at dette gjelder enten Skyss eller tidligere
Kringom:
«Med gyldig ungdomsbillett for Vestland (Skyss-App) kan du reise fritt på
Fjordekspressen. 
Billett kjøpt i Skyss-app gir ingen plassgaranti, men du kan reservere plass mot ei avgift
på kr. 19,-. Benytt rabattkode i reisesøket: ungvest. Du må framvise gyldig ungdomsbillett
ved ombordstigning.
Samme vilkår som andre reiser med ungdomsbillett gjeld. Hugs å ha gyldig kvittering
dersom du kjøper i nettbutikk. 
Med gyldig 30- eller 180- dagers periodebillett i Skyss-appen, kan du reise fritt i aktuelle
soner på Fjordekspressen. Billett kjøpt i Skyss-app gir ingen plassgaranti, men du kan
reservere plass mot ei avgift på kr. 19,-. Benytt rabattkode i reisesøket: periodevest. Du
må framvise gyldig periodebillett ved ombordstigning. 
Dersom du har periodebillett for deler av reisestrekninga, må du bestille nettbillett for
resterende. Du må også reservere for strekninga du har gyldig periodebillett, for å være
garantert plass.»

Link: https://www.nor-way.no/ruter/fjordekspressen/#/?step=2

Tjenesteyter setter pris på alle tilbakemeldinger som kan gjøre hele kundereisen
bedre for de reisende og tar til etterretning at det bør legges ut link/kobling til Skyss'
hjemmeside der informasjon vedrørende dette ligger i klartekst, da dette er en fordel
ervervet ved kjøp av ungdomsbilletter hos Skyss.

Tjenesteyter er ikke kjent med at det var mulig å tilegne seg omtalte rabatt for reisende
med ungdomsbillett kjøpt hos kun én av fylkeskommunene (Skyss/Kringom). Det må
eventuelt ha vært en feil i systemet. Denne rabatten skulle være tilgjengelig fra 20. juni
2022.

Tjenesteyter takker for informasjonen, og vil etterstrebe å kvalitetssikre sine systemer for
at ikke slike feil skal forekomme i ettertid.

Nemnda bemerker

Klagen gjelder krav om refusjon av differansen mellom det klager betalte for tre
studentbilletter for tur-returreise mellom Bergen og Førde og det hun ville ha betalt med
tilbudet om gratis reise med Fjordekspressen for reisende med gyldig ungdomsbillett for
Vestland, totalt 1937 kroner.

Klagers reise ble bestilt for 5.-8. mai 2022. Nor-way Bussekspress har oppgitt at
gratistilbudet trådte i kraft fra og med den 20. juni 2022. Klager har anført at det på tross
av dette var mulig å benytte seg av gratistilbudet også før den 20. juni 2022, dersom man
var klar over denne muligheten. Nor-way Bussekspress har anført at det i så fall må ha
vært en systemfeil.

Etter nemndas syn underbygger korrespondansen mellom klager og tjenesteyter at
ordningen med gratis reise var gjeldende på tidspunktet hun reiste. Det vises til at klager
allerede 19. mai 2022 til tjenesteyter opplyser at hun har fått informasjon om dette, og
dette bekreftes så av tjenesteyter i mail til klager samme dag. Tjenesteyters opplysning
om at ordningen først ble innført 20. juni 2022, fremstår således å ikke være korrekt.

For nemnda er det uklart hva slags informasjon som var tilgjengelig, men finner å kunne
legge til grunn klagers anførsel om at informasjon ikke var godt synlig. Det fremstår lite
sannsynlig at klager skulle betale 2000 kroner for en reise som var gratis. Tjenesteyter
må bære ansvaret for mangelfull informasjon om en så vesentlig rabattordning.

Vedtak

Transportklagenemnda finner å anbefale at klager gis medhold.