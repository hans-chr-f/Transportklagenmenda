Vedtak i Transportklagenemnda - Sjø

Sammendrag

Krav om refusjon av mat og hotell i forbindelse med forsinkelse.

Dato
04.11.2024

Saksnummer
2024-02286

Tjenesteytere
Fjord Line

Klager har i det vesentlige anført

Klager, 3 personer, hadde reise med Fjord Line den 5. juli 2024 fra Kristiansand til
Hirtshals. Avreise fra Kristiansand var kl. 19:45 og ankomst Hirtshals kl. 22:10.

Avgangen fra Kristiansand ble forsinket og klager ankom Danmark kl. 05:30.

På grunn av forsinkelsen så var det for sent å avbestille hotellet som var booket i
Aalborg. 

Klager krever dekket for matutgifter på 163,40 NOK, 315 NOK og hotellet i Aalborg til
77,62 EUR.

Tjenesteyterne har i det vesentlige anført
Fjord Line har anført at skipet fra Kristiansand til Hirtshals den 5. juli 2024 ble forsinket
med ca. syv timer. Forsinkelse skyldtes en uventet og akutt hydraulisk feil som ble
forårsaket av meget hardt vær over Skagerak. 

Dette er en teknisk feil utenfor Fjord Line sin kontroll og som Fjord Line med rimelige
tiltak ikke kunne ha forutsett eller unngått. Feilen ble avdekket tett på avgang og det ble
først varslet gjestene om forsinkelsen rett etter planlagt avgangstid. 

I henhold til Fjord Line sine reisevilkår og rutiner er ved en forsinkelse på over 90
minutter at de skal bestrebe og besørge for mat og drikke som står i rimelig forhold til
ventetiden dersom dette med rimelighet lar seg fremskaffe. 
Dette i henhold til EU-forordning 1177/2010 artikkel 17.1.
Fjord Line plikter ikke å dekke kostnader til mat og drikke som passasjerer selv går til
innkjøp av, men skal - dersom det med rimelighet lar seg gjøre - selv skaffe mat og drikke
til de berørte reisende. 

Den aktuelle avgang var sent en fredags kveld og med helt fult skip. Det er ingen
matservering på terminalen og Fjord Line hadde ikke mulighet for å fremskaffe mat og
drikke for denne forsinkelsen.

Vedrørende hotellet klager hadde etter ankomst er ikke booket gjennom Fjord Line og
klager må selv søke dekning hos sitt forsikringsselskap.

Nemnda bemerker

Klagers ferge ble forsinket til Hirtshals med 7 timer, og klager krever erstatning for
utgifter som følge av at de ikke fikk avbestilt hotell i Aalborg, samt for matutgifter, med
totalt 478,40 NOK og 77,62 EUR.  

Fjord Line har anført at skipet fra Kristiansand til Hirtshals den 5. juli 2024 ble forsinket
med ca. syv timer. Forsinkelse skyldtes en uventet og akutt hydraulisk feil som ble
forårsaket av meget hardt vær over Skagerak. 

Nemnda skal først bemerke at klager som følge av forsinkelsen har krav på refusjon for
halvparten av billetten til Hirtshals i henhold til EU-forordning 1177/2010 artikkel 19 nr. 1
annet ledd og Fjord Lines reisevilkår pkt. 11. Det er ikke opplyst til nemnda om klager har
fått slik refusjon, dersom klager ikke har fått dette, vil klager har krav på refusjon på 1466
NOK. 

I henhold til EU-forordning 1177/2010 artikkel 17 nr. 1 skal passasjerer ved forsinkelse
tilbys måltider dersom dette er tilgjengelig og kan skaffes til veie. Fjord Line har opplyst
at det ikke var matservering tilgjengelig. 

Når det gjelder krav på erstatning utover dette, har nemnda delt seg i et flertall og et
mindretall. 

Flertallet, bransjerepresentantene og nemndsleder, viser til at det i verken Fjord
Lines reisevilkår eller EU-forordningen er grunnlag for erstatning for tap som følge
av at passasjerer ikke  får benyttet seg av hotell, og det er dermed ikke grunnlag for
erstatning for dette kravet klager har fremsatt. Dette uavhengig av hva som er årsaken
til forsinkelsen. Forordningen gir heller ikke grunnlag for å få dekket eget innkjøp av mat
og drikke, og det er derfor ikke grunnlag for erstatning for disse utgiftene. Utover krav på
refusjon for 50% av billettprisen, finner ikke flertallet at det er grunnlag for erstatning.

Mindretallet, forbrukerrepresentantene, viser til at nemnda i sak 22024-02212 har
behandlet klage tilknyttet samme båtreise. Mindretallet, forbrukernes representanter,
fant her at klager hadde krav på erstatning for direkte økonomiske tap grunnet
forsinkelsen. Dette bygget på et ulovfestet kontrollansvar hos tjenesteyter. Det vises
her til uttalelsen for en nærmere redegjørelse. Vurderingen knyttet til ansvarsforholdet
blir tilsvarende i begge saker. Utgiftene tilknyttet avbestillingen av hotellet er direkte
relatert til forsinkelsen. Da det foreligger et kontrollansvar, vil direkte kostnader tilknyttet
avbestilling av ubenyttet hotellrom grunngi krav om refusjon. I tidligere uttalelse fant
mindretallet at tilbyder ikke hadde overholdt sin plikt til å tilby forpleining. Tilsvarende vil
gjelde her, og klager har da krav på å få disse kostnadene dekket.

Vedtak

Transportklagenemnda sjø finner ikke at klager bør gis medhold. Dersom klager ikke har
fått refusjon for billettprisen, har klager krav på 1466 kroner i refusjon. Dissens.