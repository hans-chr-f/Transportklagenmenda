Vedtak i Transportklagenemnda - Fly

Sammendrag

Krav om standard kompensasjon på grunn av kansellering

Dato
30.06.2011

Saksnummer
409/10F

Tjenesteyter
SAS

Krav om standard kompensasjon på grunn av kansellering

Klager har i det vesentlige anført:

Klager skulle reise fra Tromsø til Mo i Rana den 20. oktober 2010 med SK4581. Flyet ble
kansellert og klager ble ombooket til dagen etter. Klager overnattet privat.

Klager krever standardkompensasjon EUR 250 samt dekning av kost for ett døgn.

SAS har i det vesentlige anført:

SK 4581 ble kansellert på grunn av teknisk feil.

Dette var en ekstraordinær hendelse utenfor flyselskapets kontroll. Det vises til brev fra SAS til
Flyklagenemnda datert 28. februar 2011.

SAS kan på grunnlag av dette ikke gi klager standardkompensasjon.

Klager har krav på hotell, kost og 2 telefonsamtaler mot kvitteringer.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet at pilotene under flygningen fikk signal om at flyets
understell ikke var oppe i posisjon. Nemnda legger på bakgrunn av de foreliggende
opplysninger til grunn at feilen oppsto uten forvarsel til tross for at rutinemessig teknisk
vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe
tiltak for å unngå feilen eller kanselleringen. Kanselleringen gir derfor ikke grunnlag for
standarderstatning.

Klager ble omrutet til neste dag. SAS plikter å erstatte klagers utgifter til overnatting og mat, jf.
EU forordningen artikkel 9 jf. artikkel 5. Klager bodde privat, og fikk således ikke noen utgifter
til overnatting. Klager har ikke fremlagt dokumentasjon på utgifter til mat. Nemnda finner
det etter omstendighetene likevel sannsynlig at klager har hatt slike utgifter. Utgifter til mat
fastsettes skjønnsmessig til kr 400. Nemnda anbefaler at SAS erstatter klagers matutgifter.

Vedtak:

Flyklagenemnda anbefaler at SAS erstatter klagers utgifter til mat med kr 400.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines