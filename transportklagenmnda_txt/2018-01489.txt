Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01489

Tjenesteytere
SAS

Klager har i det vesentlige anført

Klager skulle reise fra Tromsø til Antalya via Oslo og Istanbul den 28. september
2017 kl 13.40 med ankomst kl 02.15 den 29. september. SK4417 fra Tromsø til Oslo
ble kansellert. Klager ble omrutet men har ikke informert når han ankom endelig
bestemmelsessted. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
SK4417 ble kansellert grunnet tett tåke i Tromsø. Flyet som skulle operere klagers
flyvning fikk ikke landet i Tromsø grunnet værforholdene. SAS viser til fremlagt
dokumentasjon, samt METAR som viser at sikten var på 200 fot, og at det var tåke. 

Hendelsen er ikke kompensasjonsberettiget da årsaken var ekstraordinære
omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av tett tåke.
Kanselleringen gir således ikke rett til standarderstatning etter EU-forordningen.

Vedtak

Transportklagenemnda - fly anbefaler ikke at klager gis medhold.