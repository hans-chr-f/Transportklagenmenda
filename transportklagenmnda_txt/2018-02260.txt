Vedtak i Pakkereisenemnda

Sammendrag

Dårlig hotellstandard og firfirsler på rommet.

Dato
22.01.2019

Saksnummer
2018-02260

Tjenesteytere
Reisegiganten AS

Klager har i det vesentlige anført

Klager bestilte en pakkereise for to personer med flyreise fra Hamburg til Marrakech,
innkvartering i et dobbeltrom med utsikt til hagen på Club Paradisio, Marrakech, i
perioden 22.07.2018 - 29.07.2018. Totalpris
DKK 6.222. 

Klager var ikke fornøyd med:
- Hotellstandarden generelt

Klager hadde en firfirsle/gekko på rommet. De fikk problemer med å sove og opplevde
dårlig service fra hotellpersonalet som ikke tok dem på alvor.

Det vises for øvrig til korrespondanse fra klager.

Tjenesteyterne har i det vesentlige anført
Reisegiganten viser til sitt svar til klager der de informerer om at firfisler er helt ufarlige,
samt en viktig del av et sunt og velfungerende økosystem rundt Middelhavet. Firfisler
trives ikke i det kalde klimaet i Skandinavia, og det er derfor ikke en vanlig del av faunaen
her. Når man reiser til varmere og fuktige land må man være forberedt på at de kan
dukke opp. Gekkoer kommer vanligvis inn gjennom åpne dører og vinduer for å jakte
mygg og andre insekter i løpet av natten.

Reisegiganten oppfatter hotellpersonalet som imøtekommende da ble med klager opp
på rommet om natten for å hjelpe til med å fange gekkoen.

Klager tok ikke kontakt med Reisegiganten i løpet av ferien. Dersom de hadde ringt eller
skrevet, kunne de ha forklart at firfirsler er ufarlige og kanskje bidratt til å berolige klager
slik at de hadde klart å sove litt bedre.

Reisegiganten kan ikke se at det foreligger noen vesentlige feil og mangler ved
pakkereisen som berettiger til kompensasjon. 

Det vises for øvrig til korrespondanse fra Reisegiganten AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Avvik fra det avtalte regnes likevel ikke som en mangel dersom de er av mindre
betydning og er av et slag kunden må regne med kan inntreffe fra tid til annen.  Det
fremgår av pakkereiseloven § 6.1 og Alminnelige vilkår for pakkereiser pkt. 8.2 f) IV at
forhold som den reisende må regne med kan oppstå fra tid til annen, og som ligger
utenfor arrangørens kontroll, normalt ikke regnes som en mangel ved pakkereisen.

Bestemmelsen tilsikter å filtrere bort ulemper og irritasjon over forhold som teknisk sett
utgjør en mangel, men som ikke rekker opp til den relevansterskelen loven forutsetter
for å gjøre beføyelser gjeldende.  At det befinner seg en firfirsle på et hotellrom i sydlige
land er ikke uvanlig.  Etter nemndas syn gjorde hotellet det man kan forvente i en slik
situasjon.  At det befant seg en firfisle i rommet også dagen etter betyr etter nemndas
syn ikke at den første ikke ble fjernet.  Nemnda antar at det for eksempel kan ha kommet
inn en ny.   

Slik denne saken ligger an finner nemnda ikke å kunne anbefale at det blir gitt prisavslag.

Vedtak

Pakkereisenemnda finner ikke å kunne anbefale at det blir gitt prisavslag i dette tilfellet.