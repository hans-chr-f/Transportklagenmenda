Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
08.12.2021

Saksnummer
2021-01575

Tjenesteytere
Ruter

Klager har i det vesentlige anført

Klager ble ilagt gebyr 21. september 2021. Klager forklarer at han skulle ta bussen kl.
13:50 fra IKEA til Furuset. Da klager stod på holdeplassen stod også det kontrollører der.
Klager anfører at han hadde kjøpt billett på Furuset tidligere samme dag. Klager anfører
at da bussen kom gikk han på ved den bakerste døren, men før han fikk anledning til å
aktivere billetten stoppet kontrolløren han og ble ilagt et gebyr. Klager anfører at han
ikke fikk anledning til å hverken aktivere billetten eller gi en forklaring. 

Klager sendte inn en klage til Ruter fordi han mener at han må få mulighet til å aktivere
billetten før han blir stanset av kontrollør. Ruter kan ikke hindre passasjerer i å få
muligheten til å stemple billetten før man blir stanset.

Etter at klager har mottatt Ruter sitt tilsvar i saken legger han til at han ikke fikk stemplet
billetten da kontrolløren stanset han før han fikk stemplet billetten. Han legger videre til
at han hadde kjøpt billett samme dag. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 21. september 2021 fordi klager ikke kunne fremvise gyldig billett
under billettkontrollen. Det ble fremvist en Impulsbillett som ikke var aktivert. Vi kan
se at billetten ble kjøpt tidligere samme dag, men billetten ligger per i dag 9. november
2021 fortsatt ubrukt. 

Ruter forholder seg til kontrollørens notater om at klager allerede satt ombord da
kontrollen startet, samt at billetten aldri har blitt aktivert. 

Etter at Ruter har mottatt klagers kommentar i saken legger de til at de ikke ser at det
har blitt sendt inn ny informasjon som gjør at Ruter endrer sitt standpunkt i saken. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 21. september 2021 fordi han ikke kunne fremvise gyldig billett
under billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, så vilkårene for å ilegge
gebyr var således til stede. 

Klager har anført at han hadde kjøpt billett på Furuset tidligere samme dag. Klager
anfører at da bussen kom gikk han på ved den bakerste døren, men før han fikk
anledning til å aktivere billetten stoppet kontrolløren han og ble ilagt et gebyr. Klager
anfører at han ikke fikk anledning til å hverken aktivere billetten eller gi en forklaring. 

Det følger av kontrollrapporten at klager satt ombord da kontrollen startet. Nemnda
finner ingen grunn til å tvile på denne opplysningen. Validering av billetten må uansett
skje ved ombordstigning, noe klager kunne ha gjort ved ombordstigning foran.

Vedtak

Transportklagenemnda finner ikke å kunne anbefale at klager gis medhold.