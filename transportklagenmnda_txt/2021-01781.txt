Vedtak i Transportklagenemnda - Fly

Sammendrag

Krav om kompensasjon i form av nye billetter eller lignende som
følge av ruteendring. Tjenesteyter har ikke inngitt tilsvar i saken.

Dato
21.03.2022

Saksnummer
2021-01781

Tjenesteytere
SAS

Klager har i det vesentlige anført

Klager hadde bestilt billett med SAS for å reise fra Stavanger til Manchester den 30.
september 2021 og returnere til Stavanger den 4. oktober 2021. Planlagt ankomst i
Manchester den 30. september 2021 var kl. 12.30, mens planlagt avreise fra Manchester
den 4. oktober 2021 var kl. 20.45.

Klager fikk imidlertid etter hvert flere beskjeder om at det hadde skjedd en ruteendring.
Klager anfører at han ble forvirret av alle e-postene fra SAS og antok at det var den første
endringen som ble meddelt flere ganger. Siste beskjed mottok han den 6. september
2021. Det viste seg imidlertid at det skjedde flere faktiske endringer, og de nye endelige
tidene innebar at avreisen fra Stavanger ble flyttet til kl. 08.00 den 1. oktober 2021, og
den nye returen fra Manchester ble flyttet til kl. 10.15 den 4. oktober 2021.

Klager hadde bestilt overnatting i Manchester sammen med tre andre reisende før
avreisen, fra og med den 30. september 2021 til og med den 3. oktober 2021. Klager
anfører at de tre andre allerede hadde bestilt transport til Manchester med ankomst
den 30. september 2021, og det ville være vanskelig for dem å måtte bestille hotell for
seg. Klager anfører at han hadde et tap i form av tapte overnattingsutgifter som følge av
ruteendringen.

Klager har fremsatt krav om kompensasjon i form av nye billetter eller lignende som
følge av at både utreisen og hjemreisen ble endret.

Tjenesteyterne har i det vesentlige anført
SAS har på tross av anmodning og purring ikke inngitt tilsvar i saken.

Nemnda bemerker

SAS har ikke inngitt tilsvar til nemnda. Nemnda treffer derfor vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd.

På bakgrunn av sakens opplysninger legger nemnda til grunn at klagers reise mellom
Stavanger og Manchester ble påvirket av flere ruteendringer.

En ruteendring innebærer en kansellering dersom avreise blir fremskyndet med mer enn
1 time, eller dersom avreise blir utsatt med mer enn 3 timer jf. EU-dom i forente saker
med saksnummer C-146/20, C-188/20, C-196/20 og C-270/20, Azurair and Others, i sak
C-263/20, Airhelp, og i sak C-395/20, Corendon Airlines. Basert på sakens opplysninger
legger nemnda til grunn at klagers flyvninger ble kansellert, men at dette skjedde mer
enn 14 dager i forveien. Klager har derfor ikke rett på standarderstatning i henhold til EU-
forordning 261/2004 artikkel 5 nummer 1 bokstav c første punkt.

Det neste spørsmålet er om klager har rett på refusjon av tapte overnattingsutgifter som
følge av ruteendringene. Etter nemndas praksis kan flyselskapene bli kjent ansvarlig for
passasjerenes påregnelige tap som følge av ruteendringer.

Klager har i dette tilfellet fremlagt kopi av kvittering som viser at de bestilte overnatting
for fire gjester fra og med 30. september 2021 til og med 3. oktober 2021. Klager
har forklart at de tre andre reisende allerede hadde bestilt transport med ankomst
i Manchester den 30. september 2021, og det ville være vanskelig for dem å måtte
bestille overnatting for seg. Som følge av ruteendringen gikk klager glipp av én natt på
overnattingsstedet, noe som tilsvarer 64,32 GBP for én person. Nemnda mener at dette
må regnes som et påregnelig tap og at SAS bør dekke dette.

Forbrukerrepresentantene mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer 64,32 GBP til klager for tapt
overnatting. For øvrig gis ikke klager medhold.