Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.03.2017

Saksnummer
2016-00579

Tjenesteytere
KLM

Klager har i det vesentlige anført

Klager skulle reise fra Kristiansand til Mexico City den 17. juni 2016 via Amsterdam
med KLM, avgang kl. 11:35, ankomst Mexico kl. 18:59. Flight KL1208 fra Kristiansand til
Amsterdam ble kansellert, og klager ble booket om til Lufthansa via Oslo og München,
med avgang kl 15:50 og ankomst kl. 04:00, 9 timer senere enn opprinnelig ankomst.

Klager krever standarderstatning i henhold til EU-forordning 261/2004, 600 euro.

Tjenesteyterne har i det vesentlige anført
Flight KL1208 ble forsinket som følge av turbulens på det innkommende flyet , det vises
til fremlagt dokumentasjon. Hendelsen var ekstraordinær og utenfor KLMs kontroll. 

For å unngå at klager skulle miste sin videreforbindelse og bli ytterligere forsinket, ble
han booket om til neste ledige avgang. 

KLM kan ikke imøtekomme klagers krav.

Nemnda bemerker

Nemnda forstår flyselskapet KLM slik at avgangen fra Kristiansand til Amsterdam
ble kansellert fordi det innkommende flyet ble forsinket på grunn av en påbudt
undersøkelse på grunn av en hastighetsproblematikk forårsaket av turbulens
("mandatory check because of an over speed issue caused by turbulence"). 

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261 / 2004 artikkel 5 og 7.

Slik flertallet - lederen og forbrukernes representanter - ser det utgjør tekniske feil som
følge av værforhold ingen ekstraordinær omstendighet i forordningens forstand selv om
feilen er oppstått plutselig. Slike feil er ansett for å være uløselig knyttet til flyselskapenes
ordinære aktivitet. Flertallet viser for enkelhets skyld bare til kommisjonens retningslinjer
2016 / C 214 / 04 punkt 5.2. Etter flertallets syn må behovet for tekniske undersøkelser
som følge av værforhold vurderes på samme måte. 

Flertallet mener etter dette at flyselskapet KLM ikke har godtgjort at innstillingen skyldtes
en ekstraordinær omstendighet som ikke kunne vært unngått selv om alle rimelige tiltak
var truffet. Kanselleringen gir følgelig rett til en standarderstatning. 

Standarderstatningen skal utmåles i henhold til avstanden til det endelige
bestemmelsesstedet. Klageren hadde kjøpt gjennomgående billett. På grunn av
kanselleringen av flygningen fra Kristiansand, rakk ikke klageren sin videre forbindelse
fra Amsterdam. Han ble ombooket, men kom 9 timer forsinket frem til Mexico City. Han
er da berettiget en standarderstatning på 600 euro.

Mindretallet - flyselskapenes representanter - mener at det var været som var den
utløsende faktor til kanselleringen. Dette er en ekstraordinær omstendighet som ikke
utløser rette til standarderstatning.

Vedtak

Transportklagenemnda - fly anbefaler at flyselskapet KLM betaler standarderstatning til
klageren med 600 euro.