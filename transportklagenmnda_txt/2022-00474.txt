Vedtak i Transportklagenemnda - Fly

Sammendrag

Krav om refusjon av utgifter til ny flybillett grunnet kansellering.

Dato
30.05.2022

Saksnummer
2022-00474

Tjenesteytere
Qatar Airways

Klager har i det vesentlige anført

Klager skulle reise hjem fra Cape Town til Oslo via Doha den 2. januar 2022 med Qatar
Airways. Den 27. desember ble han informert om at flyvningen var kansellert som følge
av operasjonelle årsaker. Klager oppsøkte umiddelbart flyselskapet for ombooking, men
kan mottok ingen assistanse. 

Klager stiller seg kritisk til Qatar Airways forsøk på å fraskrive seg ansvar ved å skylde på
'force majeure', når den virkelige årsaken var operasjonelle årsaker. Alle andre flyselskap
var i drift igjen før jul.   

Klager endte opp med å kjøpe seg ny billett hjem med annet selskap for kroner 17 181.

Tjenesteyterne har i det vesentlige anført
På grunn av fremveksten av den nye covid-19 omikron-varianten, ville Qatar Airways på
dette tidspunktet ikke lenger akseptere passasjerer som reiste fra fem sørafrikanske land
i flyselskapets globale nettverk, blant annet fra Cape Town. Qatar Airways sendte ut en
pressemelding vedrørende dette i november 2021. 

Qatar Airways mener denne kanselleringen er forårsaket av ekstraordinære
omstendigheter utenfor flyselskapets kontroll, og kan derfor ikke utbetale erstatning
eller refundere utgifter.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Nemnda legger til grunn at klagers flyvning med flight QR1370 og QR175 fra Cape Town
til Oslo ble kansellert.

Forordningen får bare anvendelse for flygninger innen EU-/ EØS-området, flygninger
fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Eventuelle krav etter EU-forordningen faller etter dette bort, fordi hendelsen oppsto
på en flygning fra en tredjestat (Sør-Afrika) med det ikke-europeiske flyselskapet Qatar
Airways. 

Klager har fremsatt krav om refusjon av utgifter til ny flybillett hjem. 

I henhold til Montrealkonvensjonen artikkel 19 er fraktføreren ansvarlig for tap som følge
av forsinkelse ved lufttransport av passasjerer, med mindre han godtgjør at han selv og
hans folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig.

Nemnda har delt seg i et flertall og et mindretall. 

Flertallet, lederen, forbrukerrepresentantene og bransjerepresentant Løvli, mener at
flyselskapet ikke har godtgjort at det har tatt alle forholdsregler som med rimelighet kan
kreves for å unngå tapet. Selskapet er dermed ansvarlig for det tap klager led som følge
av forsinkelsen.

Mindretallet, bransjerepresentant Sponheim, mener flyselskapet i tilstrekkelig grad
har godtgjort at flyvningen ble kansellert på grunn av Covid-19. Qatar har i sitt tilsvar
informert om at de følger WHO’s retningslinjer og at de under en periode ikke kommer
til å operere flyvninger til blant annet Cape Town hvor klager skulle reise. Mindretallet
bemerker at dette var i tidsrommet der Omikron-varianten for alvor begynte å spre
seg i verden, blant annet på et julebord i Oslo der reisende fra nettopp Sør-Afrika
spredte smitten. Mindretallet mener derfor det er sannsynliggjort og dokumentert av
Qatar at kanselleringen skyldtes ekstraordinære omstendigheter som fritar selskapet
erstatningsplikten.

I tråd med flertallets syn anbefaler nemnda at Qatar Airways refunderer klagers utgifter
til ny billett med kroner 17 181. Dersom opprinnelig billett er refundert, kommer denne
til fradrag.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Qatar Airways refunderer klagers utgifter til ny
billett. Dersom opprinnelig billett er refundert, kommer denne til fradrag.