Vedtak i Pakkereisenemnda

Sammendrag

Krav om prisavslag grunnet boforholdene på språkreisen da det var
flere studenter enn lovet og andre skandinavisktalende i vertsfamilien.

Dato
16.01.2018

Saksnummer
2017-02510

Tjenesteytere
EF Education First AS

Klager har i det vesentlige anført

Klager bestilte språkreise for en person til Malaga, Spania i perioden 25.06.2017 -
14.07.2017. Totalpris kr. 19.845.

Klagers mål med reisen var å lære mest mulig spansk, og det var da viktig for klager å bo
hos en spansk vertsfamilie uten andre nordmenn. Før avreise var hun i kontakt med flere
av de ansatte hos EF, som forsikret henne om at dette ønsket skulle bli oppfylt. Klager ble
også fortalt at reisen hun betalte for innebar at hun kun kom til å bo sammen med én
annen kvinnelig student. Studieveilederne hos EF informerte om dette muntlig og klager
refererer videre til følgende skriftlige dokumentasjon: «Det vil bo en annen EF student
sammen med deg i vertsfamilien din. Denne personen vil være av samme kjønn og på ca.
samme alder». 

Klager ble innkvartert med fem EF studenter sammen, inkludert en jente fra Norge og en
fra Sverige. Det ble mye kommunikasjon på norsk og svensk, og dette ødela for klagers
formål med reisen som var å lære spansk. Dersom klager hadde vært klar over dette på
forhånd, hadde hun ikke bestilt reisen. 

Flere av dem klager delte rom med kom beruset hjem kl. 05.00. EF vektlegger at det i
deres organisasjon finnes null toleranse for alkohol hos unge under 18 år, og at de har
innetid om kveldene.

Studieveilederen hos EF skrev følgende til klager: «Våre vertsfamilier går gjennom
nøye bakgrunnssjekker og visitter fra skolen før de blir godkjente til å ha studenter
boende hos seg. Som oftest bor man sammen med en annen student på et soverom i
en vertsfamilie, men det hender også at familier har flere soverom ledige hvor de har
studenter, og dette skal vi aldri love at ikke vil skje. Dersom du har bodd på ett soverom
med flere enn en annen student derimot, er det en annen sak. At det har vært en annen
norsk jente i vertsfamilien din er beklagelig, dette skal normalt sett ikke skje, men skyldes
nok at det har vært maks kapasitet i våre vertsfamilier i sommer». 

Videre anfører klager at studieveilederen så vidt kommenterte alkoholbruken og sa at de
ansatte nok ikke hadde sett det. 

Etter EFs syn var klagers opplevelse ikke et alvorlig regelbrudd.  Hun hadde da ikke rett
på refusjon på kursbeløpet.

Klager krever refusjon.

Det vises for øvrig til korrespondanse fra klager.

Tjenesteyterne har i det vesentlige anført
EF forklarte i e-post til klager før avreise at hun kom til å bo sammen med andre
studenter i vertsfamilien. 

Når studenter er over 18 år, er det muligheter for å drikke alkohol, men dette skal ikke ha
noe med selve skolen og undervisningen å gjøre. 

EF anfører i tilsvaret til Pakkereisenemnda at de tilbyr klager en kompensasjon på
totalt kr. 4.500 fordi klager ikke fikk oppfylt sitt ønske i forhold til språkkurset og at
vertsfamilien ikke svarte til forventningene. 

Det vises for øvrig til korrespondanse fra EF Education First AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Nemnda finner flere av sakens springende punkter uklare.  

Det er opplyst at det bodde ”oppimot fem andre studenter”. Det er vanskelig for nemnda
å vite om dette er fire eller fem personer.  Det er også opplyst at ”flere av de jeg delte
rom med kom (nemlig) beruset hjem klokken fem om natta”.  Dette indikerer at det lå
mer enn to personer på et rom, hvilket i så fall er i strid med EFs forsikring om at et rom
ikke skal deles av mer enn to personer.  Nemnda er videre i villrede om studentenes
alder.  Klagerens beskrivelse kan tyde på at de som drakk alkohol var under 18 år, mens

EFs svar tyder på at de involverte hadde passert 18-årsgrensen og derfor ikke kunne
pålegges avhold. 

Etter nemndas syn burde de påpekte uklarhetene ha vært oppklart under
saksforberedelsen for nemnda. Punktene kunne ha vært oppklart ved kontakt mellom EF
lokalt i Norge og de stedlige representantene, eventuelt med vertsfamilien.

Slik det nå er finner nemnda å måtte legge til grunn at det i strid med EFs forsikringer
bodde flere studenter i samme vertsfamilie, blant annet en annen norsk student og en
svensk student.  Flere enn to studenter delte rom og klageren ble forstyrret av at disse
kom hjem alkoholpåvirket sent på natten. Dette gir langt fra optimale studieforhold. 

De påpekte forholdene innebærer mangler ved reisen.  Klageren har fremholdt at
hun ikke fikk det språklige utbyttet hun hadde sett frem til fordi det bodde andre
skandinavisktalende studenter i samme vertsfamilie. Nemnda har lagt begrenset vekt på
dette.  Etter nemndas syn kunne klageren langt på vei styre hvem hun ville kommunisere
med og på hvilket språk samtalen skulle foregå.  Det går an å avtale at man skal snakke
spansk selv om man forstår hverandres morsmål.

Etter en samlet vurdering hvor boforholdene er tillagt størst vekt, anbefaler nemnda at
klageren gis et prisavslag på 40% av reisens pris, inkludert det hun betalte for reisen ned.
Avrundet blir dette kr. 8.000.  Til fradrag går det beløpet hun allerede har fått utbetalt.
Etter det som er opplyst er dette kr. 4.500.

Vedtak

Pakkereisenemnda anbefaler at klageren gis et prisavslag på kr. 8.000, fratrukket kr.
4.500, som allerede er utbetalt.