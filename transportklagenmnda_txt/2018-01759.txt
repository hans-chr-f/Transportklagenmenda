Vedtak i Transportklagenemnda - Fly

Sammendrag

Krav om standarderstatning grunnet kansellering som følge av teknisk feil.

Dato
14.05.2019

Saksnummer
2018-01759

Tjenesteytere
Aeroflot

Klager har i det vesentlige anført

Klager skulle reise fra Oslo til Moskva den 8. januar 2018 kl 23.40 med ankomst kl 04.15
med flight SU2535. Flyet ble kansellert. Klager har ikke opplyst om han ble ombooket
eller om han valgte å avbryte reisen.

Klager viser til EU-domstolens dom C-257/14 (C. van der Lans v KLM) hvor det kommer
frem at teknisk feil ikke er å anse som en ekstraordinær omstendighet. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Aeroflot har ikke avgitt uttalelse til nemnda. Til klager har selskapet i det vesentlige
anført:

SU2535 ble kansellert som følge av uforutsett teknisk feil. Hendelsen er ikke
kompensasjonsberettiget da årsaken var ekstraordinære omstendigheter utenfor
Aeroflots kontroll.

Aeroflot kan ikke imøtekomme klagers krav. 

Det vises for øvrig til Aeroflots brev.

Nemnda bemerker

Flyselskapet Aeroflot har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning til Moskva ble kansellert. Klager har
fremsatt krav om standardkompensasjon 400 euro i henhold til EU-forordning 261/2004. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Aeroflot har som nevnt ikke avgitt uttalelse til nemnda. Til klager har flyselskapet uttalt at
SU2535 ble kansellert som følge av teknisk feil. 

Teknisk feil anses som hovedregel ikke som en ekstraordinær omstendighet som fritar
flyselskapet fra plikten til å betale standarderstatning, jf EU-domstolens avgjørelse
av 17.09.2015 Corina van der Lans - KLM (C-257/14) og Kommisjonens veileder av
15.06.2016 punkt 5.2. 

Aeroflot har verken forklart eller dokumentert årsaken til den tekniske feilen.
Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 400 euro.

Vedtak

Transportklagenemnda-fly anbefaler at Aeroflot utbetaler 400 euro til klager