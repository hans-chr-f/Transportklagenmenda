Vedtak i Transportklagenemnda - Fly

Sammendrag

Krav om refusjon av skadet bagasje.

Dato
30.06.2011

Saksnummer
401/10F

Tjenesteyter
Jet Time AS

Krav om refusjon av skadet bagasje.

Klager har i det vesentlige anført:

Klager reiste fra Lanzarote til Gardermoen 11. oktober 2010 med Jet Time, ved ankomst
Gardermoen oppdaget hun at kofferten var skrapet opp i lakken. Kofferten var helt ny, verdi
NOK 3149.

Klager krever refundert verdien av kofferten.

Jet Time har i det vesentlige anført:

I følge skaderapporten er kofferten skadet for lite til at Jet Time vil erstatte den.

I Jet Times regler står følgende:

«Du skal være opmærksom på, at skader som skyldes dårlig emballage eller almindelig
ramponering (ridser, skrammer m.v.) af kufferter og tasker, ikke er dækket».

Jet Time imøtekommer ikke klagers krav.

Nemnda bemerker:

Flyselskapet er ansvarlig for skadet bagasje med mindre skaden skyldes reisegodset egen
beskaffenhet eller av feil eller mangler ved reisegodset, jf. luftfartsloven § 10-18.

Bagasje som transporteres med fly blir utsatt for til dels røff behandling og utvendige
påvirkninger, og de reisende må i rimelig utstrekning være forberedt på riper og merker på
kofferter, uten at dette gir grunnlag for erstatning.

Det er sparsomt med opplysninger om skaden på klagers koffert. På bakgrunn av de
foreliggende opplysninger finner nemnda ikke sannsynliggjort skade ut over det klager måtte
være forberedt på, og nemnda finner ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines