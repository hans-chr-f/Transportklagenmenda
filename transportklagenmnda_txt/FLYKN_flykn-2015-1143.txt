Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
1143/15F

Tjenesteyter
Widerøes Flyveselskap ASA

Klager har i det vesentlige anført:

Klager skulle reist fra Oslo - Ørsta Volda 28. desember 2014 kl. 22:10 med WF185 (ankomst
kl. 23:18). Denne flyvningen ble kansellert og klager ble booket om til den 29. desember med
ankomst kl. 13:00. Det ble mottatt mat, drikke, overnatting og transport i forbindelse med
kanselleringen.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Widerøes Flyveselskap ASA har i det vesentlige anført:

Kansellering av flyvningen var ekstraordinær, dette da det var mangel på kabinansatte, noe
som skjedde uforutsett. Det vises til fremlagt dokumentasjon.

Når en flyvning kanselleres og det er ekstraordinært har passasjerene følgende valg:

Widerøe kan ikke imøtekomme klagers krav.

Det vises for øvrig til Widerøe sitt brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Mangel på kabinansatte kan være en slik ekstraordinær omstendighet som medfører at den
reisende ikke har krav på erstatning. Sykdom og andre uforutsette hendelser skjer fra tid til
annen. Flyselskapet må være forberedt på dette, og må ha en beredskapsplan for håndtering
av slike situasjoner. Mangel på kabinansatte kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger. Dette
må vurderes konkret. Det er flyselskapet som må godtgjøre at det forelå en ekstraordinær
omstendighet, og flyselskapet må videre godtgjøre at de har truffet alle rimelige tiltak for å
unngå innstillingen.

Widerøe har fremlagt en bemanningsplan som etter nemndas vurdering tilsynelatende
fremstår som tilfredsstillende. Widerøe har imidlertid ikke dokumentert hva som var
utløsende faktor i dette tilfelle. De har heller ikke gitt neon forklaring på hvorfor det ikke
var kabinansatte tilgjengelig for å operere WF 185, hva reservepersonellet ble benyttet til
mv. Widerøe har følgelig etter nemndas mening ikke godtgjort at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet, og kanselleringen gir rett til en standarderstatning på 250 euro. Nemnda anbefaler at
Widerøe utbetaler standarderstatningen.

Vedtak:

Transportklagenemnda-fly anbefaler at Widerøe utbetaler en standarderstatning på 250 euro.

Vedtaket var enstemmig.