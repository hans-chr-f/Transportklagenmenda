Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
14.02.2022

Saksnummer
2021-01403

Tjenesteytere
Norwegian Air Shuttle

Klager har i det vesentlige anført

Klager reiste med Norwegian fra Oslo til Bodø den 2. august 2021 (DY8414).  Da klager
skulle hente bagasjen, så han at kofferten hadde fått en bulk/sprekk. Klager gikk til
Norwegian-skranken, hvor han fikk et skriv med seg (damage report) om at han kunne
kjøpe ny koffert og sende inn kvitteringen til Norwegian for å få pengene tilbake.
Beskjeden om at han kunne kjøpe ny koffert og kreve den dekket av Norwegian ble gitt
muntlig. 

Etter en stund fikk klager en tilbakemelding om at han kun fikk dekket 500 NOK,
ettersom kofferten var to år gammel. Ny kostet imidlertid 2000 NOK. Klager sendte da
inn klage. Kofferten var to år, men kun brukt én gang, ettersom det har vært 1 og et halvt
år med pandemi og ingen reising. Klager fikk likevel avslag.

Klager mener dette er ansvarsfraskrivelse fra Norwegian sin side. Norwegian må dekke
ny koffert da de har ødelagt den. 

Klager har kastet kvitteringen for den gamle kofferten, ettersom han regnet med at alt
var i orden da han fikk ovennevnte beskjed av Norwegian.

Tjenesteyterne har i det vesentlige anført
Ved ankomst Bodø oppdaget klager skade på sin innsjekkede bagasje og rapporterte
skaden umiddelbart. Det ble laget en rapport på uregelmessigheten.
I rapporten ble det oppgitt at den skadede kofferten var ca. 2 år gammel og hadde kostet
NOK 1000,- Klager kontaktet Norwegian per e-post for kompensasjon den 29. august og
ønsker kompensasjon for ny bagasje, NOK 2000,-

Norwegian refunderer normalt for skader dersom en skaderapport er opprettet
umiddelbart ved ankomst og kravet er sendt skriftlig innen 7 dager. Dette i henhold til
internasjonale regler for luftfart.

Norwegian opererer ut fra en verdireduksjon og ikke en «ny for gammel» erstatning.
Basert på dette reduseres den skadede bagasjens antatte verdi med 20% det første
året og deretter 10% pr påbegynte år – mot gyldig dokumentasjon. Som gyldig
dokumentasjon mener vi kjøpskvitteringer/utskrift fra bankkonto, og/eller bilder som
viser skaden og varemerket av den skadede gjenstanden.

Dersom dette ikke kan fremlegges vil erstatningsbeløpet være fastsatt til NOK 500,-
Norwegian har etterspurt dokumentasjon fra klager, men klager har ikke fremlagt annen
dokumentasjon enn kvittering på koffert som ble kjøpt på Morris den 25.

I dette tilfellet har Norwegian, selv om kravet ble sendt etter 7 dagers fristen, akseptert
kravet og utbetalt NOK 500,- til klager.

Nemnda bemerker

Nemnda legger til grunn at det oppsto skade på klagers bagasje da den ble transportert
av Norwegian på DY8414 den 2. august 2021. Det vises til fremlagt damage report
utskrevet på flyplassen. Norwegian har også akseptert at klager har et krav. Det er
størrelsen på kravet som er omtvistet. 

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Er godset skadd eller delvis tapt, må mottakeren klage om det til fraktføreren
«umiddelbart etter at skaden eller tapet oppdages, og senest innen 7 dager for
innskrevet reisegods og 14 dager for gods, regnet fra mottakelsen», jf. § 10-26 andre
ledd. 

Uavhengig av fristen ovenfor har Norwegian valgt å behandle klager sitt krav.  Klager har
fått utbetalt 500 NOK. Klager har anført at summen er for lav. 

For å kartlegge klagers reelle økonomiske tap grunnet skaden,  har klager av
sekretariatet til Transportklagenemnda blitt forespurt nærmere informasjon i form av:

- Dokumentasjon på den gamle koffertens verdi (kvittering, skjermbilde eller lignende).
- Bilde av skaden på kofferten, samt bagasjetag.
- Nærmere info om kofferten (avklaring av merke, samt størrelse og dimensjoner.

Klager har svart på henvendelsen, men ikke fremlagt informasjonen/dokumentasjonen.
Klager har blitt informert om at nemnda behandler saken basert på dokumentasjonen
fremlagt av partene.

Basert på sakens dokumenter har nemnda fått oppgitt følgende: 

- Skaden var i form av en bulk/sprekk (ifølge damage report - "top/frame"). 
- Kofferten var 2 år, men kun brukt én gang
- Kofferten var av merket Superlight (ifølge damage report). 
- Ifølge Norwegian, oppga klager at den gamle koffertens verdi var på ca 1000 NOK. 
- Klager kjøpte en ny Samsonite koffert til 1999,20 NOK i etterkant. 

Da nemnda ikke har mottatt bilder av skadene, er det utfordrende å kartlegge hvorvidt
skaden utgjorde en totalskade eller ikke. Nemnda bemerker at det må forventes at
det oppstår ytre slitasje på bagasje som sendes med fly, og at ikke alle typer skader
berettiger erstatning etter luftfartsloven. Det siktes her til mindre og kosmetiske skader
som ikke har betydning for bruken av kofferten.  Ved totalskade må erstatningen i
utgangspunktet baseres på gjenanskaffelsesverdien - det vil si det beløpet passasjeren
må betale for å skaffe seg en tilsvarende koffert. Passasjeren skal på den annen side ikke
tjene på skaden. Det gjøres derfor fradrag for slitasje og verdiforringelse ellers på den
skadede gjenstanden.

Det er passasjeren som må sannsynliggjøre hvilket tap han har lidt. I dette tilfelle
har klager ikke fremlagt bilder av skaden eller noen form for dokumentasjon på den
opprinnelige koffertens verdi, til tross for oppfordring til å gjøre dette. Nemnda setter da
erstatningen skjønnsmessig til kr 500 slik Norwegian har tilbudt.

Vedtak

Transportklagenemnda anbefaler ikke at klager gis medhold utover allerede mottatte
500 NOK.