Vedtak i Transportklagenemnda - Fly

Sammendrag

Krav om standarderstatning grunnet forsinket flyvning.

Dato
19.12.2016

Saksnummer
2016-00258

Tjenesteytere
SAS

Klager har i det vesentlige anført

Klager skulle reist fra Oslo til Tokyo via København den 4. mars 2016 kl.13:30. 

Grunnet forsinkelsen fra Oslo rakk ikke klager videre flyvning fra København til Tokyo.
Klager hadde bestilt en gjennomgående billett, og ble derfor ombooket av SAS via
Shanghai. Klager ankom derfor endelig destinasjon, Tokyo, kl.18:28. Opprinnelig
forventet ankomsttid var kl.09:40.

Klager krever standarderstatning 600 euro per person i henhold til EU-forordning
261/2004. 

Tjenesteyterne har i det vesentlige anført
Flyvningen med SK1469 fra Oslo til København den 4. mars kl.13:30 var forsinket med 1
time og 30 minutter grunnet ATC og værforhold. Se vedlagt dokumentasjon.

Det oppstod restriksjoner på flyplassen(ATC) allerede på første flyvning med SK4609
(LNRNN) den 4.mars. Flymaskinen ble stående 31 minutter i taxi kø, og neste flyvning
SK4609 stod 19 minutter i kø. Dette fikk konsekvenser for neste flyvning som var SK1469,
og denne fikk i tillegg 50 minutter i taxi kø. Det vises til fremlagt dokumentasjon på
Traffic & Flight Information for LNRNN. 

ATC og værforhold er ekstraordinære hendelser og utenfor SAS sin kontroll. 
Det er ingen forhåndsregler SAS kunne tatt for å unngå følgene av dette, og selskapet
har gjort det som er mulig for å få klager raskt frem til bestemmelsesstedet i denne
situasjonen. 

SAS kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Værforhold som påvirker flytrafikken ved at det ikke er mulig å lande/ta av, ved at
det oppstår store forsinkelser mv. kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemnda legger på bakgrunn av de foreliggende opplysninger til grunn at forsinkelsen
skyldtes lange taxe-køer denne dagen som følge av værforholdene og derav følgende
restriksjoner fra ATC (Air trafic controll). Dette er å anse som en ekstraordinær
omstendighet i forordningens forstand. Nemnda finner vider godtgjort at forsinkelsen
ikke kunne værtunngått selv om alle rimelige tiltak var truffet. Forsinkelsen gir etter dette
ikke rett til standarderstatning, og nemnda finner ikke å kunne anbefale at klager gis
medhold.

Vedtak

Transportklagenemnda-fly finner ikke å kunne anbefale at klager gis medhold.