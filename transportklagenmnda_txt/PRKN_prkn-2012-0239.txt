Vedtak i Pakkereisenemnda

Sammendrag

Saken gjelder hvilken innkvartering som var bestilt.

Dato
21.05.2013

Saksnummer
239/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 8

Reisens pris: kr 53.919,-

Saken gjelder:

Saken gjelder hvilken innkvartering som var bestilt.

Klager anfører at de var en familie på 2 voksne og 3 barn som hadde bestilt en 2-roms
leilighet. De tok det som en selvfølge at de fikk bo sammen, men de fikk i stedet to
separate leiligheter. Hadde de fått opplyst på forhånd at familien ville bli delt, ville de
ikke ha bestilt reisen.

Klager henviser til § 3-2 i pakkereiseloven om at kunden skal få tydelig og forståelig
informasjon. Når det i billetten sto «antall rom/leil. 2»,tolket de det slik at de ville få to
soverom, ikke to leiligheter. At familien ble delt på to leiligheter var derfor en bristende
forutsetning for bestillingen. De fikk også en vannlekkasje og krever erstattet en koffert til
kr.1000,- i tillegg til prisavslag for tildeling av feil leilighet.

Apollo har vist til at bestillingen gjaldt to 2-roms leiligheter - noe som fremgår tydelig
av billetten klager mottok etter bestillingen. Det følger av reisevilkårene at det er
kundens ansvar å kontrollere at opplysningene på billetten stemmer med bestillingen.
Informasjonen på billetten er ikke mangelfull. I hotellomtalen fremgår også tydelig at
2-roms leilighet har ett separat soverom med to senger. Apollo har utbetalt kr.2.000,- i
erstatning etter vannlekkasjen.

Nemnda bemerker:

Uenigheten i saken gjelder hva klagers bestilling gikk ut på.

Reklamasjonsnemnda forstår det slik at det har foreligget en misforståelse - idet klager
har oppfattet sin bestilling, og den billett han mottok som bekreftelse, slik at han ville få en
leilighet med to separate soverom.

Nemnda kan ikke se at det er grunnlag for denne oppfatningen.

Det fremgår klart av billetten at bestillingen er registrert som bestilling av to 2-roms
leiligheter. Også hotellomtalen er klar på at en 2-roms leilighet har ett separat soverom med
to senger.

Både Apollos reisevilkår og Alminnelige vilkår for pakkereiser fastsetter at kunden plikter å
sette seg inn i turarrangørs betingelser og kontrollere at billetter og reisedokumenter er i
samsvar med bestillingen.

Etter reklamasjonsnemndas syn gir så vel billett som hotellomtale tydelig og forståelig
informasjon. Hvis klager hadde ment at billett ikke var i samsvar med bestillingen, måtte dette
ha vært tatt opp ved mottagelsen av billetten.

Det er følgelig ikke grunnlag for noen kompensasjon utover det som er utbetalt i forbindelse
med lekkasjen.

Vedtak:

Reklamasjonsnemnda for pakkereiser kan ikke anbefale prisavslag utover den kompensasjon
som er utbetalt.

Vedtaket var enstemmig.