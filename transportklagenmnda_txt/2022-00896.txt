Vedtak i Transportklagenemnda - Fly

Sammendrag

Krav om erstatning i henhold til EU forordning 261/2004 som følge av forsinkelse.

Dato
28.09.2022

Saksnummer
2022-00896

Tjenesteytere
SAS

Klager har i det vesentlige anført

Klager skulle den 23.03.2022 reise med SAS fra Stavanger til Trondheim med
rutenummer SK4486 kl. 17:50 med ankomst 19:00. Flyvningen ble kansellert og klager
ble omrutet til SK4050+SK0382 med mellomlanding i Oslo. Dette medførte at faktisk
avgangstid ble endret til kl. 20:20 og ankomsten til kl. 22:40. Klager ble dermed 3t og
40 minutter forsinket til endelige destinasjon, og krever derfor erstatning i henhold til
EU-forordningen. Klager sendte krav om dette til SAS hvor kompensasjonen ble avslått
som følge av ekstraordinære omstendigheter - birdstrike. Klager spør så om når flyet
ble funnet flygedyktig og når flyet forlot Stavanger flyplass. Flyselskapet besvarer ikke
spørsmålene, og lukker saken. 

Klager har lastet opp skjermbilde fra flightradar som viser flygedyktighet. Her mener
klager at det i flightradaren viser at flyet ankom Stavanger kl 17:20 og forlot flyplassen
18:11. Dette betyr at flyet på denne tiden er blitt funnet flygedyktig, og det forlot
Stavanger 21 minutter etter planlagt avgang kl 17:50

Klager viser til Court of Justice of the European Union, PRESS RELEASE No 44/17, hvor
det vises til at kollisjon med fugler å anse som en ekstraordinær hendelse. Men for å
slippe å betale kompensasjon, må i tillegg «(ii) that all measures were taken to prevent
the extraordinary circumstances with which it was confronted from leading to the
cancellation of the flight or its delay by three hours or more.” også være oppfyllt.

Klager hevder at når flyet forlot Stavanger 21 minutter etter planlagt avgang, har ikke SAS
gjort alt som var mulig for å hindre kanselleringen og forsinkelsen på tre timer eller mer.

Tjenesteyterne har i det vesentlige anført
SAS  har ikke inngitt tilsvar i saken. 

I dialog mellom klager og SAS, har flyselskapet vist til at flyvningen ble kansellert som
følge av kollisjon med fugl. Ifølge SAS er dette en ekstraordinær omstendighet som ikke
gir klager rett på kompensasjon.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. Birdstrike kan
være en slik omstendighet, men flyselskapet må sannsynliggjøre hva som er årsaken.

Klager har opplyst at kanselleringen medførte at hun ble 3 timer og 40 minutter
forsinket til endelig destinasjon. Ettersom SAS  ikke har innlevert svar til nemnda, og
dermed ikke godtgjort at kanselleringen skyldtes ekstraordinære omstendigheter, legger
nemnda klagers opplysninger til grunn i saken. Klager har rett på standarderstatning på
200EUR.

Vedtak

Transportklagenemnda anbefaler at SAS utbetaler standarderstatning på 200EUR til
klager