Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.09.2013

Saksnummer
407/12F

Tjenesteyter
Ryanair

Krav om standarderstatning grunnet forsinkelse.

Klager har i det vesentlige anført:

Klager skulle reise fra Rygge til London Stansted den 31. mai 2012 med FR1395. Flyet ble
forsinket 2 t 30 min.

Klager stiller seg undrende til hvorfor flight nummeret endret fra FR1395 til FR139 dersom
hendelsen kun var en forsinkelse.

Klager krever standarderstatning i henhold til EU forordning 261/2004.

Ryanair har i det vesentlige anført:

FR1395 var på vei til London men måtte returnere til Rygge grunnet teknisk problem. Det vises
til teknisk rapport.

Forsinkelsen er dessverre ikke kompensasjonsberettiget i henhold til EU forordning 261/2004,
da uregelmessigheten oppstod på grunn av ekstraordinære omstendigheter utenfor
flyselskapets kontroll.

Ryanair ønsker å refundere klagers utgifter i ventetiden, men kan dessverre ikke imøtekomme
krav utover dette.

Nemnda bemerker:

Kanselleringer samt forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet. Nemnda
viser til EU-forordning 261/2004 artikkel 6 jf. artikkel 7, jf. artikkel 5, og til EU-domstolens
avgjørelser i sak Sturgeon-Condor av 19. november 2009 [C-402/07] og i sak Nelson m.fl. av
23. oktober 2012 [C-581/10].

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Flyet måtte i dette tilfellet returnere til Rygge som følge av feil ved flyets styresystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen.

Ryanair satt i dette tilfellet opp et erstatningsfly som fraktet passasjerene til London. I og
med at et annet fly ble benyttet til å operere flygningen, samt at avgangen fra Rygge ble
etter midnatt, måtte flygningen gis et nytt flight-nummer. I forordningens forstand forelå det
imidlertid ingen innstilt flygning/kansellering fordi flygningen ble gjennomført. Flygningen ble
imidlertid forsinket.

Forsinkelsen ble på 2 timer og 30 minutter. En forsinkelse av denne varighet, gir ikke rett til
standarderstatninger, jf. ovenfor. I dette tilfellet ville standarderstatning ikke vært aktuelt, da
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.