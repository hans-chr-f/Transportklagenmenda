Vedtak i Transportklagenemnda - Fly

Sammendrag

Krav om standarderstatning, taxiutgifter og inntektstap grunnet forsinkelse.

Dato
17.02.2023

Saksnummer
2022-02009

Tjenesteytere
Norwegian Air Shuttle

Klager har i det vesentlige anført

Klager hadde reise med Norwegian fra Tivat til Oslo den 28. juni 2022 med DY1957 kl.
20:10 og ankomst kl. 23:30. Flyvningen fra Tivat ble endret til avreise fra Dubrovnik da
ingen fly kunne lande i Tivat eller kl. 21:00. Alle passasjerene ble da fraktet i buss til
Dubrovnik. Ny avgang ble kl. 23:35 og med ankomst Oslo 29. juni kl. 02:25.

Klager krever standarderstatning i henhold til EU-forordning 261/2004 samt utgift til taxi
919 NOK og tapt arbeidsfortjeneste på en dag, 5200 NOK.

Klager har også kommentert Norwegian sitt tilsvar hvor han forklarer at det ikke
stemmer at Flight DY1957 bare var 77 minutter forsinket til endelige destinasjon (Oslo)
den 29 juni.

Som det fremkommer av vedlagt dokumentasjon, som også er sendt tidligere, tok ikke
flyet av fra Dubrovnik før ca. kl. 23:45 den 28 juni og ankom Oslo ca. kl. 02:35 den 29 juni.
Det vil si at flygningen ble totalt ca. 2 timer og 55 minutter (175 minutter) forsinket.

Klager mener derfor at han har krav på kompensasjon etter gjeldende lover og forskrifter
for forsinkelsen som inntraff på den aktuelle flygningen.

Tjenesteyterne har i det vesentlige anført
Norwegian har anført at DY1975 tok av fra Dubrovnik i stedet for Tivat på grunn av
portforbud ved Tivat. Alle passasjerer ble eskortert fra Tivat til Dubrovnik med buss og
ankom endelig destinasjon med 77 minutter forsinkelse fra den opprinnelige rutetiden.
Flyselskapet har lagt med en bevegelseslogg som viser ankomsttid. 

Norwegian viser til avgjørelsen fra EU-domstolen i sak C-402/07 (Sturgeon), skal
passasjerene som er berørt av en forsinkelse kompenseres i henhold til vilkårene fastsatt
i artikkel 7 i forordning 261/2004, når de når sin opprinnelige endelige slutt, reisemål tre
timer eller mer etter opprinnelig planlagt ankomsttid. 

Det vises også til "Interpretative Guidelines on Regulation (EC) No 261/2004" utgitt
15.06.2016, hvor det i avsnitt 4.4.8 heter at "Ankomsttidspunktet som skal brukes
til å beregne forsinkelsen er den faktiske tidspunkt for ankomst på flyplassen som
bestillingen opprinnelig ble gjort for”.

Norwegian kan på bakgrunn av ovenstående ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Partene er uenig om hvor stor forsinkelsen var på DY1975 ved ankomst Oslo. Nemnda
bemerker at forsinkelsens lengde må beregnes med utgangspunkt i ankomsttiden
på opprinnelig billett beregnet etter norsk tid. Ankomsttiden skulle være kl. 23:30,
mens flyet etter Norwegians logg landet kl. 02:32 beregnet etter norsk tid. Det er
tidspunktet for når dørene åpnes som er relevant når tidspunktet for faktisk ankomsttid
skal beregnes. Det vises til EU-dom C-452/13 (Germanwings) og kommisjonens
tolkningsveiledning punkt 3.3.3. Nemnda mener at dersom flyselskapet ikke kan
dokumentere på hvilket tidspunkt dørene ble åpnet, må det legges til fem minutter. 

Nemnda legger etter dette til grunn at forsinkelsens lengde var på mer enn tre timer. 

Norwegian har forklart at forsinkelsen skyldtes portforbud ved Tivat. Nemnda mener
at forklaringen er for generell når det ikke er vedlagt dokumentasjon som forklarer
dette nærmere. Det er etter nemndas syn ikke godtgjort at forsinkelsen skyldes en
ekstraordinær omstendighet som ikke kunne vært unngått selv om alle rimelige tiltak var
truffet. Klager har dermed krav på standarderstatning med 400 EUR.

Når det gjelder klagers krav på refusjon av taxiutgifter hjem fra flyplassen, er nemnda
av den oppfatning at tapet må anses dekket gjennom standarderstatningen, jf. EU-
forordning 261/2004 artikkel 12. 

Klager har også krevd erstatning for tapt arbeidsfortjeneste en dag med 5200 NOK.
Nemnda viser til at forsinkelsen kun var i overkant av tre timer, og finner det ikke
sannsynliggjort tilstrekkelig årsakssammenheng mellom forsinkelsen og det anførte
tapet.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at Norwegian utbetaler standarderstatning med 400
EUR.