Vedtak i Transportklagenemnda - Fly

Sammendrag

Krav om kompensasjon og refusjon av taxiutgifter som følge av
ombooking til senere avgang. Opprinnelig flyvning ble kansellert.

Dato
20.10.2020

Saksnummer
2020-00179

Tjenesteytere
Norwegian Air Shuttle

Klager har i det vesentlige anført

Klager og en medpassasjer skulle reise med D85022 fra Malaga til Oslo den 28. august
2019. Flyet skulle gå fra Malaga kl. 15.10 og ankomme Oslo kl. 19.10. Det ble imidlertid
kansellert, og reisefølget ble booket om til DY1809, med avgang fra Malaga kl. 21.05 og
ankomst i Oslo kl. 01.05.

Klager anfører at da de ankom flyplassen for avreise den 28. august, viste det seg at
det gikk et fly én time tidligere. De ba derfor om å bli booket om til dette, men fikk
da beskjed om det ville koste dem tre-fire tusen kroner å bli booket om. Klager og
medpassasjeren valgte derfor å fly med det senere flyet hjem, noe som medførte at de
mistet det siste flytoget fra Oslo lufthavn. De ble dermed nødt til å ta taxi fra flyplassen.

Klager krever kompensasjon for tapt tid og refusjon av 1069 kroner i taxiutgifter.

Tjenesteyterne har i det vesentlige anført
Klager krever standarderstatning og refusjon av taxiutgifter ved ankomst.

Klager hadde bestilt plass på D85022, med avgang kl. 15.10 den 28. august 2019. Etter en
ruteendring som ble foretatt den 3. juli 2019, som passasjerene i bestillingen ble varslet
om på SMS og e-post, var ny flyvning DY1809, med avgang kl. 21.05 den 28. august 2019.
Dersom den nye avgangstiden ikke passet, kunne passasjerene be om å bli ombooket
eller få refusjon.

Norwegian sendte to påminnelser på SMS og e-post den 17. juli 2019.

Passasjerene aksepterte ruteendringen på Norwegians nettsider den 30. juli 2019 og
reiste med den nevnte flyvningen.

I artikkel 6.2.1 i Norwegians generelle befordringsvilkår står det følgende: «An email
address and mobile phone number must be provided at the time of Booking. This
information must be correct as it is our only means of contact with you». I tråd med dette
ble det sendt e-post og SMS til e-postadressen og telefonnummeret i bestillingen.

I artikkel 11.1.2 i de samme vilkårene, som passasjerene må akseptere ved bestilling, står
det følgende: «we reserve the right to change the departure time of your flight after the
Booking is made»

Passasjerene har I henhold til artikkel 5 nummer 1 bokstav c punkt 1 i EU-forordning
261/002 rett til erstatning fra fraktfører i samsvar med artikkel 7, med mindre de ble
informert om kanselleringen minst to uker før opprinnelig avgangstid. Da passasjerene
i dette tilfellet ble informert den 3. juli 2019, har de ikke rett på standarderstatning etter
EU-forordningen.

Norwegian vil derfor ikke imøtekomme klagers krav.

Hva gjelder kravet om refusjon av taxiutgifter ved ankomst gjøres det oppmerksom
på at utgifter tilknyttet transport fra flyplassen og hjem er forventede utgifter som de
fleste passasjerer uansett må dekke etter ankomst. EU-forordning 261/2004 inneholder
heller ikke noen bestemmelse om at flyselskapene må refundere transportutgifter etter
ankomst. Norwegian kan derfor ikke imøtekomme kravet om refusjon av disse utgiftene.

Nemnda bemerker

Klagers flyvning den 28. august 2019 kl. 15.10 ble endret, slik at ny avgang ble kl. 21.05
samme dag.

Det fremgår av forordning 2004/261 artikkel 5 nr. 1 bokstav c i) at dersom flyselskapet
opplyser om innstilling av en flyvning minst to uker før planlagt avgangstid, har
passasjeren ikke krav på standarderstatning. Norwegian har opplyst og fremlagt
dokumentasjon på at det ble opplyst om innstillingen mer enn to uker før. Dette er heller
ikke bestridt av klager. Klager har dermed ikke rett på standarderstatning.

I henhold til artikkel 12 begrenser ikke forordningen passasjerenes rett til erstatning på
annet grunnlag. Etter luftfartsloven § 10-20 er fraktfører ansvarlig for tap som følge av
forsinkelse ved lufttransport av passasjerer, med mindre det godtgjøres at fraktføreren
har tatt alle forholdsregler som med rimelighet kan kreves for å unngå tapet, eller
at det ikke har vært mulig. Dette gjelder uavhengig av når beskjed om kansellering/
forsinkelse ble gitt. Norwegian har ikke kommentert årsaken til kanselleringen eller
fremlagt dokumentasjon på at kanselleringen skyldtes ekstraordinære omstendigheter.
Nemnda mener derfor at Norwegian er ansvarlige for klagers utgifter etter luftfartsloven.

Klager har fremlagt kvittering på at taxiutgiftene kom på 1069 kroner. I tråd med fast
nemndspraksis skal det trekkes fra utgifter som passasjerene uansett ville hatt til
transport hjem. Fratrukket 190 kroner i utgifter per person til flytoget blir beløpet 689
kroner.

Nemnda anbefaler på grunnlag av dette at Norwegian refunderer 689 kroner til klager.
Nemnda kan ikke se at det er grunnlag for kompensasjon på annet grunnlag.

Vedtak

Transportklagenemnda - fly anbefaler at Norwegian refunderer kroner 689 til klager.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.