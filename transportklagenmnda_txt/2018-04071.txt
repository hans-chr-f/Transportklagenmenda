Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
26.11.2019

Saksnummer
2018-04071

Tjenesteytere
Lufthansa German Airlines

Klager har i det vesentlige anført

Klager skulle reise med Lufthansa fra Oslo lufthavn (OSL) til München (MUC) med LH2455
14. desember 2017, og videre til Bremen (BRE) samme dag med LH2118. Flyvningen fra
Oslo til München ble forsinket, og klager mistet videre reise til Bremen. Han ble booket
om til flyvning LH2108 neste morgen, 15. desember, kl. 07.00. 

Som følge av forsinkelsen har klager fremsatt krav om standardkompensasjon i henhold
til EU-forordning 261/2004 på 250 euro

Tjenesteyterne har i det vesentlige anført
Lufthansas flyvning LH2159 fra Oslo til München 18. september 2017 ble omdirigert som
følge av vanskelige værforhold. 

Lufthansa har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet har
på dette grunnlag avvist klagers krav om standardkompensasjon.

Nemnda bemerker

Klagers flyvning LH2455 fra Oslo til München 14. desember 2017 ble forsinket, og han
mistet sin planlagte videreforbindelse til Bremen. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Lufthansa har i dette tilfellet inngitt tilsvar vedrørende LH2159 fra Oslo til München
18. september 2017. Dokumentasjonen som er fremlagt viser uregelmessigheter med
LH864 fra Frankfurt til Oslo i desember 2017. Nemnda viser til at Lufthansa har blitt gjort
oppmerksom på at det er inngitt tilsvar vedrørende en annen flyvning enn den klager har
henvist til, uten at det er innsendt ytterligere kommentarer fra flyselskapet. 

Lufthansa har derfor, tross oppfordring, ikke inngitt uttalelse til nemnda som viser til
riktig flyvning. Nemnda treffer da vedtak basert på opplysningene som er fremkommet
tidligere i saken, jf. transportklagenemndforskriften § 5-3 tredje ledd. 

Lufthansa har ikke godtgjort at forsinkelsen på LH2455 14. desember 2017 skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, og klager har etter nemndas syn krav på standardkompensasjon på 250 euro.

Vedtak

Transportklagenemnda - fly anbefaler at Lufthansa utbetaler til klager
standardkompensasjon på 250 euro.