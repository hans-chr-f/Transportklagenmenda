Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.03.2018

Saksnummer
2017-01406

Tjenesteytere
Ryanair

Klager har i det vesentlige anført

Klager skulle reise fra Torp til Manchester den 3. april 2017 kl 21.20 med FR3227.
Avgangen ble annonsert kansellert ca kl 22.00 samme kveld. Klager har ikke opplyst om
han ble ombooket, eller om han valgte å avbryte reisen.

Klager krever standarderstatning 250 euro per person i henhold til EU-forordning
261/2004.

Tjenesteyterne har i det vesentlige anført
FR3227 ble kansellert som følge av dårlige værforhold, det vises til fremlagt
dokumentasjon. Foregående flyvning Manchester - Torp måtte omdirigeres til
Gardermoen grunnet tett tåke på Torp. Da Gardermoen ikke hadde kapasitet til å ta imot
passasjerene ombord, gjorde flymaskinen et nytt forsøk på å lande på Torp, men tåken
var fortsatt for tett. Da Torp stenger kl 22.00 kunne ikke flyet vente på bedre værforhold,
og måtte returnere til Manchester. 

Hendelsen er ikke kompensasjonsberettiget i henhold til EU-forordning 261/2004, da
årsaken til kanselleringen var ekstraordinære omstendigheter utenfor Ryanairs kontroll. 

Ryanair har refundert klagers ubenyttede billett, men kan ikke imøtekomme hans krav
om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Ryanair har dokumentert at kanselleringen skyldtes dårlig
vær på Torp og at kanselleringene ikke var til å unngå. Dokumentasjonen viser at tett
tåke på Torp gjorde at klagerens flygning ikke kunne lande, og at flyet av den grunn ble
omdirigert til Gardermoen. 

Klageren har etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.