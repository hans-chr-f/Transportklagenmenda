Vedtak i Transportklagenemnda - Fly

Sammendrag

Krav om full refusjon av flybilletter bestilt via reisebyrå. Klager
avbestilte umiddelbart. Reisebyrået har ikke inngitt tilsvar.

Dato
18.01.2021

Saksnummer
2020-00659

Tjenesteytere
Bravofly
Norwegian Air Shuttle

Klager har i det vesentlige anført

Klager bestilte en reise fra Oslo til Corvera med Norwegian via Bravofly om kvelden den
14. oktober 2019 for 7474,32 kroner. Klager anfører at hun oppdaget umiddelbart at hun
hadde bestilt feil, da hun skulle til Alicante, og hun kontaktet derfor Norwegian med det
samme, som ga beskjed om at hun ville få full refusjon.

Klager anfører at hun ringte til Norwegian igjen den 13. november og fikk da beskjed
om at det var refundert 6196 kroner til Bravofly. Klager anfører at hun deretter
kontaktet Bravofly, som benektet at de hadde mottatt pengene. Klager fikk så en skriftlig
bekreftelse fra Norwegian på at de hadde refundert pengene, og Bravofly refunderte
deretter 6095,17 kroner til klager den 13. januar 2020.

Klager har forsøkt å få svar fra Bravofly på hvorfor de ikke har refundert det totale
beløpet hun betalte, men har ikke fått dette.

Klager krever refusjon av de resterende 1379 kronene som hun ennå ikke har fått
refundert fra Bravofly.

Tjenesteyterne har i det vesentlige anført
Bravofly har på tross av flere oppfordringer ikke inngitt tilsvar til nemnda.

Norwegian har anført følgende:

Klager bestilte reisen ved en feil og ba derfor om refusjon av billettene samme dag.
Klager hadde bestilt reisen via et reisebyrå. Norwegian refunderte beløpet den

17. oktober 2019 til kredittkortet som ble brukt ved bestilling. Klager må kontakte
reisebyrået for å få refundert beløpet som Norwegian har tilbakebetalt.

Nemnda bemerker

Bravofly har ikke inngitt tilsvar til nemnda. Nemnda fatter dermed vedtak
på grunnlag av de opplysninger som er fremkommet tidligere i saken, jf.
transportklagenemndforskriften § 5-3 tredje ledd.

Nemnda legger til grunn at klager betalte totalt 7474,32 kroner til Bravofly og at
Norwegian har refundert 6196 kroner til Bravofly. Klager har oppgitt at hun har mottatt
6095,17 kroner fra Bravofly. Bravofly har ikke forklart hvorfor de har holdt tilbake den
resterende summen og har derfor heller ikke godtgjort at de har grunnlag for å holde
pengene tilbake. Nemnda anbefaler således at Bravofly refunderer de resterende
1379,15 kronene til klager.

Vedtak

Transportklagenemnda - fly anbefaler at Bravofly refunderer 1379,15 kroner til klager.