Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
22.02.2012

Saksnummer
347/11F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Torp til Katowice 11. februar 2011 med W6 140 kl. 12:25.

Flyet ble forsinket 5 timer og 30 minutter.

Klager fikk mat og drikke i ventetiden.

Klager krever standarderstatning i henhold til EU forordning 261/2004.

Wizz Air har i det vesentlige anført:

W6 140 ble forsinket grunnet en uforutsett teknisk feil.

Wizz Air mener at EU-domstolen feiltolker EU forordningen i sak C-402/07 og C-432/07, hvor
det i dommen står at passasjerer har rett på  kompensasjon ved forsinkelser som ikke er
forårsaket av ekstraordinære omstendigheter, på lik linje som ved kanselleringer. Wizz Air
mener passasjerer ikke har rett på kompensasjon ved forsinkelser, uavhengig av hvilken årsak
forsinkelsen oppstod.

Klager har fått 40 euro overført til sin Wizz Air konto.

Wizz Air ønsker å erstatte klagers eventuelle utgifter til mat, drikke og telefon i ventetiden,
men kan ikke imøtekomme klagers krav utover dette.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 5 timer og 30 minutter.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, samtlige medlemmer med unntak av bransjerepresentant Amine
Hansen, er av den oppfatning at forsinkelse som medfører at passasjerene kommer
frem til det endelige bestemmelsesstedet tre timer eller mer etter det planlagte
ankomsttidspunktet gir rett til erstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet. Flertallet viser til EU forordning 261/2004 artikkel
6 jf artikkel 7, jf artikkel 5, jf EU domstolens avgjørelse i sak Sturgeon-Condor av 19.
november 2009 (C-402/07). Flertallet er kjent med at enkelte flyselskap bestrider
dommen, og at EU domstolen er bedt om å ta stilling til spørsmålet på nytt. Dommens
konklusjon er imidlertid klar, og flertallet legger til grunn at dommen gir uttrykk for
gjeldende rett.

Nemndas mindretall, bransjerepresentant Amine Hansen, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløserrett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene til
EU261/04- (EU forordning 261/2004) det ble vurdert men avvist, og videre slått fast i dom
av ECJ Grand Chamber i «IATA». Artikkel 6 i forordningen gir klare og presise anvisninger
på rettigheter ved forsinkelse. I motsetning til innstilling som er beskrevet i artikkel 5,
og nektet ombordstigning (artikkel 4) gir ikke forsinkelse i artikkel 6 noen anvisning på
kompensasjon, med rette, da det er i strid med Montreal konvensjonens artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet Sturgeon- dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Wizz Air har i dette tilfellet ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Klager
har etter dette etter flertallets vurdering rett til standarderstatning etter EU-forordningen.
Flertallet anbefaler at klager gis en erstatning på 250 euro per person.

Vedtak:

Flyklagenemnda anbefaler at klager gis en erstatning på 250 euro per person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines