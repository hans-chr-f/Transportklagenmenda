Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.12.2018

Saksnummer
2018-00146

Tjenesteytere
Air France

Klager har i det vesentlige anført

Klager skulle reise fra Oslo til Havana via Paris den 19. juni 2017. AF1775 fra Oslo til Paris
med avgang kl 12.40 ble forsinket frem til kl 13.30. Dette medførte at klager mistet sin
videreforbindelse. Klager ble booket om og ankom endelig bestemmelsessted et døgn
forsinket. 

Klager krever standarderstatning 600 euro per person i henhold til EU-forordning
261/2004. 

Det vises for øvrig til klagers brev.

Tjenesteyterne har i det vesentlige anført
AF1775 ble forsinket 43 minutter grunnet sent innkommet fly som følge av ATC-
restriksjoner. Air France viser til fremlagt dokumentasjon. Klager ble booket om til neste
ledige fly påfølgende dag.

Hendelsen er ikke kompensasjonsberettiget da årsaken var ekstraordinære
omstendigheter utenfor Air France kontroll. 

Air France kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Air France har fremlagt dokumentasjon med beskrivelse av hendelsen som
opplyser at forsinkelsen skyldtes restriksjoner fra flygeledelsen. Slik nemnda ser det har
flyselskapet godtgjort at verken forsinkelsen eller de ekstraordinære omstendighetene
kunne vært unngått selv om alle rimelige tiltak var truffet. Forsinkelsen skyldtes at Air
France fulgte pålegg fra  ATC - Air Traffic Control. Dette pålegget hadde ikke flyselskapet
kontroll over. Klager har etter dette ikke rett til erstatning.

Klager ble booket om til samme avgang påfølgende dag fra Paris til Havana. Nemnda
anser dette å være innen rimelig tid.

Vedtak

Transportklagenemnda - fly anbefaler ikke at klager gis medhold.