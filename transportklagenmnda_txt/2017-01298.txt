Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01298

Tjenesteytere
Emirates

Klager har i det vesentlige anført

Klager skulle reise fra Oslo til Bangkok via Dubai den 31. desember 2016. Flight EK160
fra Oslo til Dubai med avgang kl 13.40 ble forsinket til kl 17.56, som medførte at klager
ankom endelig bestemmelsessted 10 timer forsinket. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Emirates har ikke avgitt uttalelse til klager eller til nemnda.

Nemnda bemerker

Flyselskapet Emirates har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Klager krever standarderstatning begrunnet med at hun kom om lag 10 timer forsinket
frem til sitt endelige bestemmelsessted. Hun hadde gjennomgående billett Oslo-Dubai-
Bangkok. På grunn av forsinkelse fra Oslo, rakk hun ikke sin videre forbindelse fra Dubai,
og ankom Bangkok 10 timer forsinket. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7 samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Emirates har som nevnt ikke avgitt uttalelse til nemnda. Selskapet har følgelig ikke
godtgjort at forsinkelsen skyldtes en ekstraordinær omstendighet som ikke kunne vært
unngått. Klager har da rett til standarderstatning på 600 euro.

Vedtak

Transportklagenemnda - fly anbefaler at Emirates betaler standarderstatning til klager
med 600 euro.