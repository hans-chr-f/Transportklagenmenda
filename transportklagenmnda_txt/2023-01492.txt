Vedtak i Transportklagenemnda
- Kollektivreiser

Sammendrag

Krav om refusjon av ubenyttet billett og dekning
av utgifter til drosje som følge av forsinkelse. 

Dato
17.04.2024

Saksnummer
2023-03228

Tjenesteytere
Tide Buss AS

Klager har i det vesentlige anført

Klager anfører at hun hadde kjøpt billett for å reise med Flybussen fra Fyllingsdalen
terminal til Bergen lufthavn Flesland den 6. mars 2023 kl. 16:08. 

Klager anfører at hun var ute i god tid. Klager anfører at bussen ikke kom. Klager anfører
at hun til slutt så seg nødt til å ringe drosje for å rekke flyet. Klager anfører at hun stod
på holdeplassen til like over kl. 16:30, og at neste bussen som skulle gått kl. 16.28 fortsatt
ikke var kommet da. 

Klager krever refusjon av ubenyttet billett og dekning av utgifter til drosje.

Tjenesteyterne har i det vesentlige anført
Tjenesteyter viser til gjeldende reisevilkår som klager er informert om i tidligere dialog
med tjenesteyters kundeservice 22. mars 2023 kl.13:00.

Løvstakktunnelen var stengt grunnet trafikkuhell like før avreisetidspunkt til klager.

Da dette er forhold som ligger utenfor tjenesteyters kontroll, og er nevnt i tjenesteyters
vilkår som klager har akseptert ved kjøp av billett, kan tjenesteyter dessverre ikke
imøtekomme ønske om refusjon av billetten.

Tjenesteyters vilkår: https://www.flybussen.no/kundeservice/reisegarani/

«Hovedregelen er at reisegarantien alltid gjelder. Dersom avviket er forhåndsannonsert,
eller du vet eller burde vite at årsaken til forsinkelsen ikke ligger hos transportøren, kan
vi ikke tilby refusjon. *Reisegarantien gjelder ikke dersom det er 20 minutter eller mindre
til neste avgang iht. rutetabell.

Reisegarantien gjelder ikke dersom forsinkelsen eller innstillingen skyldes forhold
utenfor transportørens kontroll, slik som:

• Ekstraordinære værforhold eller naturkatastrofer (eksempelvis kraftig snøfall, glatt
veibane, flom eller ras)
• Uforutsette problemer med kjøreveien og andre trafikale forhold (eksempelvis ulykker,
kraftige kødannelser og veiarbeid)
• Offentlige påbud og forbud, streik o.l.

Den omfatter heller ikke følgeskader av forsinkelsen f.eks. at du ikke rekker
tannlegetime, forretningsavtale eller en flyavgang.»

Nemnda bemerker

Bransjerepresentanten fra Ruter hadde uventet forfall. Nemndas resterende medlemmer
fant det forsvarlig å behandle saken, jf. transportklagenemndforskriften § 5-5 femte
ledd. 

Klager har fremsatt krav om dekning av utgifter til drosje som følge av flybussen hun
hadde planlagt å reise med fra Fyllingsdalen terminal til Bergen lufthavn Flesland den 6.
mars 2023 kl. 16:08 var forsinket. 

I henhold til Flybussens reisegaranti, vil dokumenterte utlegg til drosje dekkes med inntil
550 kroner dersom passasjeren blir mer enn 20 minutter forsinket på reiser under én
time. Reisegarantien gjelder imidlertid ikke dersom forsinkelsen skyldes forhold utenfor
transportørens kontroll, slik som trafikale forhold i form av ulykker. 

Klager har opplyst at det fortsatt ikke var kommet noen buss kl. 16:33. Flybussen
har ikke opplyst til hverken klager eller nemnda hvor mye forsinket bussen ble, men
selskapet har oppgitt at Løvstakktunnelen var stengt på grunn av et trafikkuhell like før
avreisetidspunktet til klager. Selskapet viser til at dette er forhold som ligger utenfor
deres kontroll.

Nemnda viser til at Flybussen ikke har fremlagt dokumentasjon på at årsaken til
forsinkelsen var forhold utenfor selskapets kontroll, og finner at reisegarantien kommer
til anvendelse. Klager har dermed krav på erstatning for taxi med 360 kroner for
alternativ transport. Klager har ikke krav på refusjon av billett i tillegg.

Vedtak

Transportklagenemnda anbefaler at klager gis medhold for erstatning til taxi med 360
kroner.