Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.11.2019

Saksnummer
2018-04855

Tjenesteytere
Wizz Air

Klager har i det vesentlige anført

Klager skulle reise fra Torp til Gdansk den 29. april 2018 kl 08.05 med Wizz Airs flight W6
1744. Avgangen ble kansellert. Klager valgte å kjøpe ny billett med annet selskap.

Klager mener det ikke var dårlige værforhold som var årsaken til kanselleringen. Han
mener 800 meter er god nok sikt, og han viser til at andre fly tok av og landet som
normalt på tidspunktet. Klager mener derfor at Wizz Air er erstatningspliktig i henhold til
EU-forordning 261/2004.

Klager krever standarderstatning 250 euro i henhold til forordningen.

Tjenesteyterne har i det vesentlige anført
W6 1744 ble kansellert som følge av dårlige værforhold. Foregående flyvning ble
omdirigert til Gardermoen grunnet tåke og dårlig sikt (under 250 meter) ved Torp
lufthavn. Flymaskinen ble derfra ferget tilbake til Gdansk uten passasjerer ombord. Wizz
Air viser til fremlagt dokumentasjon. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Wizz Airs kontroll. 

Wizz Air har refundert klagers ubenyttede billett, kroner 99. 

Wizz Air kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemndas flertall - leder og bransjerepresentantene - mener at flyselskapet Wizz Air har
godtgjort at verken kanselleringen eller de ekstraordinære omstendighetene kunne vært
unngått selv om alle rimelige tiltak var truffet. Dokumentasjonen viser at klagers flyvning
ble kansellert som følge av tåke. Klager har mottatt refusjon for sin ubrukte billett, og
flertallet legger dermed til grunn at klager valgte dette alternativet fremfor omruting.

Mindretallet – forbrukerrepresentantene – er av den oppfatning at selskapet ikke har
overholdt sin omrutingsplikt, jf. art. 5 og art 8. Mindretallet legger til grunn at de ikke har
gitt klager et omrutingstilbud, da klager har opplyst at han ikke fikk dette, og selskapet
ikke har kommentert dette. Etter mindretallets syn har derfor klager krav på å få dekket
sitt utlegg til alternativ flyvning med Ryanair, fratrukket allerede utbetalt beløp for
ubenyttet billett, forutsatt at klager kan dokumentere sitt utlegg.

Klager har etter dette ikke rett til standarderstatning.

Vedtaket er fattet med den dissens som fremgår ovenfor.

Vedtak

Transportklagenemnda-fly anbefaler ikke at klager gis medhold.