Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.11.2013

Saksnummer
292/13F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Kristiansand til Trondheim via Oslo den 21. mars 2013. SK222 fra
Kristiansand var forsinket, slik at klager mistet sin videreforbindelse. Klager ble booket om til
neste ledige avgang.

Klager landet i Trondheim mer enn to timer forsinket, og krever standarderstatning i henhold
til EU-forordning 261/2004, 250 euro.

SAS har i det vesentlige anført:

Den bakenforliggende årsaken til forsinkelsen på 1 t 30 min var teknisk feil. Hendelsen er ikke
kompensasjonsberettiget da forsinkelsen var på under tre timer.

SAS har av godvilje overført 3 000 bonuspoeng til klager. Videre vil SAS vurdere å refundere
klagers utgifter i ventetiden mot originale kvitteringer, men kan dessverre ikke imøtekomme
kravet utover dette.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor
(C-402/07) av 19. november 2009 og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at klager kom frem
til Trondheim mindre enn tre timer forsinket. En forsinkelse av denne varighet gir ikke rett til
standarderstatning etter EU-forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.