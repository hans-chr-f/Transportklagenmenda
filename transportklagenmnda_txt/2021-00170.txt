Vedtak i Transportklagenemnda
- Kollektivreiser

Sammendrag

Kunne ikke vise gyldig billett. Problemer med bruk av utenlandsk kredittkort

Dato
19.03.2021

Saksnummer
2021-00170

Tjenesteytere
AtB AS

Klager har i det vesentlige anført

Klager ble ilagt gebyr 28. desember 2020 fordi hun ikke kunne vise gyldig billett. 

Klager viser til at da hun gikk inn i AtB sin billett-applikasjon, mens hun ventet på
holdeplassen, oppdaget at all lagret kortinformasjon var slettet. Klager kan per i dag
ikke åpne norsk bankkonto eller benytte seg av Vipps, hun måtte derfor legge inn
opplysninger fra kredittkortet og mener at hun rakk å kjøpe billett før hun gikk om bord.
Kort tid etter at hun gikk om bord i bussen mottok klager en e-post fra sin amerikanske
bank, med beskjed om at forsøk på betaling i AtB-appen var blokkert som følge av
mistanke om svindel. Klager innså på dette tidspunktet at hun ikke hadde gyldig billett.
Hun gjorde et nytt forsøk på å kjøpe billett, men mottok igjen e-post fra banken om
stoppet transaksjon, og bestemte seg derfor for å gå av bussen på neste stopp. Klager
ble da stoppet i billettkontroll og ilagt gebyr, til tross for at hun gjorde forsøk på å
forklare hendelsesforløpet. 

Klager ber om at AtB refunderer gebyret på 950 kroner.

Tjenesteyterne har i det vesentlige anført
Klager ble ilagt gebyr 28. desember 2020 fordi hun ikke kunne vise gyldig billett. 

AtB kan ikke ta klagers krav til følge da det er den reisendes ansvar å sørge for
gyldig billett ved ombordstigning i bussen. Mange kortutstedere internasjonalt og
i EU har oppdatert sin prosess for sikkerhetsgodkjenning for alle online kreditt- og
debetkorttransaksjoner i slutten av desember 2020. AtB har undersøkt den angivelige
feilen, og kan ikke finne noen systemfeil i AtB Mobilbillett. AtB kan derfor ikke holdes
ansvarlig for eventuelle eksterne problemer knyttet til kundens kortutsteder. 

AtB kan på overnevnte grunnlag ikke refundere gebyrkostnaden.

Nemnda bemerker

Klager ble ilagt gebyr på bussen 28. desember 2020 fordi hun ikke kunne fremvise gyldig
billett ved kontroll.

Det følger av AtBs transportvedtekter punkt 3 bokstav a og b at det er den
reisendes ansvar å ha gyldig betalingsmiddel og å ha gyldig billett ved påstigning. Av
transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Vedtak

Transportklagenemnda for kollektivtransport finner ikke å kunne anbefale at klager gis
medhold.