Vedtak i Transportklagenemnda - Sjø

Sammendrag

Krav om refusjon av covid-19 test.

Dato
13.01.2022

Saksnummer
2021-01825

Tjenesteytere
Fjord Line

Klager har i det vesentlige anført

Klager og hans kone reiste med Fjord Line fra Kristiansand til Hirtshals den 27. august
2021. Klager hadde på forhånd skrevet ut sine koronasertifikat fra Helsenorge som
trengtes for reisen. Ved innsjekk fikk de beskjed om at QR-koden ikke kunne skannes og
at dokumentet måtte være et norsk og ikke for bruk i EU. Da de ikke ble sluppet inn fikk
de beskjed om at de måte kjøre tilbake 200 meter for å ta en covid-19 hurtigtest. Begge
testene ble negative som kostet NOK 580.
Nå kunne de få være med på overfarten. 

Den 1. september var de kommet til hjemreisen og politiet som sjekket koronasertifikatet
hadde ingen problemer med det skannede dokumentet og de ble klarert for overfarten
hjem. 

Klager krever å få refundert utlegget på NOK 580 for covid-19 test.

Tjenesteyterne har i det vesentlige anført
Fjord Line beklager at henvendelsene fra gjesten ikke har blitt besvart. 

Fjord Line forklarer at det ikke var mulig å skanne QR-koden da utskriften som ble vist av
gjesten var den som er til bruks innenlands. 

Selskapets oppfatning er at gjesten må ha trykket på "Kontroll Norge" i stedet for
"Grensepassering EU/EØS" ved utskrift av QR-koden. QR-koden ble derfor ikke akseptert
av Fjord Line, i tråd med regelverket. Den eneste mulighetene for å kunne ta med gjesten
under dagjeldende restriksjoner, var negativ test.

Fjord Line forstår at dette var en lei situasjon for gjesten.

Fjord Line er av den oppfatning at selskapet må følge de til enhver tid gjeldende
restriksjonene, og at gjestene selv har ansvar for å sette seg inn i gjeldende restriksjoner
og fremvise riktig dokumentasjon.

Nemnda bemerker

Nemnda bemerker at koronasertifikat finnes i to varianter, et til bruk innenlands og et til
bruk utenlands. 

Fjord Line har opplyst at det ikke var mulig å skanne QR-koden da utskriften som ble vist
av gjesten var den som er til bruks innenlands. Deres oppfatning er at gjesten må ha
trykket på
"Kontroll Norge" i stedet for "Grensepassering EU/EØS" ved utskrift
av QR-koden. QR-koden ble derfor ikke akseptert av Fjord Line, i tråd
med regelverket. Den eneste mulighetene for å kunne ta med gjesten
under da gjeldende restriksjoner, var negativ test.

Nemnda finner ingen grunn til å tvile på dette, da det fremstår lite sannsynlig at riktig
korona-sertifikat ville blitt avvist. 

Det er den reisendes ansvar å ha all dokumentasjon i orden, og det er således ikke
grunnlag for refusjon av utgifter til covid-19 test.

Vedtak

Transportklagenemnda sjø finner ikke å anbefale at klager gis medhold.