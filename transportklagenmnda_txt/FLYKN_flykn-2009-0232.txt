Vedtak i Transportklagenemnda - Fly

Sammendrag

Refusjon av påførte merutgifter som følge av feilinformasjon
fra Norwegian ved setereservasjon på flyreise.

Dato
24.03.2010

Saksnummer
232/09F

Tjenesteyter
Norwegian Air Shuttle ASA

Refusjon av påførte merutgifter som følge av feilinformasjon fra Norwegian ved
setereservasjon på flyreise.

Klager har i det vesentlige anført:

Klager skulle reise t/r Gardermoen - Alicante med Norwegian. Reisen i sin helhet ble bestilt og
betalt gjennom Solfaktor. Reisen ble betalt med klageres fars kredittkort.

Klager ville reserve sete for reisen, men fant ikke noe om dette på Solfaktors nettside. Men da
klager mottok billetten fra Solfaktor, kom det fram at det var mulig å reservere sete gjennom
Norwegian. Klager prøvde å reservere sete over nettet, men det gikk ikke. Klager tok så
direkte kontakt med Norwegian og fikk reservasjonen ordnet mot et gebyr som ble belastet
kredittkortet. Det var greit for klager.

Da klager sjekket sin konto før avreise, viste det seg at Norwegian hadde trukket kontoen
for kr 3.432. Klager var belastet for hele reisen. Klager henvendte seg da til Solfaktor som
forklarte at det var kun Solfaktor som kunne foreta setereservasjon for henne. Og viser til at
Norwegian ikke har mulighet til å selge setereservasjon, men skulle ha henvendt henne til
dem. Klager henviser til at Norwegian her har gjort to grove feil, først solgt klager et produkt
som de ikke skulle gjøre, og deretter belastet henne dobbelt opp for flybilletten.

Solfaktor tok kontakt med Norwegian, som erkjente feilen, og de lovte å tilbakeføre beløpet
omgående. Klager har ikke mottatt beløpet og ble av den grunn sittende igjen med lite
penger på sin ferie. Klager mener at ferien ble ødelagt på grunn av at Norwegian ikke
tilbakebetalte det lovete beløpet. Ferien kostet kr 7.400, og klager ber om å få refusjon av
dette fra Norwegian.

Norwegian har i det vesentlige anført:

Norwegian viser til at når klager har bestilt en reise via et reisebyrå og deretter tar kontakt
med Norwegian, som er en annen leverandør, for å bestille ekstra tjenester vil det dessverre
kunne oppstå feil slik som i dette tilfellet.

Det på grunn av at billettene blir belastet de reisende på forskjellige måter fra reisebyrå og
Norwegian. Norwegian beklager de konsekvensene dette fikk for klagers reise og viser til at
det skyldtes en feil fra deres konsulent.

Denne feilen er rettet opp ved at klager har fått refundert belastningen.

Norwegian viser til om klager har hatt noen ekstra kostnader i forbindelse med denne
belastningen, ber de henne sende kvitteringene til dem.

Norwegian viser i sitt brev av 26. juni 2009 til klager at de i henhold til Luftfartsloven kun
er erstatningspliktige for direkte økonomisk tap, det vil si at de vil dekke klagers utgifter til
telefon på kr 150. Norwegian vil ikke imøtekomme klagers krav om kompensasjon for ødelagt
ferie.

Nemnda bemerker:

På bakgrunn av de foreliggende opplysninger legger nemnda til grunn at Norwegian ved en
feil belastet klager med kr 3.432. Beløpet er senere betalt tilbake. Nemnda har liten forståelse
for Norwegians anførsel om at en slik feil lett kan oppstå.

Feilbelastningen førte til at klager hadde minimal med penger under ferieturen.

Dette førte til et sterkt redusert utbytte av ferien.

Klager har etter alminnelig erstatningsrettslige prinsipper rett til erstatning for det
økonomiske tap hun ble påført. Det har hun fått. Redusert utbytte av ferien kan etter
nemndas vurdering ikke anses om et økonomisk tap. Det må anses som en ulempe, et ikke-
økonomisk tap. Rent juridisk har ikke klager rett til å få erstattet et slikt tap.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Anniken Wallin, Austrian Airlines

Edith Lundem Jakobsen, Lufthansa German Airlines