Vedtak i Pakkereisenemnda

Sammendrag

Saken gjelder hotellstandard, Bali.

Dato
..

Saksnummer
143/13P

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Antall reisende: 1

Reisens pris: 16. 515 nok

Saken gjelder:

Saken gjelder hotellstandard, Bali.

Klager anfører at standarden var lavere enn 3* som det sto på nettsiden. Beliggenheten
var heller ikke ut mot en hovedvei, som det sto på kartet. Restauranten var stengt på
grunn av renovering. Det var flekker på sengetøyet og det ble ikke byttet de to første
nettene. Det var også avføring fra kakerlakker eller lignende. På veggen var det døde
fluer og rester av avføring ved dopapirholderen.

Utsikten fra balkongen var rett i en søyle og bygningsarbeid vegg i vegg.

Dårlig lydisolering. Internett falt ut hele tiden. Hun ønsker hele beløpet for hotellet refundert.

Solfaktor har anført at det eneste klager tok opp med dem mens hun var der, var
rommets beliggenhet, støy og stengt restaurant. Hotellet bekreftet forøvrig at
restauranten var åpen i denne perioden. Hun fikk beskjed om at øvrige forhold kunne
ordnes i resepsjonen ved å informere om renholdet eller be om annet rom som vendte
bort fra området med støy. Hotellets beliggenhet har hele tiden vært markert riktig
på kartet i en sidegate til en hovedvei. Klager ville ikke lage dårlig stemning ved å ta
opp forholdene med resepsjonen og hun ville heller ikke at Solfaktor skulle kontakte
hotellet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at turarrangør har fått kjennskap til forholdene.

Av korrespondansen mellom klager og Solfaktor mens klager var på hotellet, fremgår det at
restauranten faktisk var åpen og serverte frokost.

Nemnda legger også til grunn at hotellet var riktig avmerket på kartet.

Videre fremgår det at Solfaktor tilbød seg å hjelpe til med å kontakte resepsjonen for å få
byttet rom, men klager ønsket ikke bistand.

Nemnda finner etter dette at det ikke er grunnlag for noen kompensasjon.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig.