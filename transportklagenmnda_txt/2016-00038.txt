Vedtak i Pakkereisenemnda

Sammendrag

Krav om prisavslag grunnet overbooking. 

Dato
14.11.2016

Saksnummer
2016-00038

Tjenesteytere
AmiSol AS

Klager har i det vesentlige anført

Klager bestilte en ukes reise med innkvartering på hotell Villa Bianca i Taormina området,
Sicilia i perioden 05.07.2016 – 12.07.2016.

Klager ringte og ble anbefalt å velge en spesifisert reise, da AmiSol ikke kunne garantere
for hotell dersom klager valgte uspesifisert. Etter at klager hadde betalt, fikk de beskjed
om at det ikke var ledig plass på hotel Villa Bianca som bestilt, og at de ville få Hotel
Ipanema istedenfor. Dette var et hotell AmiSol ikke hadde kjennskap til. Klager mener
hun betalte for spesifisert tur, men fikk en uspesifisert reise.

Da klager ringte AmiSol vedrørende betalingen, fikk hun beskjed om at AmiSol hadde
blitt oppringt fra Sicilia med beskjed om at de ikke fikk det hotellet de hadde bestilt, men
at de skulle få et tilsvarende hotell 50 m unna hotell Villa Bianca. Det ble opplyst at dette
var et hotell AmiSol ikke hadde kjennskap til og at de derfor ikke kunne informere klager
om hvordan dette hotellet var.

Da klager kontaktet reiseleder for å høre om hvor de skulle gå på bussen til hotellet,
visste hun ingenting om at de hadde fått et annet hotell og hun måtte ringe rundt for å få
dette bekreftet.

Klager presiserer at det ble ikke informert om at den tilhørende private "beachcluben"
ville koste 8 euro per pers per dag, hverken på AmiSols nettsider eller i informasjonen de
mottok per e-post. Mat og drikke var også vesentlig dyrere her enn andre steder og de
måtte fraktes med minibuss. 

Før hjemreisen kontaktet klager hun som var oppgitt som reiseleder for å få vite om
tidspunktet for bussavgang ved hjemreisen. Det viste seg at hun ikke var klar over at
klager bodde på hotell Ipanema og ikke på hotell Villa Bianca. 

Klager har reist mange ganger til Sharm el Sheik og klager ble dypt skuffet og overrasket
over service, kundebehandling, standard og dårlig informasjon fra AmiSol ved reisen til
Sicilia. 

Klager mener bytte av hotell, først ble informert om i en bisetning etter at reisen ble
betalt. Denne beskjed ble gitt over telefon, men de fikk aldri tilbud om å avlyse reisen
eller noe skriftlig fra AmiSol om bytte av hotell. Selv ikke reiselederne ble informert om at
klager bodde. Skulle det skjedd en katastrofe under turen ville de ikke hatt noen oversikt
over hvor klager befant seg. Klager mener dette er dårlig sikkerhet. 

Mottakelsen klager fikk da de ankom flyplassen på Sicilia var ikke den man får når man
er på en spesifisert reise. Klager mener hun har betalt for en spesifisert tur, men fikk en
uspesifisert reise. 

Dersom dette var en spesifisert reise, finner klager det merkverdig at reiseleder ikke
på noe tidspunkt tok kontakt med klager under oppholdet for å sjekke at vi kommet
på plass og at hotellet stod til de forventningene de hadde. Dette tatt i betraktning av
at AmiSol ikke hadde personlig kjennskap til hotellet. I tillegg ga reiseleder uttrykk for
at hun ikke visste hvor klager oppholdt seg. Ved hjemreisen ble de nesten forbikjørt av
bussen som skulle kjøre klager til flyplassen. 

Klager krever å få refundert mellomlegget mellom en spesifisert reise og en uspesifisert
reise på kr. 2.000 per person, totalt kr. 4.000.

Det vises for øvrig til klagers brev.

Tjenesteyterne har i det vesentlige anført
AmiSol beklager at klager ikke fikk hotell Villa Bianca som bestilt, men nabohotellet,
hotell Ipanema, under ferien på Sicilia. Klager fikk beskjed om overbooking på Villa
Bianca umiddelbart etter at AmiSol hadde mottatt denne beskjeden.
Det er leit klager mener at dette ble en uspesifisert reise. AmiSol mener klager fikk hotell
av samme standard som opprinnelig bestilt. 

Ipanema Beach Club er også spesielt nevnt under beskrivelsen av villa Bianca på AmiSols
nettsider. Følgende fremgår under beskrivelsen av Villa Bianca:
"Hotellet tilbyr transport til strandklubben Ipanema Beach Club som byr på bar, basseng
og boblebad".

Det er ikke langt til stranden, 250 m, fra hotell Ipanema, ei heller til spisesteder utenom
strandklubben som klager mente var dyr. Det var mulig både å bade og spise uten å
måtte gå til strandklubben.

AmiSol beklager at klager ikke fikk den hjelpen de ønsket av agentens representant
vedrørende hjemreisen og at de var misfornøyd med representantens service og
kundebehandling. Naturligvis skulle hun ha visst hvor klager bodde. Heldigvis så ordnet
det seg.

AmiSol henviser til sine nettsider, hvor det under "På reisemålet", "Informasjon" fremgår:
"På våre reiser til Italia, Tyrkia og Hellas, har ikke AmiSol Travel egen reiseleder tjeneste.
Ved behov for assistanse, kontaktes våre agenter på stedet.
Telefonnummer til disse sendes sammen med billetten".

Hotell Ipanema er et 3* hotell. Et 3* hotell i Sharm el Sheikh har ofte en helt annen
standard. Som feriemål er østsiden av Sicilia helt forskjellig fra Sharm el Sheikh.
AmiSol mener det er vanskelig å sammenligne hotellstandarden på de fleste øyene i
Middelhavet med hotellstandarden i Sharm el Sheikh. 

AmiSol mener at en reise ikke kan beskrives som uspesifisert ved bytte av hotell, samt at
opplysning om hvilket hotell som ble tildelt blir gitt før avreise.

Hotell Ipanema ligger nesten "vegg-i-vegg" med Villa Bianca, kun 50 meter mellom
hotellene. 

Fasilitetene på begge hotellene kan benyttes av alle gjestene. Villa Bianca har ikke
basseng, men gjestene benytter bassenget på Ipanema. Hotellene ligger ved samme
strand og gjestene på begge hotellene kan benytte samme strandklubb.

Denne reisen ble bestilt 04.07.2016 kl. 10.10. Beskjed om overbooking på Villa Bianca
mottok AmiSol 04.07.2016 kl. 11.53. Klager ringte vedrørende sin betaling rett etter og
fikk samtid beskjed om overbookingen. Avreisen til Sicilia var 05.07.2016.

Da klager ringte vedrørende betalingen og samtidig fikk beskjed om at de ville få et annet
hotell enn det som var bestilt, virket det ikke som om hun ble misfornøyd med dette og
godtok umiddelbart endringen. Det var ikke noe spørsmål om kansellering av reisen.

Under oppholdet var det full oversikt over hvor klager og hennes medreisende bodde.
AmiSol beklager at agentens reiseledere skapte det inntrykket av at de ikke visste hvor.
Sikkerheten, hva terror og naturkatastrofer angår, var like bra for klager som for de
andre gjestene på reisemålet. 

Den siste kommentaren fra klager om at AmiSol selger turer til områder de ikke kjenner,
stemmer ikke. I dette tilfellet var det et hotell AmiSol ikke kjente til.

Hotellene lå nær hverandre i samme området. Begge hotellene har tilgang til de samme
og felles fasiliteter. 

AmiSol kan ikke se at det foreligger grunnlag for refusjon.

Det vises for øvrig til brev fra AmiSol.

Nemnda bemerker

En pakkereise er mangelfull når den avviker fra det som er avtalt eller forutsatt i 
avtalen, jf. pakkereiseloven § 6-1. Avtalen omfatter pakkereisen slik den fremkommer
av bestilling og bekreftelse, opplysninger inntatt i turarrangørens katalog m.v., jf.
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Pakkereisenemnda legger til grunn at klageren fikk opplysning om endring av hotellet
den 4. juli, hvilket var dagen før hun reiste. Det legges videre til grunn at arrangørens
stedlige representant ikke var informert om hvilket hotell klageren skulle bo på.  Ut fra
arrangørens opplysninger var også hotellet ukjent for arrangøren, med unntak av at de
visste at det ikke lå langt unna Villa Bianca, som det opprinnelig var bestilt rom på.  Det
er vedlagt sms-korrespondanse som viser at også avhenting i forbindelse med hjemreise
bød på utfordringer, da den stedlige representanten heller ikke på dette tidspunktet var
klar over at klageren bodde på hotell Ipanima, og at det var dit bussen måtte kjøre.

Nemnda anbefaler etter en samlet vurdering at klageren gis et prisavslag på 10% av
reisens pris, avrundet til kr. 1.600 for mangelfull oppfølgning av de reisende på stedet.  

Vedtak

Pakkereisenemnda anbefaler at klagerne gis et prisavslag på 10% av reisens pris,
avrundet til kr. 1.600.

Vedtaket er enstemmig.