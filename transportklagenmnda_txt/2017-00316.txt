Vedtak i Transportklagenemnda - Fly

Sammendrag

Krav om standarderstatning som følge av
forsinkelse. Evakuering av John F. Kennedy flyplass.

Dato
16.05.2017

Saksnummer
2017-00316

Tjenesteytere
Norwegian

Klager har i det vesentlige anført

Klager skulle reise fra København (CPH) via Oslo Lufthavn (OSL) til Fort Lauderdale
(FLL) med henholdsvis Norwegians flyvninger D933 og DY7031 15. august 2016.
Klagers flyvning fra København til Oslo gikk som planlagt, mens DY7031 fra Oslo til Fort
Lauderdale ble forsinket med over ni timer. 

På ovennevnte bakgrunn krever klagers standarderstatning i henhold til EU-forordning
261/2004, 600 euro pr. person, totalt 1 800 euro.

Tjenesteyterne har i det vesentlige anført
Norwegians flyvning DY7031 fra Oslo Lufthavn til Fort Lauderdale 16. august 2016 ble
forsinket med ni timer og 35 minutter. Forsinkelsen oppstod som følge av de store
forsinkelsene som oppstod fra John F. Kennedy Lufthavn (JFK) ved New York ble evakuert
på grunn av en mistenkt skyting. Dette er en uforutsett hendelse som medførte store
utfordringer for flytrafikken til denne flyplassen. 

Politiet evakuerte deler av JFK flyplass rundt kl. 21.30 lokal tid 14. august 2016. Det
oppstod kaos og panikk, og det tok flere timer før situasjonen var avklart og flyplassen
kunne gjenoppta driften. Det viste seg senere at det var tale om falsk alarm, men
flydriften ble likevel utsatt for store avbrytelser og forsinkelser. Hendelsen påvirket
følgelig Norwegians flyprogram de påfølgende dagene. 

Tiltak for å unngå forsinkelsene ble vurdert, men "wet lease" og flybilletter med andre
selskaper var ikke gode løsninger da flere flyselskaper hadde samme problem disse
dagene. Det tok flere dager før flydriften på JFK normaliserte seg. 

Flyselskapene er unntatt fra videre kompensasjon hvis forsinkelsen er under 3 timer eller
årsaken til forsinkelsen er ekstraordinære omstendigheter utenfor flyselskapets kontroll
som forhindrer flyvningen, jf. EU-domstolens dom i C-402/07 (Sturgeon-dommen).
Situasjoner som blir regnet som ekstraordinære omstendigheter i EU-forordning
261/2004 sin forstand er tilfeller med politisk ustabilitet, værforhold som gjør det
umulig å gjennomføre den berørte flyvningen, sikkerhetsrisiko, uforutsette mangler ved
flysikkerheten og streiker som påvirker driften til det transporterende flyselskapet. 

Episoden på JFK må anses som en ekstraordinær omstendighet. Norwegian avviser på
ovennevnte bakgrunn klagers krav om standarderstatning.

Nemnda bemerker

DY7031 fra Oslo til Fort Lauderdale 15. august 2016 ble forsinket med ni timer og 35
minutter. Dette skyldtes en forsinkelse på forutgående flyvning med samme flymaskin
fra New York (JFK) til Oslo.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

I dette tilfellet er det opplyst at forsinkelsen fra JFK skyldtes rapporter om skyting på
flyplassen. Politiet evakuerte deler av flyplassen. Det oppsto panikk og kaos, og det tok
flere timer før situasjonen ble avklart. Det viste seg at det var falsk alarm. Som følge av
evakueringen ble flyplassen og flydriften utsatt for store forsinkelser, og det tok lang tid
før forholdene stabiliserte seg. 

Etter nemndas syn må forsinkelser som skyldes evakuering som følge av meldingene
om skyting anses som ekstraordinære omstendigheter, som ikke kunne vært unngått
selv om alle rimelige tiltak var truffet.  På en så stor flyplass som JFK vil evakuering og
midlertidig stengning få store konsekvenser for flytrafikken. Selv om selve evakueringen
ikke varte mer enn noen timer, vil opphopingen av avganger og ankomster skape
problemer også etter at flyplassen åpnet. Det er opplyst at det tok flere dager før
flytrafikken på JFK stabiliserte seg. Nemnda kan derfor ikke se at det her er grunnlag for
standarderstatning. Nemnda kan heller ikke se at klager har rett til erstatning på annet
grunnlag.

Vedtak

Transportklagenemnda - fly anbefaler ikke at klager gis medhold.