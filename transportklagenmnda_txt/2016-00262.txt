Vedtak i Transportklagenemnda - Fly

Sammendrag

Krav om standarderstatning grunnet kansellering. 

Dato
30.01.2017

Saksnummer
2016-00262

Tjenesteytere
Widerøe

Klager har i det vesentlige anført

Klager skulle reist med WF152 fra SDN til OSL den 27. februar 2016 kl. 14:18.

Grunnet dårlig vær lander ikke WF152 på SDN, og passasjerene ble fraktet med buss
til AES og ombooket til SK1331. Flyvningen med SK1331 blir også forsinket og klager
ankommer ikke OSL før kl. 22:18, da 7 timer og 3 minutter forsinket. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
Kundens krav i henhold til kompensasjon og assistanse er regulert av EUs regulativ
261/2004. Denne kanselleringen er dessverre ikke kompensasjonsberettiget i henhold til
regulativet, da uregelmessigheten oppstod på grunn av ekstraordinære omstendigheter.
I dette tilfellet værforhold som oppstod utenfor Widerøes kontroll. Det vises til
dokumentasjon på Traffic & Flight Information Plan, OPSCOM Log, METAR og METAR
decode som viser til denne ekstraordinære kanselleringen grunnet tett skydekke. 

Når kansellering oppstår og årsaken er ekstraordinær, har passasjerene følgende valg. 
1. passasjeren kan velge ombooking samt forpleining.
2. passasjeren kan velge refusjon og returreise dersom reisen ønskes avbrutt. I tillegg til
forpleining. 

På grunnlag av ovennevnte kan Widerøe ikke imøtekomme klagers krav om
standarderstatning.

Nemnda bemerker

Flyet som klagerens kone og to barn skulle ta fra Sandane flyplass (SDN) 27.02.2016
ble kansellert. Flyet som skulle hente dem på Sandane flyplass kunne ikke lande på
grunn av dårlig vær. Klageren har fått dekket utgiftene til omruting, men konen og
barna kom vel sju timer forsinket frem til bestemmelsesstedet. Klageren krever nå en
standarderstatning på til sammen 750 euro.

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om
alle rimelige tiltak var truffet, jf EU forordning 261/2004 artikkel 5, jf 7. Værforhold
som påvirker flytrafikken ved at det ikke er mulig å lande / ta av, kan være en slik
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Partene ser ut til å være enige om at flyet som skulle hente klagerens kone og to barn,
ikke kunne lande til oppsatt tid på grunn av dårlig vær, og at det bare ble gjort ett
forsøk. Partene synes også å være enige om at været bedret seg etter 10-15 minutter.
Flyselskapet har opplyst at det ofte forsøker flere runder med landing, men at det også
må ta hensyn til arbeidstiden til besetningen og det totale trafikkbildet. 

Selv om det ikke er uvanlig med dårlig vær i Nord-Europa vinterstid, er værforhold
uforutsigbart. Hvor lenge et dårlig vær vil vare, vil også være uforutsigbart. Hvis
flyselskapene skulle tatt høyde for dårlig vær for alle vinteravganger i Nord-Europa, ville
det fått store følger for både rutetilbudet og billettprisene. Etter nemndas syn vil det
være uforholdsmessig å kreve dette. 

Nemnda mener at flyselskapet ikke har godtgjort hva det har gjort for å unngå
kanselleringen. Selskapet har ikke kommentert alternativene til kansellering som
bruk av andre flyplasser i nærheten. Nemnda anbefaler derfor at flyselskapet betaler
standarderstatning.

Vedtak

Transportklagenemnda-fly anbefaler at flyselskapet betaler standarderstatning til
klageren med 750 euro.