Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.03.2018

Saksnummer
2017-01111

Tjenesteytere
Emirates

Klager har i det vesentlige anført

Klager skulle reise fra Tromsø til Adelaide via Oslo og Dubai den 26. mars 2015. EK160 fra
Oslo til Dubai med avgang kl 13.55 ble fem timer forsinket. 

Klager stiller seg undrende til Emirates begrunnelse om dårlig vær, da andre fly kunne
operere som normalt denne dagen. 

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Maskinen som skulle operere EK160 fra Oslo til Dubai måtte på vei til Gardermoen
omdirigeres til Stockholm grunnet kraftig snøstorm over Oslo. Det vises til fremlagt
dokumentasjon. Flyet måtte være i Stockholm over natten og ruten Oslo - Dubai 26. mars
2015 ble av den grunn kansellert. 

Hendelsen er ikke kompensasjonsberettiget da årsaken var ekstraordinære
omstendigheter utenfor Emirates kontroll.

Emirates kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at flygningen fra Dubai til Oslo måtte omdirigeres til
Stockholm den 26.03.2015, ble kansellert på grunn av ekstraordinære omstendigheter,
og at innstillingen ikke kunne vært unngått selv om alle rimelige tiltak var blitt truffet: 

Flyselskapet Emirates har forklart at flymaskinen som skulle operere EK160 fra Oslo
til Dubai måtte omdirigeres til Stockholm grunnet kraftig snøvær på Gardermoen.
Redegjørelsen er underbygd med logger. Kanselleringen gir således ikke rett til
standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Dersom passasjeren velger omruting, skal flyselskapet tilby mat og forfriskninger som
står i rimelig forhold til ventetiden og hotellovernatting der det er nødvendig, jf artikkel 9.
Verken flyselskapet eller klager har opplyst om klager ble booket om, eller om hun valgte
å avbryte reisen.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.