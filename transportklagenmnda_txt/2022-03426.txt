Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
10.05.2023

Saksnummer
2022-03426

Tjenesteytere
Norwegian Air Shuttle

Klager har i det vesentlige anført

Klager reiste med Norwegian DY823 fra Stockholm til Oslo den 22. oktober 2022. Ved
ankomst i Oslo så småløp klager fra bagasjebåndet til bussen og oppdaget derfor ikke
skaden før hun satt på flybussen på vei hjem. Dermed var det ikke mulig å rapportere
skaden på flyplassen. 

Klager har forklart at kofferten ble kjøpt i 2019 og viser til nettside hvor den koster kr.
1699. Skaden ble påført under transporten med Norwegian og den er av slik omfang at
den ikke kan brukes. 

Den 28. oktober 2022 var klager på flyplassen og fikk gjort en PIR rapport på skaden,
dette var innen fristen på syv dager. 

Da klager hadde behov for en ny koffert så ble det lagt inn en bestilling på nett til kr.
1359. 

Klager krever kr. 1359 som er utlegg for kjøp av tilsvarende koffert.

Tjenesteyterne har i det vesentlige anført
Norwegian har anført at klager sendte krav den 24. oktober 2022. Klager var i kontakt
med Norwegian den 27. oktober hvor hun fikk beskjed om at flyselskapet ikke dekker
skaden på bagasjen da den ikke ble meldt umiddelbart på flyplassen etter mottatt
bagasje. Dette er i henhold til Norwegian sin reiseinformasjon. Det blir den 24 november
2022 mottatt et nytt krav fra klager hvor det vises til skaderapport som ble laget på
flyplassen den 28. oktober 2022, 7 dager etter mottatt bagasje. Svar sendes klager med
avslag. 

Norwegian forklarer at det alltid viktig å sjekke innsjekket bagasje etter en flyreise, for
omgående å kunne rapportere eventuell skade før man forlater flyplassen. Norwegian
har representanter tilgjengelig på flyplassen som bistår våre kunder som har opplevd
uregelmessigheter på reisen. Det er mulig å rapportere om en skade inntil 7 dager etter
at bagasjen var mottatt. Dersom den reisende forlater flyplassen uten å melde ifra om
skaden, ansees det som at bagasjen var i god stand da hun/han mottok den. Det vises
her til Montreal Konvensjonens artikkel 31.

Denne informasjonen kommer også tydelig frem i flyselskapets reiseinformasjon på
hjemmesiden, under skadet bagasje, hvor Norwegian ber alle sine kunder om å lese
reiseinformasjonen nøye før du kan bestille en billett:

Vis frem skaden på flyplassen med en gang.
Du må vise våre medarbeidere på flyplassen skaden med en gang, i tillegg til
bagasjelapper og reisedokumenter. Du får en Property Irregularity Report (PIR) Den må
du ta godt vare på. 
Har du allerede forlatt flyplassen? Du må returnere til flyplassen med den skadede
bagasjen, bagasjelappene og reisedokumenter. Dette må gjøres innen 7 dager. Vær
oppmerksom på at dersom en skade ikke er rapportert umiddelbart ved ankomst og før
man forlater flyplassen, kan du få bevisproblemer for at skaden faktisk skjedde mens
den var i flyselskapets varetekt.

Norwegian understreker at i de tilfeller man ikke har rapportert skaden på flyplassen
direkte ved ankomst, er det passasjeren som må bevise at skaden oppstod mens den var
i flyselskapets varetekt. Flyselskapet vil lage en skaderapport om klager kommer tilbake
på flyplassen innen 7 dager, men skaderapporten i seg selv er ikke en bekreftelse på
erstatning. 

I denne saken mener Norwegian at klager har fått, og har god tilgang på informasjon før
og etter reisen om de retningslinjer som foreligger for skadet bagasje.
Norwegian kan ikke se at det foreligger bevis for at skaden oppsto mens den var i deres
varetekt.

Norwegian kan ikke imøtekomme klagers krav.

Nemnda bemerker

Klager hevder hennes koffert ble skadet mens den var i flyselskapets varetekt. Skaden
består i at det harde materialet ved det ene hjørnet på kofferten har sprukket. Nemnda
legger til grunn at skaden ikke kan repareres. 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

I henhold til luftfartsloven § 10-26 og Montrealkonvensjonens artikkel 31 antas innsjekket
reisegods som utleveres uten at den rettmessige mottaker klager å være i den samme
forfatning som ved innlevering av reisegodset, om ikke annet blir godtgjort. Ved
skadet bagasje bør man derfor henvende seg hos ankomstservice eller flyselskapets
representanter på flyplassen ved ankomst. Dersom man ikke oppdager skaden før etter
man forlater flyplassen, kan man henvende seg til flyselskapet innen 7 dager for å melde
skaden. Man må da medbringe den skadde bagasjen.

Klager har opplyst at hun mottok kofferten 22. oktober 2022 og at skaden ikke ble
oppdaget før på flybussen hjem fra flyplassen. Skaden ble fremvist på flyplassen 28.
oktober 2022.

Nemnda presiserer at luftfartsloven § 10-26 første ledd er en bevisbyrderegel.
Ettersom skaden ikke ble rapportert før klager forlot flyplassen, medfører denne
bevisbyrderegelen at det er klager som har bevisbyrden for, eller som må godtgjøre, at
skaden på kofferten oppstod på reisen eller i flyselskapets varetekt.

Etter nemndas syn har klager oppfylt denne bevisbyrden ved de fremlagte fotografiene
av den skadde kofferten. Det vises til at disse bildene er tatt på flybussen, få minutter
etter at flyet landet. Nemnda legger derfor til grunn at skaden skjedde mens bagasjen
var i Norwegians varetekt. 

Når det gjelder utmålingen av erstatning, legger nemnda til grunn at den
aktuelle kofferten ikke kan repareres. Klager økonomiske tap utgjør dermed
gjenanskaffelsesverdien, som iht. fremlagt dokumentasjon på bestilling av ny koffert var
kr. 1 359. Den ødelagte kofferten var ca. 3 år gammel. I tråd med fast nemndspraksis
gjøres et fradrag for fordelen ved å få en ny og bedre koffert med 10 % per år. Fradraget
blir dermed kr. 408.  

Nemnda anbefaler etter dette at Norwegian utbetaler kr. 951 til klager som erstatning
for kofferten.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefale at Norwegian betaler kr. 951 til klager i erstatning for
ødelagt koffert.