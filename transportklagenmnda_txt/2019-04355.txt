Vedtak i Transportklagenemnda - Fly

Sammendrag

Krav om erstatning for ødelagt vinkoffert.

Dato
11.06.2020

Saksnummer
2019-04355

Tjenesteytere
Norwegian Air Shuttle

Klager har i det vesentlige anført

31. juli 2019 reiste klager med DY355 fra Bodø til Oslo. Klager hadde med seg en
vinkoffert på reisen. Klager anfører at det ene hjulet var borte, mens det andre var løst
og bøyd etter reisen. Kofferten var ny og kjøpt for 5950 kroner.

Klager krever erstatning for den ødelagte kofferten.

Tjenesteyterne har i det vesentlige anført
Klager anfører at bagasjen ble skadet på reisen med Norwegian, men hun meldte ikke
ifra om skaden umiddelbart til Norwegians flyplassrepresentanter på Oslo Lufthavn. En
skaderapport ble opprettet fem dager etter at reisen fant sted, den 5. august 2019.

Det følger av Norwegians avtalevilkår at skadet bagasje, bagasjelapper og
reisedokumenter må vises frem til Norwegians representanter på flyplassen
umiddelbart. Hvis passasjeren ikke oppdager skaden før etter han/hun har forlatt
flyplassen, kan han/hun reise tilbake for å melde ifra om skaden. Dette har passasjeren
syv dager på seg på å gjøre. Passasjeren må da medbringe den skadede bagasjen,
bagasjelappene og reisedokumentene.

Norwegian har alltid representanter tilgjengelig i forbindelse med Norwegians
flyavganger og -ankomster.

Dersom passasjeren forlater flyplassen uten å rette en klage mot flyselskapet, anses
bagasjen for å være utlevert i god stand. Det er da passasjeren selv som må bevise
at skaden skjedde mens bagasjen var i flyselskapets varetekt, jamfør artikkel 31 i
Montrealkonvensjonen:
«Receipt by the person entitled to delivery of checked baggage or cargo without
complaint is prima facie evidence that the same has been delivered in good condition
and in accordance with the document of carriage or with the record preserved by the
other means referred to in paragraph 2 of Article 3 and paragraph 2 of Article 4.»

Det er i flere saker i Transportklagenemnda blitt slått fast at bagasjen anses som
mottatt i riktig stand når den reisende har forlatt flyplassen uten å melde ifra om skade.
Norwegian viser blant annet til sakene 312/11F og sak 409/15F, hvor kravet fra klager ble
avvist side skaden ikke ble rapportert umiddelbart etter ankomst på flyplassen. På grunn
av manglende rapportering ble det ikke ansett sannsynliggjort når eller om bagasjen ble
skadet under transporten med flyselskapet.

Som følge av dette kan ikke klagers krav imøtekommes i dette tilfellet.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren «umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen», jf. bestemmelsens annet ledd.

Nemnda mener at det ikke er sannsynliggjort av klager at skaden inntraff i flyselskapets
varetekt. Det gikk fem dager fra bagasjen ble mottatt til det ble opprettet rapport på
en skade som burde ha vært oppdaget på flyplassen. Klager har heller ikke gitt noen
nærmere forklaring på hvorfor det drøyde med å rapportere skaden.

Vedtak

Transportklagenemnda - fly anbefaler ikke at klager gis medhold.