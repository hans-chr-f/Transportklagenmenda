Vedtak i Transportklagenemnda
- Kollektivreiser

Sammendrag

Krav om å få dekket ekstrautgifter ifbm togforsinkelse

Dato
21.11.2016

Saksnummer
2016-00319

Tjenesteytere
NSB AS

Klager har i det vesentlige anført

10. mai skulle klager ta ekspresstoget fra Voss stasjon kl. 05:29 til Bergen. Klager skulle
reise videre med fly fra Flesland og hadde forhåndsbestilt drosje fra stasjonen til
flyplassen. 

Etter å ha ventet i ca. 30 minutter fikk klager opplyst av en annen passasjer at toget var
ca. 1,5 timer forsinket. Klager bestilte derfor drosje fra Voss stasjon til Flesland og for å
rekke flyet kl. 07:50. 

Klager har reist flere ganger med samme tog og fly. Han mener han har god margin til
flyet når han tar drosje fra Bergen stasjon til Flesland. 

Klager krever å få dekket ekstrautgifter til drosje kr. 2375,- 

Tjenesteyterne har i det vesentlige anført
Klager hadde billett med NSBs tog nummer 605 med avgang fra Voss klokken 05:29 den
10. mai og med annonsert ankomst Bergen klokken 06:51. Tog 605 avgikk på rutetid fra
Oslo S, men ankom Voss forsinket og avgikk klokken 06:37 med ankomst Bergen klokken
0753 – 62 minutter forsinket. 

Som en følge av forsinkelsen ble passasjerer som skulle reise fra Voss med tog 605
henvist til tognummer 1803 som hadde annonsert avgangstid klokken 06:08, 39 minutter
senere en rutetid for tog 605. 
Tog 1803 avgikk på rutetid klokken 06:08 ankom Bergen klokken 07:36, 45 minutter etter
at tog 605 skulle ha ankommet Bergen stasjon. 

Det er monitorer på stasjonen som viser annonsering, hvor også tog 1803 ble annonsert
til Bergen. Jernbaneverket på Voss har døgnbemanning og har høyttalertjenesten hvor
alle tog annonseres. Ved avvik annonseres det om alternativer for kundene. NSB har
ingen indikasjoner på at dette ikke ble gjort også denne gang.
Klager kunne ikke benytte NSBs alternative transport (neste annonserte avgang til
Bergen) da det ville bli for sent til å nå flyet fra Flesland. Klager valgte å benytte seg av
drosje som startet fra Voss klokken 05:54. Dersom klager hadde benyttet NSBs tilbud
ville han uten ekstra kostnad ankommet Bergen stasjon 45 minutter forsinket – altså
under 60 minutter – men ville da ha kommet for sent til flyet. Klager hadde således ikke
noe valg hvis han skulle rekke flyavgangen.

I henhold til NSBs Transportvilkår svarer ikke NSB for korrespondanse/videreise til steder
utenfor jernbanenettet, som NSB ikke har garantert for gjennom Transportvilkårene,
NSBs rutetilbud eller markedsføring. NSB ville dermed ikke stå ansvarlig for å dekke
denne taxiregningen. 
I «beste fall» kunne NSB ha dekket taxi til Bergen stasjon, jf. vilkårene i § 7 bokstav B
punkt 1 første ledd. Men her hadde NSB alternativ transport jf. § 7 B 1, annet ledd. 

I enkelte tilfeller hender det imidlertid at NSB går ut over sine transportvilkår og dekker
taxi til bestemmelsessteder utenfor NSBs rutenett, men i dette tilfelle har klager
beregnet seg svært dårlig tid etter NSBs syn, og NSB finner derfor ingen grunn til å
imøtekomme klagers krav.

I samsvar med Transportvilkårene (§ 7 H 1.) har NSB imidlertid valgt å refundere hele
billettprisen, selv om klager relativt enkelt kunne ha ankommet sin bestemmelsesstasjon
- Bergen stasjon, mindre enn 60 minutter forsinket med tog.

Nemnda bemerker

Ved vesentlig forsinkelse kan passasjerer fremme krav om dekning av dokumenterte
påregnelige direkte utgifter oppad begrenset til 2/10 av Folketrygdens grunnbeløp, jf.
NSBs transportvilkår § 7 B. I tillegg kan 50 % av billettprisen refunderes, jf. § 7 J. 

Det er et vilkår at forsinkelsen er vesentlig. Etter transportvilkårene § 7 A regnes
forsinkelser på regiontog for vesentlige når forsinkelsen er på mer enn 60 minutter. 

Nemnda legger til grunn at klager skulle ta tog fra Voss kl. 05.29 med ankomst Bergen
kl. 06.51. Dette toget var betydelig forsinket og passasjerer ble henvist til alternativt tog
med avgang 06.37 og ankomst Bergen kl. 07.36. Klager valgte imidlertid å ta drosje da
han regnet med at han ellers ikke ville rukket et fly fra Flesland med avgang 07.50. 

Nemnda bemerker at det alternative toget kom fram etter ruteplanen 45 minutter
senere enn planlagt ankomst for det opprinnelige tog. Forsinkelsen kan således ikke
anses vesentlig i relasjon til § 7 A. 

Etter nemndas syn kan det ikke legges vekt på at det opprinnelige toget var mer enn 60
minutter forsinket når det var alternativ transport, jf. § 7 B nr. 1. Det bemerkes for øvrig
at klager hadde beregnet svært dårlig tid selv om han hadde bestilt drosje fra Bergen.
Flyets avgangstid var kun var 59 minutter etter planlagt ankomst Bergen togstasjon.
Nemnda viser til at det ved forsinkelser av tog til flyplass kreves at det beregnes ekstra
tid i tillegg til innsjekkingstiden på flyplassen, jf. § 7 D.  

Nemnda har merket seg at NSB har refundert hele togbilletten. 

Vedtak

Transportklagenemnda Kollektivtransport finner ikke å kunne anbefale å ta klagen til
følge. 
Vedtaket er enstemmig