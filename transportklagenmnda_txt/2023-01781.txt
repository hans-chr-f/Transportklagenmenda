Vedtak i Transportklagenemnda
- Kollektivreiser

Sammendrag

Krav om at selskapet dekker tapt bussbillett og flybillett som følge av at bussen
ikke stoppet på en annen holdeplass enn den klager hadde bestilt reise fra.

Dato
08.09.2023

Saksnummer
2023-01781

Tjenesteytere
Vy Buss AS

Klager har i det vesentlige anført

Klager hadde kjøpt billett med Vy Buss fra Kristiansand rutebilstasjon til Fokserød den
15. mai 2023. Planlagt avgang fra Kristiansand rutebilstasjon var kl. 04.16, og planlagt
ankomst på Fokserød var kl. 07.06. Klager hadde flybillett for reise fra Torp lufthavn til
Szczecin kl. 08.25.

Klager valgte å vente på bussen på Håneskrysset E18, fordi det i Vy-appen sto at dette
busstoppet var kun for påstigning, slik at klager forsto det slik at det gikk an å ta bussen
derfra i stedet. Klager anfører at han bor på Søm, og Håneskrysset var ikke langt fra ham.
Klager anfører at bussjåføren imidlertid ikke stoppet, og han kjørte uansett for fort til å
se klager. Klager måtte dermed kjøpe ny bussbillett til Torp, pålydende 518 kroner, og ny
flybillett til 599 kroner.

Klager krever at Vy Buss dekker den tapte bussbilletten og den tapte flybilletten.

Tjenesteyterne har i det vesentlige anført
Klager hadde billett med busslinje VY190 fra Kristiansand kl. 04.16 den 15. mai 2023. I
klagen fremkommer det at klager ventet på et annet busstopp enn hva som kommer
frem i billett.

Håneskrysset er et stopp som blir betjent for på- eller avstigning, under forutsetning av
at billett er kjøpt på forhånd. Denne informasjonen kommer tydelig frem ved et reisesøk
og/eller et billettkjøp fra den aktuelle holdeplassen som klager ønsket å benytte.

I henhold til reisevilkårene § 1.1 må påstigning skje på den holdeplassen som er angitt på
billetten.

Da klager har forsøkt å reise fra en annen holdeplass enn oppgitt på billetten, står Vy
Buss fortsatt ved tidligere avgjørelse om å ikke etterkomme kravet til klager.

Nemnda bemerker

Klager har fremsatt krav om at Vy Buss dekker tapet av bussbillett og flybillett som følge
av at bussen han skulle ta til Fokserød den 15. mai 2023 ikke stoppet på busstoppet han
sto på.

Det fremgår av Vy Buss' reisevilkår punkt 1.1 at når man reiser med enkeltbillett, må
påstigning skje på den holdeplassen som fremgår av billetten. Videre står det at kjøp
av en billett for en spesifisert avgang ikke gir rett til påstigning fra en annen holdeplass
enn den som fremgår av billetten. Det er videre opplyst i reisesøk at Håneskrysset er
et bestillingsstopp, som innebærer at billett herfra må være bestilt på forhånd dersom
bussen skal stoppe. 

Klager hadde i dette tilfellet kjøpt en enkeltreise for en spesifikk avgang fra Kristiansand
rutebilstasjon. Han hadde i henhold til vilkårene således ikke rett til å påstige bussen på
en annen holdeplass, og det var heller ikke bestilt buss fra Håneskrysset. Nemnda kan
derfor ikke se at Vy Buss kan bli ansvarlig for klagers tap.

Vedtak

Transportklagenemnda kan ikke anbefale at klager gis medhold.