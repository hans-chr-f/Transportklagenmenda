Vedtak i Transportklagenemnda - Fly

Sammendrag

Krav om standarderstatning ved forsinkelse. Skade på flyhjul.

Dato
15.08.2017

Saksnummer
2016-01192

Tjenesteytere
Norwegian

Klager har i det vesentlige anført

Klager skulle reise fra Stavanger (SVG) til Las Palmas (LPA) med Norwegians flyvning
DY1836 12. november 2016 kl. 12.35. Flyet punkterte under take-off og sirklet i luften i
cirka fire timer for å bruke opp drivstoff. Det ble deretter foretatt en sikkerhetslanding på
Stavanger lufthavn. Nytt fly ble sendt fra Oslo, og ny flyvning tok av cirka kl. 16.55. 

Klager krever standarderstatning i henhold til EU-forordning 261/2004 på 400 euro pr.
person, totalt 800 euro, på bakgrunn av det ovennevnte.

Tjenesteyterne har i det vesentlige anført
Norwegians flvyning DY1836 fra Stavanger til Las Palmas 12. november 2016 returnerte
til Stavanger etter take-off grunnet skade på nesehjulet. 

Det ble bestemt at flyet skulle returnere til Stavanger på grunn av vibrasjoner i
nesehjulet. Dette kan oppstå av forskjellige årsaker, men da vibrasjonen ikke ga seg ble
det bestemt at problemet måte undersøkes. Skaden oppstod mest sannsynlig under
take-off. Det ble servert drikke ombord. 

Flyet måtte sirkulere for å brenne drivstoff før det kunne lande i Stavanger, da
flyet må være innenfor en maksimal vektbegrensning ved landing. Dette var et
såkalt "sikkerhetslanding", og er standard prosedyre slike tilfeller. Etter landing ble
flyet undersøkt av en tekniker. Teknisk avdeling konkluderte med at det forelå en
fabrikasjonsfeil ved flyet, og Norwegian viser til fremlagt rapport fra teknisk avdeling. 

Trykket på nesehjulet sjekkes hver 72. time av en tekniker. I tillegg sjekker pilotene dekke
under en inspeksjon før hver flyvning. Det ble ikke oppdaget slitasje eller feil ved dekket
før avgang. Feilen må derfor ligge i dekket fra produsenten, slik at en fabrikasjonsfeil var
årsaken til punkteringen. 

Det ble sendt et nytt fly – LN-NGR – til Stavanger. Flyvningen landet i Las Palmas syv timer
forsinket. Dette må anses som et rimelig tiltak. 

Det følger av EU-forordning 261/2004 artikkel 5 (3) at flyselskapene ikke er pålagt å betale
erstatning i samsvar med artikkel 7 dersom det kan godtgjøre at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Norwegian anfører at uregelmessigheten er utenfor selskapets kontroll, og
viser til EU-domstolens avgjørelser i C-549/07 (Wallentin-Hemann) og C-257/14 (Van
der Lans), hvor det fremgår at skjulte fabrikasjonsfeil kan utgjøre en ekstraordinær
omstendighet. 

Norwegian avviser på ovennevnte bakgrunn klagers krav om standarderstatning.

Nemnda bemerker

Norwegians flyvning DY1836 fra Stavanger til Las Palmas 12. november 2016 måtte
foreta en sikkerhetslanding i Stavanger etter take-off som følge av en skade på ett av
flyets hjul. Nemnda legger til grunn at klager ankom Las Palmas syv timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Når det gjelder teknisk svikt, har EU-domstolen tolket unntaket for «ekstraordinære
omstendigheter» snevert. De færreste former for teknisk svikt fritar selskapet for ansvar.
Det følger imidlertid av EU-domstolens avgjørelser i Corina van der Lans mot KLM
(C-257/14) og i Wallentin-Hermann mot Alitalia (C-549/07) at fabrikasjonsfeil er blant de
forhold som kan utgjøre en ekstraordinær omstendighet i forordningens forstand. Det
forutsettes at feilen avdekkes av produsenten eller annen kompetent myndighet. Det
vises også til Fortolkningsveiledningen til forordningen punkt 5.2. 

Det ble foretatt en sikkerhetssjekk av flymaskinen etter at flyet landet i Stavanger, hvor
teknisk avdeling konkluderte med at punkteringen var forårsaket av en fabrikasjonsfeil
ved dekket. Det ble ikke oppdaget noen feil eller slitasje på hjulet før avgang. Hjulene
undersøkes etter det opplyste hver 72. time av en tekniker, og piloten foretar en visuell
inspeksjon av hjulene før hver flyvning. Norwegian har fremlagt en rapport fra teknisk
avdeling, der det fremgår at tekniker vurderer at punkteringen skyldtes "poor re-
threading from producer".

Nemnda mener at en erklæring fra flyselskapets egen tekniske avdeling ikke er
tilstrekkelig i denne sammenheng. Nemnda kan derfor ikke se at det her foreligger
ekstraordinære omstendigheter i forordningens forstand. 

Klager har etter nemndas syn krav på standarderstatning i henhold til forordningen.

Vedtak

Transportklagenemnda - fly anbefaler at Norwegian utbetaler standarderstatning til
klager og hennes reisefølge med 400 euro pr. person.