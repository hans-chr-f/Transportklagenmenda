Vedtak i Transportklagenemnda - Fly

Sammendrag

Krav om standarderstatning og forsinkelsesrente

Dato
12.06.2023

Saksnummer
2022-03235

Tjenesteytere
KLM

Klager har i det vesentlige anført

En familie på fire skulle reise den 22. mai 2022 med KLM fra Bangkok via Amsterdam til
Bergen. Avgang kl. 00:15 med ankomst kl.10:00.
Ved avgang fra Bangkok ble det gitt beskjed om at flyvingen til Amsterdam med ankomst
kl. 07:15, høyst sannsynlig ville bli forsinket med ca. 40 minutter grunnet motvind. Klager
spurte da besetningen om hva som ville skje med deres videre forbindelse, men fikk
beskjed om at det først var mulig å sjekke ved ankomst Amsterdam.  

Forsinkelsen viste seg å bli kun15 minutter, og klager mener de kunne ha rukket avgang
kl. 08:20 fra Amsterdam. KLM hadde booket om klager, uten hans samtykke, til en senere
avgang fra Amsterdam via Stavanger til Bergen kl. 16:10 med ankomst kl. 19:25. Klager
fikk utdelt tre vouchere på 15 EUR i ventetiden. Klager hadde med to små barn, hvorav
ett barn var under to år, og klager følte han ble møtt med liten forståelse av ansatte ved
flyplassen. Klager har krevd refusjon av utgifter til bleier og mat.

Klagers krav for nemnda er standarderstatning samt renter.

Tjenesteyterne har i det vesentlige anført
KLM har oppgitt at årsak til forsinkelsen skyldtes forsinkelser ved sikkerhetskontrollen,
og viser til vedlegg som skal bevise dette. 

KLM vedlegger i tillegg dokumentasjon som viser at flyet hadde en forsinkelse på sin
avgangstid på 22 minutt, som førte til at ankomsttid til Schiphol ble 27 minutt senere enn
planlagt. 

Passasjerenes originale transittid på Schiphol Flyplass var 1 time og 5 minutter:

KL 844 X 22MAY 7 BKKAMS LK3 0015 0715

KL1185 L 22MAY 7 AMSBGO LK3 0820 1000

Da passasjerene ankom 07.42 istedenfor 07.15 ble deres transfer tid bare 38 minutter. 

Det vises til informasjon om transfertid  på deres nettsider: 

"Minimum transfertid på Amsterdam Airport Schiphol er 40 minutter for flyvninger i
Schengen og 50 minutter for flyvninger utenfor Schengen. Vær oppmerksom på at hvis
du reiser til et land som ikke er med i Schengen, må du gå gjennom ekstra sikkerhets- og
passkontroller. Dette kan bidra til at du trenger lengre transfertid.
https://www.klm.no/information/airport/transfers."

Det ble da gjort en beslutning å rebooke klager og hans følge, slik at de ikke ble strandet
i Amsterdam. Siden den originale forsinkelsen ble forsaket av ‘Air Traffic Control
Restrictions’, regnes dette som utenfor selskapets kontroll og KLM kan da ikke tilby
kompensasjon til passasjerene. 

KLM har erstattet klager ekstra kostnader til mat og bleier med  819 kr .

Nemnda bemerker

Slik nemnda forstår saken har klager fått erstatning for utgifter til bleier og mat. Kravet
for nemnda gjelder standarderstatning samt forsinkelsesrenter.

Nemnda legger til grunn at KL844 fra Bangkok til Amsterdam ble forsinket og at KLM
booket om klagers videreforbindelse fra Amsterdam til Bergen. Klager kom frem over ni
timer forsinket til endelig bestemmelsessted.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artiklene 5, 6 og 7, samt EU-domstolens avgjørelser i sakene
Sturgeon-Condor av 19.11.2009 (C-402/07) og Nelson med flere av 23.10.2012 (C-581/10).

Det er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå forsinkelsen.

Flyselskapet KLM har i tilsvaret til nemnda uttalt at forsinkelsen skyldtes ATC (Air Traffic
Control)-restriksjoner (restriksjoner i luftrommet). . 

Flyselskapet har kun fremlagt et bilde som viser at flyvningen ble forsinket med
koden "Airport staff error due provide wrong security identify". Det er ikke forklart
nærmere hva dette innebærer. Etter nemndas syn fremstår dette som en annen
grunn enn restriksjoner i luftrommet, slik det er opplyst i tilsvaret.  Nemnda mener at
det fremstår uklart hva som er årsaken til forsinkelsen og  at KLM ikke i tilstrekkelig
grad har sannsynliggjort at forsinkelsen skyldes en ekstraordinær omstendighet som
ikke kunne vært unngått selv om alle rimelige tiltak var truffet. Klager har da krav på
standarderstatning på 400 euro pr person, totalt 1600 euro.

Klager har krevd forsinkelsesrenter. Nemnda mener at klager har krav på
forsinkelsesrente iht. forsinkelsesrenteloven regnet fra 30 dager etter at klager har krevd
standarderstatning.

Vedtak

Transportklagenemnda anbefaler at KLM utbetaler standarderstatning med 400 euro pr.
person med tillegg av forsinkelsesrente iht. forsinkelsesrenteloven regnet fra 30 dager
etter at klager har krevd standarderstatning.