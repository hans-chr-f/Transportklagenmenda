Vedtak i Pakkereisenemnda

Sammendrag

Krav om full refusjon fordi hotellet ikke tillot at
klager badet med badedrakt i henhold til sin tro.

Dato
28.09.2023

Saksnummer
2023-01479

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer med innkvartering i et dobbeltrom De
Luxe med dobbeltseng og halvpensjon på Alp Pasa Hotel, Antalya, Tyrkia i perioden
23.07.2022 - 31.07.2022. Totalpris 18 068 kroner.

Klager og hennes datter på 17 år ble bortvist fra bassengområdet på hotellet, da
datteren - som er muslim - badet med badetøy i henhold til sin tro. Etter dette ble
rommet ikke rengjort, og hotellets ledelse gav klart uttrykk for at de ikke var velkomne på
hotellet. Lokal Ving representant ble varslet uten at det ble oppnådd en tilfredsstillende
løsning. Dette gjorde at klager byttet til Tuvana Hotel den 28.07.2022 for egen regning.
Hendelsen og diskusjon med hotellets ledelse og kontakten med Ving gjorde at ferien ble
ødelagt.

Klagers representant skriver at klager før avreise hadde kontakt med Ving og direkte med
hotellet for å få avklart om datteren var velkommen på Alp Pasa Hotel, og at dette ble
bekreftet både av Ving og hotellet. 

Klager skriver følgende i en e-post til Ving 4 dager etter ankomst, den 27.07.2022 kl.
20:59: "Har allerede vært i kontakt med dere angående denne saken, hvor jeg kontaktet
hotellet på forhånd for å sjekke om burkini/muslimsk badetøy var ok i bassenget, da min
datter er muslim. Jeg vet at selv om Tyrkia er et muslimsk land er noen hoteller redde
for å ikke tekkes vestlige turister, og godkjenner det derfor ikke. Jeg fikk bekreftet på
telefonen at dette var helt i orden og ikke noe problem, det var nettopp derfor jeg valgte
hotellet."

Klagers representant skriver at Vings lokale representant var svært lite hjelpsom og
løsningsorientert. Vedkommende skyldte på Vings underleverandører og var ikke i stand
til å løse situasjonen. Klagers representant mener klager fikk ferien ødelagt på grunn av
Vings manglende kjennskap til sin informasjonsplikt etter pakkereiseloven, bortvisning
fra hotellet av Vings underleverandør og manglende oppfølging fra Ving i Tyrkia. Turen
ble en påkjenning både fysisk og psykisk.

Klagers representant skriver følgende: Ved kontakt med Ving før reisen ble bestilt
fikk klager beskjed om at hun selv måtte avklare om hennes datter fikk bade med
heldekkende badedrakt på hotellet. Klagers representant har anført at dette er i strid
med pakkereiselovens § 9 bokstav a nr. 8. Klager gjorde ingen privat avtale med hotellet.
Hun forsøkte kun å innhente informasjon som Ving skulle ha innhentet. Klager byttet
ikke hotell frivillig da de ble tvunget ut av hotellet/bortvist. Deres hotellrom ble blant
annet ikke rengjort på flere dager, og de fikk klar beskjed av hotelleier at de var uønsket
på hotellet. Klager skriver at Vings lokale representant ikke ga noen assistanse til tross
for at klager informerte om situasjonen.

Klagers krav: Tilbakebetaling av reisens kostnad: 18 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Ving kan ikke se at klager kontaktet Ving før bestilling av reisen, i løpet av
bestillingsøyeblikket, like etter bestilling av reisen eller før avreise for å undersøke om
klagers datter kunne bade med burkini/heldekkende badedrakt på Alp Pasa Hotel,
Antalya, Tyrkia.

Klager sjekket inn på hotellet 23. juli og kontaktet først Vings representant per telefon
den 26. juli 2022. Klager reiste i høysesong og det var ikke mulig å oppdrive ledige hotell
som passet klager straks etter at klager tok kontakt med Vings representant. Dersom
Ving hadde funnet et passende hotell, måtte klager ha betalt et avbestillingsgebyr til
hotellet og deretter prisdifferansen til det nye hotellet. 

Klager klarte selv å ordne med flytting til et annet hotell, før Ving klarte å hjelpe til med
ett passende hotell. Ving kjenner ikke til påstanden om at klager ble bortvist fra hotellet.

Ving har lagt ved en oversikt over alle telefonsamtaler klager har gjort til Ving og de kan
ikke se at Ving har blitt kontaktet før avreise for å avklare om klagers datter fikk bade
med burkini/heldekkende badedrakt på hotellet. Klager har derimot gjort en muntlig
avtale direkte med hotellet per telefon.

Ving er av den oppfattelse av at det ikke fremkommer feil eller mangler som berettiger
heving av reisen.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer med innkvartering i et dobbeltrom De
Luxe med dobbeltseng og halvpensjon på Alp Pasa Hotel, Antalya, Tyrkia i perioden
23.07.2022 - 31.07.2022. Totalpris 18 068 kroner.

Klager og hennes datter på 17 år ble bortvist fra bassengområdet på hotellet, da
datteren - som er muslim - badet med badetøy i henhold til sin tro. Dette gjorde at klager
byttet til Tuvana Hotel den 28.07.2022 for egen regning. 

Klagers krav: Tilbakebetaling av reisens kostnad: 18 000 kroner.

Etter nemndas vurdering har klager bestilt et hotell med basseng som de ikke fikk
benyttet. Forholdet utgjør en mangel ettersom klager ikke fikk benyttet hotellet slik
som avtalt. Det skal tilkjennes et prisavslag som skjønnsmessig settes til 4 500 kroner.
Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.