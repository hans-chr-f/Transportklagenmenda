Vedtak i Transportklagenemnda - Fly

Sammendrag

Krav om refusjon av billetter grunnet ruteendring.

Dato
22.02.2012

Saksnummer
359/11F

Tjenesteyter
Norwegian Air Shuttle ASA

Krav om refusjon av billetter grunnet ruteendring.

Klager har i det vesentlige anført:

Klager skulle reise t/r Oslo - Paris 27. - 30. mai 2011.

Klager mottok først en melding om ruteendring den 16. mars, deretter nok en melding den
24. mars.

Klager kontaktet derfor Norwegian for å sjekke om det var mulig å kansellere reisen mot full
refusjon. Norwegians representant skulle sjekke saken, men dersom de ikke hørte fra henne
ville reisen bli kansellert og refundert. Norwegians påstand om at konsulenten ikke har uttalt
dette, er «en grov omskriving av sannheten».

Klage hørte ikke fra Norwegian igjen, og avbestilte derfor hotellet i Paris, i god tro at alt
var i orden. Overraskelsen var derfor stor da klager like før avreise mottok en sms om
ombordstigning.

Klager krever full refusjon.

Det vises for øvrig til klagers brev.

Norwegian har i det vesentlige anført:

Før man får gjennomført en bestilling hos Norwegian, må man krysse av for å ha lest regler og
vilkår. Her står det følgende:

«Norwegian tar forbehold om ruteendringer. Alle endringer i tidspunkt for reisen meddeles
via e-post adressen oppgitt i reservasjonen, eller telefonnummer lagt inn i reservasjonen»

Videre står det:

«Dersom ruteendringen er på mer enn 60 minutter vil vi tilby gratis endring på samme
destinasjon eller refusjon av din bestilling.»

Da ruteendringen kun var på fem minutter, kan Norwegian ikke imøtekomme krav om
refusjon. Norwegians representant informerte klager om at hun kun ville få refundert skatter
og avgifter dersom hun ville kansellere reisen.

Nemnda bemerker:

Det fremkommer av Norwegians vilkår at man ved ruteendring på mer enn 60 minutter kan
få refundert billetten. Det står påstand mot påstand om Norwegians kundekonsulent i dette
tilfellet, der endringen var på fem minutter på returreisen, likevel lovet klager at billetten ville
bli refundert om klager ikke hørte noe annet.

Nemnda finner det vanskelig å ta stilling til dette på bakgrunn av de foreliggende
opplysninger. Det har imidlertid etter nemndas vurdering formodningen mot seg at
Norwegian har gjort et slikt markant avvik fra reglene uten å ha fulgt dette opp eller notert
noe om dette i bestillingshistorikken. Etter en samlet vurdering finner nemnda det således
mer sannsynlig at Norwegian ikke lovet full refusjon enn at det ble lovet. Nemnda kan
ikke se bort fra at det kan ha oppstått en misforståelse på dette punktet, men finner ikke
sannsynliggjort at Norwegian kan lastes for denne.

Nemnda finner på denne bakgrunn ikke å kunne anbefale at klagerne gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS