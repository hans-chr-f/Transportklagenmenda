Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
16.09.2021

Saksnummer
2021-00222

Tjenesteytere
Widerøe

Klager har i det vesentlige anført

Klager reiste fra Kristiansand til Kristiansund via Bergen den 10. januar 021 med
Widerøe. Ved ankomst Kristiansund oppdaget klager at hennes innsjekkede bagasje var
skadet. Sømmen ved glidelåsen på en sportsbag (snowboardbag) var revnet. Bagen er
solid og av god kvalitet og er sertifisert for 35 kilo. Widerøe tillater kun 21 kilo, så det var
ikke snakk om overvekt. Klager viser til fremlagte bilder som viser skaden, og som viser at
bagen ikke var overpakket. 

Klager reiste med to kolli. Den ene kofferten var knust og klager har blitt tilkjent
erstatning for denne av Widerøe. Klager mener at dette underbygger klagers krav, og
at Widerøe ved å anerkjenne at den ene kofferten ble skadet i dere varetekt, viser at
bagasjen ikke ble behandlet slik den skal. 

Klagers bag var omtrent ett år gammel når hendelsen oppstod, og tilsvarende bag koster
i dag kroner 3 799.

Klager krever erstatning for ødelagt bagasje med kroner 3 000.

Tjenesteyterne har i det vesentlige anført
Denne typen skade rundt glidelås er på grunn av overpakking. Overpakking har ikke
nødvendigvis noe med overvekt å gjøre. Klager mener bagen er dratt langs bakken eller
lignende, men da ville man sett mer skade på stoffet rundt. 
Denne typen skader tilknyttet glidelås/feste av glidelås kommer av enten overpakking av
koffert, eventuelt produksjonsfeil hos koffertprodusent. 

Widerøe kan dessverre ikke ta erstatningsansvar for slike skader og kan ikke
imøtekomme klagers krav.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». 

Det er ikke anledning til å ta forbehold i  generelle vilkår som begrenser fraktførers
ansvar etter luftfartsloven. Mottas innskrevet reisegods uten klage fra mottakerens
side, formodes godset å være utlevert i god stand om ikke annet blir godtgjort, jf.
luftfartsloven § 10-26 første ledd.

Nemnda presiserer at luftfartsloven § 10-26 første ledd er en bevisbyrderegel.

Nemnda mener at Widerøe ikke har godtgjort at skaden skyldes reisegodsets egen
beskaffenhet eller av feil eller mangler ved reisegodset. Widerøe er derfor ansvarlig for
skaden.

Basert på de vedlagte bildene legger nemnda til grunn at bagen ikke er totalskadet, og at
den fremdeles vil kunne ha bruksverdi. 

Nemnda fastsetter derfor erstatningen skjønnsmessig til 2500 kroner.

Vedtak

Transportklagenemnda anbefaler at Widerøe utbetaler 2500 kroner.