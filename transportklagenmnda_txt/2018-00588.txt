Vedtak i Transportklagenemnda
- Kollektivreiser

Sammendrag

Ikke gyldig billettkategori.

Dato
18.04.2018

Saksnummer
2018-00588

Tjenesteytere
Ruter

Klager har i det vesentlige anført

Klager ble ilagt gebyr 16. februar 2018 fordi han hadde studentbillett, men ikke var
fulltidsstudent. 

I kontrollen viste klager frem en 30-dagers studentbillett, samt gyldig studentbevis.
Kontrolløren spurte da klager om han var fulltidstudent, eller om han jobbet ved siden
av studiet. Det ble videre forklart av kontrolløren at kun fulltidsstudenter kan benytte seg
av studentrabattert billett hos Ruter. Klager spurte om kontrolløren kunne vise han hvor
den informasjonen fremgikk, noe han gjorde. 

Klagers oppfatning er at det ikke fremgår tilstrekkelig i informasjonen som er tilgjengelig
hos Ruter hva som anses som fulltidstudent, da det kan tolkes forskjellig. 

Klager fullførte en bachelor våren 2017, og har siden høsten 2018 tatt fag ved UiO.
Forrige semester tok klager tre fag på totalt 30 studiepoeng, mens dette semesteret tar
han ett fag som tilsvarer 10 studiepoeng. Klager har derfor vært av den oppfatning at
han er student og således kan benytte seg av studentrabattert billett. 

Klager ber derfor om at Ruter frafaller gebyret på kroner 1150.

Tjenesteyterne har i det vesentlige anført
Ruter viser til henvendelse fra klager angående gebyret han ble ilagt 16. februar 2018.
Klager fikk gebyr fordi han reise med studentbillett, en rabatt han etter reglene ikke
oppfyller kravene til. 

For å benytte studentbillett må den reisende være mellom 20 og 30 år, samt
fulltidsstudent. Det er kundens ansvar å sette seg inn i hvilke regler som gjelder. Klager
hevder at Ruter ikke informerer om hva som defineres som fulltidsstudent. På Ruters
nettsider fremgår det at det studiet må være på minimum 30 studiepoeng pr. semester.
Ruter viser her til vedlagt informasjon om studentrabatt. Rabatten er ment for de som
har studiet som hovedoppgave. Det er eksempelvis ikke meningen at de som er i full
jobb og i tillegg tar et fag på siden skal kunne benytte seg av denne rabattordningen. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på buss mellom Helsfyr T og Hasle den 18. februar 2018 ilagt
gebyr da han fremviste en periodebillett solgt med studentrabatt.  Klager oppfylte ikke
vilkårene til denne billetten. 

Det fremgår av Ruters transportvilkår punkt 6.2 første avsnitt at passasjerer som ved
kontroll ikke kan vise gyldig billett, vil bli ilagt gebyr. Bestemmelsen er objektiv. Gebyr kan
således ilegges selv om passasjeren ikke har opptrådt klanderverdig.

Klager hadde kjøpt feil billett da studentbillett ikke gjelder for personer som tar studier
med mindre enn 30 studiepoeng pr. semester.

Vilkårene for å ilegge gebyr var dermed til stede.

Nemnda bemerker at den reisende selv har ansvar for å sette seg inn i billettsystemet.

Vilkårene for bruk av studentbillett fremgår på Ruters nettsider og det går tydelig frem
at studentbillett bl.a. ikke gjelder for personer som tar studier med mindre enn 30
studiepoeng pr. semester. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.