Vedtak i Transportklagenemnda - Fly

Sammendrag

Krav om refusjon av mellomlegg mellom fullprisbillett og billigbillett, total kr 830.

Dato
18.06.2010

Saksnummer
288/09F

Tjenesteyter
Norwegian Air Shuttle ASA

Krav om refusjon av mellomlegg mellom fullprisbillett og billigbillett, total kr 830.

Klager har i det vesentlige anført:

Klager viser til at han i Aftenposten så en artikkel om en sak fra Flyklagenemnda der klager
hadde fått medhold i sin klage fordi billetten for samme strekning og samme tidspunkt ble
solgt billigere på et senere tidspunkt.

Klager bestilte 21. mars 2009 en reise for to fra Bergen til Nice 6. august 2009, til kr 814 per
person. Uken før avreise oppdaget han et tilbud til kr 399 per person på samme reise. Klager
kontaktet Norwegian for å gjøre om sine billetter. Men det lot seg ikke gjøre.

Norwegian har i det vesentlige anført:

Prisnivået påvirkes av ledig kapasitet når en bestiller. Normalt lønner det seg derfor å
bestille tidlig. Det hender imidlertid at det foretas prisendringer med reduserte priser på
bestemte strekninger og tidsrom. Ombookinger eller kanselleringer vil kunne påvirke prisen
på bestemte avganger.

Endringer på pris og rutetilbud har ikke tilbakevirkende kraft på bestillinger som er gjort
tidligere. Det betyr at selv om det legges ut kampanjebilletter etter at en har gjennomført en
bestilling, kan man ikke refundere mellomlegget mellom den nye og den allerede aksepterte
prisen.

Norwegian avviser kundens krav om refusjon av prisdifferanse for billetter i dette tilfellet.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid og til en bestemt pris.

Bestillingen gir begge parter plikter og rettigheter.

Den reisende plikter bl.a. å betale avtalt beløp, og har som gjenytelse rett til transport på den
aktuelle strekning til den avtalte tid. Flyselskapet har rett til betaling og plikt til å transportere
den reisende som avtalt.

Det er en kjent sak at pris på flybilletter endres på bakgrunn av tilbud og etterspørsel. Det er
også kjent at flyselskapene fra tid til annen har kampanjer med ekstra rimelige flybilletter.
Slike nye tilbud/kampanjer gis ikke tilbakevirkende kraft. Den som har kjøpt en flybillett til en
bestemt pris kan derfor ikke kreve redusert pris om billetter til samme fly senere tilbys til en
lavere pris.

Det medfører riktighet at flyklagenemnda i en tidligere avgjørelse har anbefalt at en
kampanjepris også skulle gjelde et tidligere kjøp. I den saken forelå det imidlertid helt
spesielle omstendigheter som tilsa et slikt unntak. Det gjør det ikke i herværende sak.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Sverre Åril, Forbrukerombudet

Olav Grøttland, SAS Norge AS

Janne G. Soløy, Widerøe's Flyveselskap AS