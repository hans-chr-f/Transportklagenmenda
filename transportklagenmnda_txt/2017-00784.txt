Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.01.2018

Saksnummer
2017-00784

Tjenesteytere
SAS

Klager har i det vesentlige anført

Klager skulle reise fra Bergen til Trondheim den 16. mars 2017 kl 16.35 med SAS, SK4146.
Avgangen ble forsinket, og klager ble booket om til ny avgang kl 20.30.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4146 fra Bergen til Trondheim (med mellomlanding i Ålesund) ble forsinket 4 timer
som følge av værforhold, kraftig turbulens ved landing i Ålesund. Flyet måtte av
sikkerhetsmessige årsaker kontrolleres, og klager ble booket om til ny avgang kl 2030.
Da SK4146 var klargjort var passasjerene på vei til sine endestasjoner, flymaskinen ble
derfor sendt til Oslo. Det vises til fremlagt dokumentasjon.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. 

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261 / 2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til forsinkelsen.

Ved vurderingen av om alle rimelige tiltak ble truffet for å unngå forsinkelsen, må det
foretas en helhetsvurdering av situasjonen. 

Nemnda legger på bakgrunn av de foreliggende opplysninger til grunn at SAS har
godtgjort at forsinkelsene skyldtes sikkerhetsmessige forhold som oppstod på grunn av
været, og at det var en slik ekstraordinær omstendighet som ikke kunne vært unngått
og at alle rimelig tiltak ble truffet for å unngå forsinkelsen. Klager ble booket om til ny
avgang kl. 20.30.

Dette medfører at klager ikke har krav på standarderstatning.

Vedtak

Transportklagenemnda - fly finner ikke å anbefale at klager gis medhold.