Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
23.06.2017

Saksnummer
2016-00816

Tjenesteytere
KLM

Klager har i det vesentlige anført

Klager skulle reise fra Oslo til Amsterdam den 23. juni 2016 kl 17.25 med KL1148. Samme
dag kl 12.00 ble klager informert per sms om at flyet var kansellert. Klager ble booket om
til dagen etter kl 14.10. Klager ble ikke informert om sine rettigheter, og hun måtte selv
skaffe overnatting og transport til flyplassen. 

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
KL1148 ble kansellert som følge av dårlige værforhold i Amsterdam, det vises til fremlagt
værrapport. Klager ble booket om til påfølgende dag. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor KLMs kontroll.

KLM kan ikke imøtekomme klagers krav. 

Det vises fort øvrig til KLMs brev.

Nemnda bemerker

Flyet som klageren skulle ta fra Oslo til Amsterdam 23.06.2016 kl 1725, ble kansellert på
grunn av dårlig vær i Amsterdam. Klageren ble omrutet til en flygning dagen etter, men
krever standarderstatning i tillegg.

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om
alle rimelige tiltak var truffet, jf EU-forordning 261/2004 artikkel 5, jf 7. Værforhold
som påvirker flytrafikken ved at det ikke er mulig å lande / ta av, kan være en slik
ekstraordinær omstendighet som medfører at den reisende ikke har krav på erstatning.
Dette må vurderes konkret.

Slik flertallet - lederen og forbrukernes representanter - ser det, har ikke flyselskapet KLM
godtgjort at flygningen ble kansellert på grunn av tordenvær i Amsterdam. Selskapet
har lagt frem METAR-rapport og historiske værdata. METAR-rapporten er imidlertid ikke
forklart. De historiske værdataene er heller ikke forklart og viser at været var skiftende
den aktuelle ettermiddagen. Det er ikke fremlagt noen logg som viser at det aktuelle flyet
ble kansellert på grunn av dårlig vær. 

Flertallet mener etter dette at klageren har krav på standarderstatning med 250 euro.

Flertallet ser klagerens utgifter til en ekstra natt på hotell og transport til / fra flyplassen,
som en nødvendig følge av kanselleringen, og anbefaler at KLM dekker disse utgiftene
hvis det ikke allerede er gjort ved fremleggelse av kvittering , jf forordningen artikkel 9 nr
1 bokstav b) og c).

Mindretallet - flyselskapenes representanter - mener at KLM har fremlagt tilstrekkelig
dokumentasjon for at flygningen ble kansellert på grunn av tordenvær i Amsterdam, og
at det ikke er grunnlag for noen form for erstatning.

Vedtak

Transportklagenemnda - fly anbefaler at KLM betaler standarderstatning til klageren med
250 euro og erstatter klagerens utgifter til forpleining hvis det ikke allerede er gjort, mot
fremleggelse av kvittering.