Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2018

Saksnummer
2017-01216

Tjenesteytere
SAS

Klager har i det vesentlige anført

Klager skulle reise fra Haugesund til Tromsø via Oslo den 20. februar 2017. SK4432 fra
Oslo til Tromsø ble omdirigert til Bodø. Klager ble fraktet tilbake til Oslo og ble booket om
til Oslo - Tromsø med SK6300 kl 12.00 dagen etter. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4432 fra Oslo til Tromsø ble omdirigert til Bodø grunnet radarproblemer ved Tromsø
lufthavn. Det vises til fremlagt dokumentasjon. 

Da det ikke fantes ledig overnatting i Bodø, ble 170 passasjerer, inkludert klager, fraktet
tilbake til Oslo og innlosjert på hotell ved Gardermoen. Det ble satt opp et ekstrafly
dagen etter kl 12.00 for å frakte alle strandede passasjerer til Tromsø. 

ATC restriksjoner er forhold utenfor SAS' kontroll. Hendelsen var ekstraordinær og er ikke
kompensasjonsberettiget i henhold til EU-forordning 261/2004. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Flyselskapet SAS har opplyst at kanselleringen skyldtes problemer med radaren ved
Tromsø lufthavn og har vedlagt dokumentasjon for at flygningen måtte omdirigeres
tilbake til Oslo da det ikke fantes ledige hotellrom i Bodø som ellers ville vært et mer
naturlig sted å lande. 

Slik nemnda ser det har flyselskapet ved dette dokumentert at kanselleringen skyldtes
en ekstraordinær omstendighet som ikke kunne vært unngått selv om alle rimelige tiltak
var truffet. Kanselleringen skyldtes at selskapet fulgte pålegg fra en tredjepart. Dette
pålegget hadde selskapet ikke kontroll over. Klager ble booket om til å reise Oslo-Tromsø
dagen etter med SK6300 kl 12:00 som var et ekstrafly som ble satt inn for å frakte alle
passasjerene som var blitt
strandet på Gardermoen. Nemnda mener at klager med dette må anses å ha blitt
omrutet så snart som mulig.

Nemnda kan etter dette ikke anbefale at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.