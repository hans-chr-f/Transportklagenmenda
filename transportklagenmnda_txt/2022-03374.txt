Vedtak i Transportklagenemnda - Fly

Sammendrag

Krav om standarderstatning og refusjon av ekstra utgifter som følge av kansellering.

Dato
23.06.2023

Saksnummer
2022-03374

Tjenesteytere
Danish Air Transport

Klager har i det vesentlige anført

Klager skulle reise med DX541 den 7. november 2022 fra Stord til Oslo, avgang kl. 07:00
med ankomst kl. 08:00.

Klager mottok melding om kansellering den 12. oktober, og ble tilbudt ny avgang den 6.
november med avreise kl. 19:00. Klager hadde en separat billett fra Oslo til London den
7. november, og fikk dermed behov for en ekstra overnatting i Oslo. Klager ringte DAT da
han mottok melding om kanselleringen, og ba om at de dekket hotellovernatting, men
fikk avslag uten at de begrunnet dette. Klager ville ha valgt et hotell som kostet kr. 1208,
dersom han hadde fått dette dekket, men valgte i stedet å bo hos en venn i Sandvika. 

Klager krever erstatning for reisen til Sandvika, togbillett den 6. november fra Oslo
Lufthavn til Sandvika og togbillett for reise den 7. november fra Oslo S til Oslo Lufthavn. 

Klager krever standarderstatning, refusjon av togbilletter, at selskapet dekker kostnad for
utgifter til hotell, samt erstatning for tort og svie.

Tjenesteyterne har i det vesentlige anført
Klager ble varslet om endring den 12. oktober 2022, hvilket er mer enn 14 dager
før avreise. Klager ble booket om til nærmeste tilgjengelige avgang, som var den 6.
november. Klager fikk beskjed om å kontakte DAT dersom ny dato ikke passet, slik at
han eventuelt kunne få refusjon av billett. Klager ønsket ikke refusjon, men å reise som
planlagt den 7. november. Dette var ikke mulig, da DAT ikke hadde alternative avganger
som passet klager, og klager reiste derfor den 6. november.

DAT ba klager om å sende kopi av kvitteringer på utgifter han krevde dekket, men klager
sendte aldri dette. DAT kan ikke holdes ansvarlig for klagers utgifter til verken hotell eller
togbilletter i dette tilfellet.

Nemnda bemerker

Nemnda legger til grunn at DX541 fra Stord til Oslo den 7. november 2022 ble kansellert.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7. Retten
til standarderstatning faller bort dersom passasjeren får beskjed om innstillingen
mer enn to uker før planlagt avgang. Klager ble informert om kanselleringen den 12.
oktober 2022. Det er over to uker før planlagt avgang og klager har derfor ikke krav på
standarderstatning.

Klager har krevd erstatning for kostnader til togbillett tur/retur Gardermoen - Oslo i
forbindelse med at klager måtte sove over hos en venn i påvente av hans planlagte
flyvning fra Oslo til London den 7. november 2022. Nemnda bemerker at klager hadde
separat billett  fra Oslo til London den 7. november. 

I tråd med fast nemndspraksis mener nemndas flertall, leder og bransjerepresentantene,
at tap i form av utgifter til transport mellom flyvningene ikke er en påregnelig følge av
kanselleringen når klager har kjøpt separat billett. Passasjeren har derfor ikke krav på
dekning av slike utgifter på alminnelig erstatningsrettslig grunnlag. Det samme gjelder
utgifter til hotell dersom klager hadde hatt dette.

Mindretallet, forbrukerrepresentantene, viser til at det generelt ligger i kjernen av et
flyselskaps oppgaver å frakte passasjerer til ulike destinasjoner, hvorfra det er påregnelig
at reisende har forhåndsbestilt transport videre til andre reisemål. I dette tilfellet
ble klagers flyvning kansellert, og klager ble omrutet til dagen før. I en slik situasjon
måtte det etter mindretallets syn framstå påregnelig for Danish Air at klager fikk behov
for en ekstra overnatting i forkant av en videreforbindelse. Klager har i denne saken
ordnet seg gratis overnatting i Oslo, men har hatt utgifter til transport fra flyplassen
til overnattingsstedet. Mindretallet mener at det foreligger en påregnelig og adekvat
årsakssammenheng mellom fremskyndelsen av reisen og klagers transportkostnader.
Dermed er Danish Air etter mindretallets syn ansvarlig for å dekke disse kostnadene.

Nemnda konkluderte deretter i tråd med flertallets oppfatning.

Vedtak

Transportklagenemnda kan ikke anbefale at klager gis medhold