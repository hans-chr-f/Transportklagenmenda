Vedtak i Transportklagenemnda - Fly

Sammendrag

Krav om refusjon av hotell- og parkeringsutgifter
som følge av nektet ombordstigning. Overbooking.

Dato
03.03.2020

Saksnummer
2019-02824

Tjenesteytere
Norwegian Air Shuttle

Klager har i det vesentlige anført

Klager hadde bestilt en reise tur-retur fra Ålesund til Barcelona via Oslo. Flyvningene fra
Ålesund og Oslo skulle gå 14. juni 2019, og flyvningen hjem fra Barcelona skulle gå 19.
juni 2019.

Klager reiste fra Ålesund til Oslo kl. 07.00 den 14. juni. Flyvningen videre fra Oslo til
Barcelona, DY1740, skulle gå kl. 08.45. Da klager ankom Gardermoen, fikk han imidlertid
en SMS hvor det ble opplyst om at Norwegian oppfordret passasjerer på den aktuelle
flyvningen til å la seg booke om frivillig, siden flyet var overbooket. Klager oppgir videre
at han ikke fikk være med på dette flyet og ble booket om via Billund. Flyet skulle gå til
Billund på ettermiddagen, og flyet videre derfra til Barcelona skulle gå om kvelden.

Klager tok kontakt med Norwegians kundeservice for å fremme krav om erstatning som
følge av nektet ombordstigning. Klager fant da ut at han heller ikke fikk plass på flyet til
Billund, siden Norwegian hadde booket for mange passasjerer om til denne flyvningen.
Klager var dermed blitt booket om til Trondheim i stedet. Han skulle reise til Trondheim
om kvelden 14. juni og så videre til Barcelona sent på kvelden 15. juni. Han ville da
ankomme Barcelona etter midnatt natt til 16. juni. Kundeservice ba derfor klager om å ta
kontakt med Norwegian i avgangshallen.

Klager anfører at Norwegian ikke kunne tilby ham andre måter å komme til Barcelona
på. Det angitte tilbudet via Trondheim var det eneste alternativet. Klager mente at det
var for lenge å tilbringe to døgn på flyplasser og ble for dyrt å reise for en så kort tur til
Barcelona. Klager ba derfor om å få en flybillett tilbake til Ålesund og ba Norwegian om å
kansellere hele reisen til Barcelona. Dette ble ordnet på Gardermoen.

Klager ringte til hotellet i Barcelona og informerte om at han måtte kansellere
bestillingen på hotellet. Hotellet informerte klager om at han måtte søke om å få igjen
pengene via reiseselskapet.

Klagers bagasje ble også forsinket. Klager opplyser at han fikk den i Ålesund 17. juni.

Klager har fått refusjon av flybillettene. Han krever i tillegg refusjon av hotellkostnaden
på 635,18 euro og parkeringsutgifter pålydende 345 kroner.

Tjenesteyterne har i det vesentlige anført
Klager ble booket om til en flyvning til Trondheim samme kveld, med forbindelse til
Barcelona dagen etter. Klager valgte da å kansellere reisen, og ble ombooket tilbake til
Ålesund. Klager har fått refusjon for hele bestillingen.

Klager har fått 400 euro i standarderstatning som følge av at flyet til Barcelona var
overbooket.

Videre krever klager refusjon av forhåndsbetalt hotell pålydende 635 euro.

Norwegian viser til at det ikke er noen bestemmelse i EU-forordning 261/2004
om forhåndsbetalte utgifter eller eventuelle følgeskader som tap av inntekt eller
forhåndsbetalt hotellopphold. De britiske luftfartsmyndighetene konkluderte nylig i en
sak med at forordning 261/2004 ikke inneholder noen bestemmelse om at flyselskapene
må refundere eventuelle forhåndsbetalte tjenester som blir overflødige som resultat av
en forsinkelse eller kansellering. Erstatningen i henhold til forordning 261/2004 er ment
å gjenspeile de økonomiske tapene og ulempene som oppstår som følge av forsinkelser
og kanselleringer. Følgelig er det ingen bestemmelse i forordningen om forhåndsbetalte
utgifter eller eventuelle følgeskader.

Da Norwegian uansett ikke kan anses å være ansvarlig for disse kostnadene, kan ikke
klagers krav imøtekommes i dette tilfellet.

Nemnda bemerker

Dersom en passasjer nektes ombordstigning mot sin vilje, skal flyselskapet i henhold til
EU-forordning 261/2004 artikkel 4 umiddelbart gi vedkommende erstatning i samsvar
med forordningens artikkel 7, samt assistere vedkommende i samsvar med artikkel 8
og 9. Passasjeren skal dermed tilbys refusjon av billetter eller omruting snarest mulig til
bestemmelsesstedet, måltider og forfriskninger som står i rimelig forhold til ventetiden,
og eventuelt hotellinnkvartering om nødvendig.

Nemnda legger på bakgrunn av sakens opplysninger til grunn at klager har fått refusjon
av flybillettene, samt 400 euro i erstatning for nektet ombordstigning. 

Klager krever også refusjon av tapt hotellopphold og parkeringsutgifter.  

Som følge av forsinkelsen ville klager ha kommet to dager for sent frem på en i
utgangspunktet kort tur, og han valgte da å avbryte reisen. Han måtte betale hotellet
med 635,18 euro, og parkeringsutgiftene var kroner 345. I henhold til luftfartsloven §
10-20 er flyselskapet ansvarlig for tap som følge av forsinkelse. Nemnda mener at det
foreligger ansvarsgrunnlag for flyselskapet i dette tilfellet. 

Etter forordningens artikkel 12 kan standarderstatning etter forordningen trekkes
fra erstatning på annet grunnlag. Passasjeren har således alltid krav på å få utbetalt
standarderstatning dersom vilkårene for dette er til stede. Har passasjeren også rett
til erstatning på annet grunnlag, og denne overstiger standarderstatningen som i
nærværende sak, kommer standarderstatningen til fradrag. Transportklagenemndas
praksis i tilsvarende saker bekrefter dette prinsippet. 

Det overskytende beløp etter fratrekk av standarderstatningen utgjør ca. 269 euro, som
nemnda mener at klager har krav på å få dekket.

Vedtak

Transportklagenemnda - fly anbefaler at Norwegian dekker klagers tap på 269 euro.