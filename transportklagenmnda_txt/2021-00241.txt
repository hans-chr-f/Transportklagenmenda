Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
21.06.2021

Saksnummer
2021-00241

Tjenesteytere
AtB AS

Klager har i det vesentlige anført

Klager ble ilagt gebyr 8. januar 2021. Klager forklarer at hun alltid har betalt med
bankkort og at det har gått bra. Klager anfører at da hun skulle kjøpe billett denne dagen
dukket det opp en tekst i rød skrift hvor det fremkom at hun allerede hadde en aktiv
billett, men at hun allikevel kunne kjøpe en ny billett. Videre anfører klager at når hun
trykket bekreft og skulle kjøpe en ny billett stod det at hun var nødt til å betale med
Vipps. Klager mener at AtB gjorde det umulig for henne å kjøpe billett via appen. Videre
anfører klager at siden det stod at hun allerede hadde en aktiv billett trodde hun at hun
kunne reise med bussen. 

Klager forklarer at hun viste den røde teksten til kontrollørene hvor det stod at hun
allerede hadde en aktiv billett. Da kontrolløren sjekket om hun hadde en aktiv billett fant
de ingen aktiv billett. Klager forklarer at hun ikke visste at man kunne sjekke om man har
en aktiv billett. 

Klager anfører at det var tekniske problemer med appen og ikke med hennes mobil. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 8. januar 2021 fordi hun ikke kunne fremvise gyldig billett under
billettkontrollen. Det fremgår av AtBs Transportvedtekter nr. 3 f at passasjeren skal
«oppbevare billetten og rabattbeviset under hele reisen og helt til passasjeren har forlatt
transportmiddelet eller kontrollsonen.» Dersom passasjeren ikke kan fremvise gyldig
billett i en kontrollsituasjon, vil det anses som å reise uten gyldig billett.

Klager påpeker at det ble forsøkt å kjøpe Mobillett, men at appen ga beskjed om at det
allerede var en gyldig billett på mobilen. AtB er kjent med denne feilmeldingen, men den
skal kun dukke opp dersom det faktisk foreligger en gyldig billett i Mobillettappen, og har
som hensikt å unngå at det blir gjennomført «dobbeltkjøp». Alle forsøk på billettkjøp blir
logget hos AtB.

AtB ser av klagers kjøpshistorikk den 8. januar 2021 at klager har forsøkt å kjøpe billett,
men at kjøpsprosessen ikke gikk igjennom. I slike tilfeller skal må få feilmelding om
at appen ikke får belastet betalingskortet og at man blir bedt om å prøve et annet
betalingsalternativ. Årsaken til at kjøpet ikke gikk gjennom kan eksempelvis skyldes
manglende dekning på konto, tidsavbrudd (dårlig nettdekning) eller tekniske problemer
hos Vipps. AtB har for ordens skyld undersøkt Mobillettsystemet for feil, men kan ikke se
at andre kunder har opplevd de samme problemene som klager.

I slutten av desember 2020 kom det et nytt EU-direktiv for sikker betaling. Hensikten
bak direktivet var å øke sikkerheten for nettbetalinger. Dette har ført til at mange
kortutstedere har hatt problemer med å oppdatere sikkerheten i bankkortene
til kundene sine. Dette har ført til at mange kunder opplever problemer med å
få gjennomført betalingen sin når de skal kjøpe billett i AtBs Mobillett. AtB har
hatt god dialog med leverandøren av AtB Mobillett, og AtB var tidlig ute med å
oppdatere vår betalingsløsning som benytter Nets som betalingsformidler. AtB viser
til driftsmeldingene for Nets som viser at det ikke var noen problemer knyttet til AtB
sin betalingsformidler. AtB kan derfor ikke holdes ansvarlig for problemer som oppstår
utenfor AtB sin kontroll, og internt i forbindelse med kundenes kortutstedere. 

Det fremgår av AtBs transportvedtekter at det er den reisendes ansvar at man til enhver
tid skal påse at man har gyldig billett før man reiser. Dersom man opplever problemer
med å benytte et av betalingsalternativene for Mobillett, må man benytte et annet.
Dersom en kunde kjøper for mange billetter som en følge av tekniske problemer, vil
dette bli refundert. Dette blir også kommunisert dersom kunder tar kontakt med AtBs
kundeservice.

Klager anfører i sin klage at hun ikke fikk noen varsel om at betalingen ikke hadde gått
gjennom. Når man kjøper billett i Mobillett, vil alle gjennomførte kjøp dukke opp under
menyen «aktive billetter». Dette er en løsning som er brukertestet og som vi har fått
tilbakemelding på at er både intuitivt og oversiktlig.

I dette tilfelle forsøkte klager å kjøpe flere billetter 8. januar 2021, og betalingene fikk
betalingsstatus "feilet" kort tid etterpå. 

AtB kan ikke tillate en praksis hvor reisende på grunn av eksterne forhold utenfor AtBs
kontroll ikke fremviser gyldig billett. Å vise til at man forsøkte å bestille en billett 18 dager
tidligere er ikke tilstrekkelig, når transaksjonen ikke går gjennom.

På bakgrunn av ovennevnte opprettholder AtB sin tidligere avgjørelse i saken.

Nemnda bemerker

Klager ble ilagt gebyr 8. januar 2021 fordi hun ikke kunne fremvise gyldig billett under
billettkontrollen.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes pkt. 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, slik at vilkårene for å
ilegge gebyr var til stede. 

Klager anfører at det var tekniske problemer med appen og ikke med hennes mobil. 

Det fremgår av dokumentasjonen fra AtB at deres betalingsformidler ikke har registrert
noen problemer knyttet til AtB sin betalingsformidler. Videre har AtB forklart at de har
undersøkt Mobillettsystemet for feil, men kunne ikke se at noen andre kunder hadde
opplevd de samme problemene som klager. 

Nemnda mener at klager skulle forsikret seg om hun hadde en gyldig billett eller
ikke, og viser til at det er den reisendes ansvar å sette seg inn i billettsystemer og
betalingsmåter. Nemnda viser til AtBs redegjørelse for muligheter for å legge inn
alternative betalingsordninger i appen. 

Nemnda bemerker at det ved kjøp av billetter via app er den reisendes ansvar å sørge for
at billetten blir lastet ned og deretter også aktivert. Videre er det den reisendes ansvar å
sjekke om en billett fremdeles er gyldig. 

Det er den reisendes ansvar å sørge for gyldig billett ved reise med kollektiv transport. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.