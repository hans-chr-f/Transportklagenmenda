Vedtak i Transportklagenemnda - Fly

Sammendrag

Krav om refusjon av differansen mellom
opprinnelig og ny billett som følge av kansellering.

Dato
11.06.2020

Saksnummer
2019-03575

Tjenesteytere
Norwegian Air Shuttle

Klager har i det vesentlige anført

Fredag 31. mai 2019 skulle klager reise med DY7002 fra New York til Oslo og deretter
med DY1104 fra Oslo til Berlin. Flyvningen DY7002 ble imidlertid kansellert samme dag.
Klager anfører at hun fikk tilbud om en ny flyvning fem dager senere, men visumet
hennes gikk ut dagen etter, slik at hun var nødt til å reise hjem lørdag 1. juni. Klager
anfører videre at hun dermed kjøpte en billett selv med LOT til Warszawa, da hun var
nødt til å være i Warszawa mandag 3. juni, i tillegg til at billettene til Warszawa uansett
var langt billigere enn billettene til Berlin.

Klager er blitt tilbudt 600 euro i standarderstatning og refusjon av 58 PLN i matutgifter
av Norwegian. Klager har fått refusjon av den opprinnelige billetten på 1844 PLN. Klager
krever i tillegg refusjon av differansen mellom den nye og den opprinnelige Norwegian-
billetten.

Tjenesteyterne har i det vesentlige anført
Norwegian vil gi klager standarderstatning på 600 euro etter EU-forordning 261/2004 og
refusjon av 58 PLN i matutgifter. Klager er blitt bedt om å oppgi kontoopplysninger for at
pengene skal kunne bli overført. Den opprinnelige billettprisen på 1844 PLN er allerede
blitt overført til klager. Det vises til fremlagt dokumentasjon på dette.

Norwegian vil ikke gi noen kompensasjon utover dette.

Nemnda bemerker

Norwegian har bekreftet at klager har krav på standarderstatning på 600 euro og
refusjon av matutgifter på 58 PLN. Spørsmålet er dermed om klager også har rett på
refusjon av differansen mellom opprinnelig billett og ny billett.

Klager har opplyst at hun ble tilbudt en alternativ flyvning med avgang fem dager senere.
Norwegian har ikke bestridt dette. Etter nemndas syn er dette ikke omruting «snarest
mulig». Nemnda mener derfor at Norwegian må dekke mellomlegget for klagers nye
flybilletter, fratrukket allerede refundert billett.

Vedtak

Transportklagenemnda - fly anbefaler at Norwegian betaler mellomlegget til klagers nye
flybillett.