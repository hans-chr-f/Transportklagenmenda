Vedtak i Pakkereisenemnda

Sammendrag

Krav om prisavslag pga. at bassenget ikke var ferdigstilt som
lovet, støy og støv i forbindelse med pågående renovering.

Dato
05.10.2016

Saksnummer
87/16P

Tjenesteyter
Jarlsberg Reiser AS

Saken gjelder:

Krav om prisavslag pga. at bassenget ikke var ferdigstilt som lovet, støy og støv i forbindelse
med pågående renovering.

Klager har i det vesentlige anført:

Klager bestilte en 3 ukers reise for to personer med innkvartering på Hotell Melia Costa del
Sol, Torremolinos, i perioden 20.02.16 - 12.03.16.

I annonsering og all informasjon som Jarlsberg Reiser ga klager før avreise, fremgikk det at
Hotell Melia Costa del Sol hadde svømmebasseng. Dette skulle også være oppvarmet. Ved
ankomst 20. februar ble det klart at det ikke stemte. I området hvor bassenget skulle vært, var
det derimot et anleggsområde. Slik var det fortsatt ved klagers hjemreise den 12. mars 2016.

Dagen etter ankomst da klager kom ut på balkongen fikk de se at var et anleggsområde der
svømmebassenget skulle vært. Utenfor klagers hotellrom var det arbeider som så ut til å være
en utvidelse av hotellet. Avstanden ned var ca. 20 meter. Mandag morgen kl. 08.00 var det
fullt arbeid utenfor klagers hotellrom. Det var en liten kran som løftet avfall fra arbeiderne
over gjerdet og det foregikk en god del høylytt meisling av gammel mur.

I bassengområdet foregikk totalrenovering av dekket rundt bassenget med påfyll av pukk og
nytt sementdekke. Det var også totalrenovering ned i bassenget. Arbeidstiden var fra kl. 08.00
til kl. 18.00 mandag til og med lørdag.

Klager fikk en følelse av å befinne seg i et anleggsområde siden de bodde i 2. etasje. De forlot
rommet ved ca. kl. 10.00 på morgenen da butikkene åpnet. Det ble ikke mye strandliv da det
blåste mye og temperaturen i luften lå på 12 - 14 grader.

Jarlsberg Reiser hadde en stedlig representant som skulle informert ledelsen om oppussingen
som foregikk og skulle tatt sine forholdsregler om å flytte gjestene til et annet hotell. Dessuten
var daglig leder tilstede den første uken uten at det ble tatt opp noe vedrørende oppussingen
som foregikk.

Klager skriver at de fikk en unnskyldning fra Jarlsberg Reiser 17. mars med en godtgjørelse
på kr 3.000 som de har godtatt. Men dette er på ingen måte en godkjenning av ikke å ha
kunnskap om det som foregikk ved hotellet.

Klager krever ytterligere kompensasjon pga. den negative opplevelsen på hotellet som var
som et anleggsområde rett utenfor klagers rom og fordi de ikke ble informert om dette før
avreise.

Det vises for øvrig til klagers brev.

Jarlsberg Reiser har i det vesentlige anført:

Jarlsberg Reiser hadde møte med Melia Costa del Sol i mars 2015 for gjennomgang av
bestillinger for sesongen 2015/2016. Jarlsberg Reiser ble på dette møtet informert om at
hotellet skulle stenge den ene blokka for oppussing fra 23. november til 15. mars, samt pusse
opp bassenget i perioden 23. november til 23. januar. Oppussingen av blokken skulle ikke
medføre at det ble plager for gjestene. Derfor informerte Jarlsberg Reiser kun i katalogen som
kom ut i september 2015 om oppussingen av bassenget som ville foregå i desember 2015 og
være klart til gruppene i februar og mars 2016.

Da Jarlsberg Reiser kom ned med gruppe 19. desember 2015 og så at arbeidet med bassenget
ikke var påbegynt, hadde de møte med hotellet som informerte at kommunen allikevel ikke
hadde godkjent planlagt oppussing, men de skulle starte over nyttår og være klare til gruppen
som skulle komme ned 30. januar. Jarlsberg Reiser informerte derfor ikke deltakerne da de
allerede hadde skrevet om oppussingen i katalogen. Den 25. januar fikk  Jarlsberg Reiser
opplyst fra hotellet om at arbeidet dessverre hadde tatt lenger tid enn planlagt da de fant
lekkasjer som også måtte utbedres. Jarlsberg Reiser ble garantert at bassenget skulle være
ferdig pusset opp til gruppen som skulle komme 20. februar. I mellomtiden kunne gjestene
fritt bruke det innendørs oppvarmede bassenget på Hotel Sol don Pablo - 300 meter unna,
som også var mye større.

Den 18. februar gjorde Jarlsberg Reiser de siste forberedelsene til gruppen som skulle ned
20. februar og de fikk da vite at bassenget fortsatt ikke var klart, men de var ferdig med
grovarbeidet så det skulle ikke bli så mye støy og støv for denne gruppen.

Dagen etter gruppens ankomst, den 21. februar holdt Jarlsberg Reiser et informasjonsmøte
for alle gjestene.

Jarlsberg Reisers representant på hotellet sendte en mail til ledelsen i Jarlsberg Reiser i Norge
den 25. februar hvor han fortalte at det var mye støy på hotellet og mange misfornøyde
gjester. Jarlsberg Reiser spurte  tilbake om han hadde fått ordnet opp i det. Svaret tilbake var
at de som ønsket å bytte rom, hadde nå fått byttet, men det var misnøye fra gjestene om at de
ikke var blitt informert før avreise. Da tok Jarlsberg Reiser det som at det var bra på hotellet,
men fortsatt støv og støy som de da ikke kunne gjøre noe med.

Jarlsberg Reiser i Norge ble igjen kontaktet mandag 29. februar om misnøyen blant gjestene.
For å være føre var sendte de derfor ned et skriv med informasjon og beklagelse tirsdag 1.
mars. Her ba Jarlsberg Reiser alle som var plaget med støv og støy under oppholdet skrive
seg på en liste, slik at Jarlsberg Reiser kunne kontakte dem etter å ha hatt møte med hotellet,
agent og deres representant når Jarlsberg Reisers leder i Norge skulle ned 12. mars.

Hotellet, agenten og Jarlsberg Reisers representant på reisemålet beklaget at de ikke hadde
informert Jarlsberg Reiser godt nok, slik at de kunne ha informert kundene før avreise.
Deretter gikk de gjennom tidligere saker behandlet av Reklamasjonsnemnda for pakkereiser.
I lignende saker ser Jarlsberg Reiser at det er gitt 20% refusjon som blir kr 2.800 pr. person.
Jarlsberg Reiser rundet da opp til kr 3.000 pr. person, alternativt gavekort fra Jarlsberg
Reiser pålydende kr 4.000 pr. person. Hotellet ønsket i tillegg å tilby gratis oppgradering
fra standardrom til Deluxe-rom for gjester som ønsker å reise til Melia Costa del Sol på
avgangene Jarlsberg Reiser AS setter opp for sesongen 2016/2017, verdi kr 2.500.

Det var ca. 100 av 180 gjester som skrev seg på denne listen og som fikk brev med beklagelse
og tilbud om kompensasjon. Av disse er det 84 personer som har akseptert Jarlsberg Reisers
tilbud.

Fra de 150 gjestene som reiste med Jarlsberg Reiser i januar og i februar 2016 har de kun fått
2 klager.

Jarlsberg Reiser vil også tillegge at de tok affære så snart de ble klar over situasjonen på
hotellet. Jarlsberg Reiser skaffet alternativ bassengmulighet og de som ønsket å bytte rom fikk
det. I tillegg ba de gjestene som ikke var fornøyde skrive seg på en liste, slik at ikke alle skulle
behøve å sende en formell skriftlig klage etter hjemkomst.

Jarlsberg Reiser påpeker at det var 84 av de 100 som skrev seg på listen som har godtatt
forslaget om kompensasjon. I ettertid har også flere av de som har sendt klage til
Pakkereisenemnda akseptert dette tilbudet.

Det vises for øvrig til brev fra Jarlsberg Reiser.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Så vidt nemnda kan skjønne var arrangøren klar over at det pågikk byggevirksomhet på
hotellområdet fra byggestart i januar. Etter egne opplysninger var han fra 19. desember klar
over at bassengområdet skulle oppgraderes, og at arbeidet skulle starte i januar. Det legges
til grunn at arrangøren i den aktuelle periode hadde en representant boende på stedet, og at
daglig leder selv også besøkte hotellet i perioden fra byggestart.

Slik nemnda ser saken har arrangøren unnlatt å videreformidle opplysninger om reisemålet
som han måtte forstå var av betydning for gjestenes valg av bosted. I og med at han selv
besøkte området i byggeperioden og hadde en representant boende på hotellet, må
han ha vært løpende orientert om at byggevirksomheten dro i langdrag. Det foreligger
da opplysningssvikt, jfr. pakkereiseloven § 3-1. Under begrepet opplysningssvikt kan
man sammenfatte både positivt uriktige, utilstrekkelige, misvisende eller urettmessig
tilbakeholdte opplysninger om forhold som kunden rimeligvis bør kunne sette seg inn i. Når
informasjonsmateriale om hotellet ikke stemmer med de faktiske forhold må arrangøren etter
nemndas syn korrigere og beriktige opplysningene.

Byggevirksomhet er plagsomt for alle både på grunn av støv og støy. Det som er beskrevet i
flere klager fra samme tidsrom om mange personer i daglig arbeid med hamring, banking,
boring og pussing vil være helt uakseptabelt for mange. Det er opplyst at arbeidet pågikk alle
ukedager fra tidlig morgen til ca. kl. 18.00 i ca. 20 meters avstand fra klagerens hotellrom. De
måtte derfor forlate rommet det meste av dagen.

Når det gjelder manglende bademuligheter er det etter nemndas syn heller ikke en god
erstatning å tilby bassengmuligheter i flere hundre meters avstand fra hotellet.

Det er opplyst at en rekke gjester har klaget, og at de fleste klagerne har godtatt et prisavslag
på ca. 20% av reisens pris. 16 klagere skal visstnok ikke ha godtatt tilbudet. Klageren har
mottatt en kompensasjon på kr 3.000, men er ikke tilfreds med det.

Gjestenes toleransegrense vil etter nemndas syn være ulik. Klageren burde ha fått korrekte
opplysninger og en mulighet til å trekke seg fra reisen. Det dreier seg om eldre mennesker
hvor rolige omgivelser og gode hotellfasiliteter er en svært viktig del av ferieopplevelsen.

Når det gjelder prisavslagets størrelse har nemnda delt seg i et flertall og et mindretall.

Flertallet, lederen og de to forbrukerrepresentantene, finner at prisavslaget bør settes
til kr 11.000, hvilket utgjør 50% av reisens pris. Til fradrag går de allerede utbetalte kr
3.000 pr. person.

Mindretallet, de to reiselivsrepresentantene, bemerker at pakkereisenemnda tidligere
har anbefalt prisavslag tilsvarende 20% av reisens grunnpris ved lignende klage på
byggearbeider. Mindretallet er enig med nemndas flertall i at prisavslaget i dette
tilfellet bør settes høyere, og finner et prisavslag på 30% som passende.

Vedtak blir fattet i samsvar med flertallets syn.

Vedtak:

Pakkereisenemnda anbefaler at klageren gis et prisavslag på 50% av reisens pris, hvilket utgjør
kr 14.000. Kr. 6.000, som allerede er utbetalt, går til fradrag.

Vedtaket er fattet med den dissens som fremgår ovenfor.

Vedtak:

Pakkereisenemnda anbefaler at klageren gis et ytterligere prisavslag på kr 8.000.

Vedtaket er enstemmig.