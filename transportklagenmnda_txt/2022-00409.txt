Vedtak i Transportklagenemnda - Fly

Sammendrag

Krav om refusjon av covid- test, samt egenandel
betalt for skade på riflesikte og riflekoffert.

Dato
22.06.2022

Saksnummer
2022-00409

Tjenesteytere
SAS

Klager har i det vesentlige anført

Klager reiste med SAS fra Oslo til Longyearbyen den 27. juli 2021.
Klager ble vaksinert mot korona den 1. juli 2021, og viser til informasjon fra FHI på
avreisetidspunktet. Det var da lov å reise til Svalbard 3 uker etter man har fått 1
vaksinedose, og forutsatt at man reiste innen 15 uker etter vaksinering. Klager ringte
SAS og fikk bekreftet at de fulgte statens retningslinjer. Klager ble pålagt av SAS å ta en
covid-test på Gardermoen før avreise, og betalte 1195 kroner. Klager krever refusjon av
utgiftene til denne testen,

Klagers riflesikte og riflekoffert ble sendt som spesialbagasje, men ble skadet. Klager er
tilkjent erstatning fra sitt forsikringsselskap, men med fratrekk av verdiforringelse, 1110
kroner, noe klager krever at SAS dekker.

Tjenesteyterne har i det vesentlige anført
SAS har tross oppfordring ikke fremmet tilsvar for nemnda.

SAS har svart klager at det var nødvendig med to vaksinasjoner for at han skulle slippe å
ta PCR-test ved avreise.

Nemnda bemerker

Klager krever refusjon av ekstra utgift til negativ PCR-test i forbindelse med reise til
Svalbard, samt erstatning for skadet bagasje. 

Nemnda behandler først krav om refusjon av ekstra utgift til PCR-test. 

Ifølge klager ble han instruert av SAS til å ta en covid-test på Gardermoen før avreise til
Longyearbyen. Klager har i ettertid oppdaget at det ikke var behov for dokumentasjon på
negativ PCR-test, og anfører at SAS har gitt feil informasjon og påført han ekstra utgift på
1195 NOK. 

SAS har i sitt tilsvar til klager informert at det ikke er nødvendig med PCR-test før
avreise, dersom to vaksinedoser kan dokumenteres. SAS har i samme svar vist til søkbar
kildebase på flyselskapets hjemmeside, hvor reisende finner oppdatert oversikt over
gjeldende reisekrav til de ulike reisedestinasjoner.

Nemnda bemerker at passasjerene selv må sørge for å ha skaffet seg oversikt over
påkrevde reisedokumenter og -sertifikater til planlagte reisemål. Flyselskapet er ansvarlig
for å kontrollere at passasjeren har de nødvendige reisedokumenter og -sertifikater.
Dersom selskapet tar med passasjerer som ikke har papirene i orden, kan selskapet
bli ilagt en bot av vedkommende lands myndigheter, og selskapet må besørge retur av
passasjeren. 

I dette tilfellet mener nemnda at klager har sannsynliggjort at det på reisetidspunktet
ikke var krav til negativ test for personer som falt i kategorien "beskyttet", hvilket klager
gjorde som følge av sin vaksinedose. Nemnda mener derfor at det ikke var behov eller
grunnlag for å kreve at han fremviste en negativ koronatest, og SAS må da dekke hans
utgifter til slik test med kr 1195.

Videre har klager krevd erstatning for ødelagt bagasje, herunder skade på på riflesikte og
riflekoffert.

Klager er tilkjent erstatning fra sitt forsikringsselskap, men med fratrekk av
verdiforringelse på 1110 kroner, noe klager krever at SAS dekker.

Det fremgår av fremlagt takst at koffertens verdi er 890 kroner og at riflesiktet hadde
veil. pris til 11 100 kroner, bagasjens totale verdi var på 11 990 kroner. Klager har fått
utbetalt 10 880 kroner av Gjensidige Forsikring, hvilket innebærer fratrekk på 10 prosent
i verdiforringelse. Det er ikke fremlagt dokumentasjon til Transportklagenemnda på
gjenstandenes alder. 

I tråd med nemndspraksis gjøres det alltid et skjønnsmessig fradrag for alder og slitasje
med 10 % per år ved utmåling av erstatningsbeløp. Slik nemnda ser det har Gjensidige
forsikring allerede utført et slikt fradrag. Nemnda kan derfor ikke anbefale at klager gis
medhold i sitt krav om refusjon av de gjenstående ti prosent.

Vedtak

Transportklagenemnda anbefaler at SAS dekker klagers utgifter til covid-test med
kr 1195. For øvrig gis klager ikke medhold i sitt krav om full dekning av bagasjens
opprinnelige verdi.