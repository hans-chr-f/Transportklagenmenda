Vedtak i Transportklagenemnda - Fly

Sammendrag

Krav om refusjon av flybilletter grunnet manglende ombooking.

Dato
14.01.2020

Saksnummer
2019-01223

Tjenesteytere
Supersaver

Klager har i det vesentlige anført

Klager bestilte en reise til familien (totalt fire personer) på Supersavers nettsider den
23. november 2018 fra Oslo til Amman tur-retur. Utreise den 4. mars 2019 kl. 11.40 og
hjemreise den 25. mars 2019 kl. 02.40. Klager bestilte fleksible billetter. 

Klager tok kontakt med Supersaver den 2. mars for å endre reisen til juni. Dagen for den
opprinnelige avreisen ble klager oppringt fra flyselskapet og spurt hvor de var. Klager
ble veldig overrasket, da han jo hadde ringt og informert Supersaver om at de ikke skulle
reise denne datoen. Klager fikk i ettertid til svar at selskapet ikke hadde bekreftet noen
endring.

Klager krever at får endret reisen uten andre kostnader. Dersom de må betale mer er
kravet refusjon av billettene. Billettene kostet totalt 14970 kroner.

Tjenesteyterne har i det vesentlige anført
Klager booket en reise på Supersavers nettsider den 23. november 2018. Det var en
tur-retur-reise for to voksne, ett barn og et spedbarn fra Oslo til Amman. Klager valgte i
tillegg selskapets ombookingstjeneste.

Klager kontaktet Supersaver den 2. mars for informasjon om endring av dato på
billettene.  Supersaver informerte da om at spedbarnet i så fall måtte ha en helt ny
billett, da ombookingen ville innebære at barnet var fylt to år ved reisens slutt. Det var da
nødvendig med barnebillett i stedet for spedbarn-billett. Ingen ombooking ble gjort eller
betalt på dette tidspunktet.

Klager kontaktet igjen Supersaver den 4. mars, kun 30 minutter før avreise. Det ble ytret
ønske om ombooking av billettene til juni måned.  I Supersaver sine reisevilkår står det
tydelig at ombookingtjenesten kun kan brukes dersom en kontakter kundeservice 24
timer innen avreise. Av godvilje valgte Supersaver likevel å hjelpe klager. Supersaver
beregnet så den totale kostnaden for ombooking og sendte en betalingslink på 13 300
kroner til klager.  Lenken ble imidlertid ikke betalt innen tidsfristen.  Klager mottok
ingen ombookingsbekreftelse. En slik bekreftelse sendes alltid ut ved en gjennomført
ombooking.

Supersaver mottok aldri noen betaling for ombooking av billettene. På bakgrunn av dette
hadde de ingen mulighet til å ombooke klager til avtalt pris.

Det er alltid kundens ansvar å se til at en ombooking gjennomføres. Ingen ombooking
er bekreftet før kunden etter betaling har mottatt en ombookingsbekreftelse.  Den
28. mars ble Supersaver på nytt kontaktet av klager. Da hadde avreisedatoen passert.
Supersaver hadde ikke lenger noen mulighet til å ombooke billetten med deres fleksible
billettservice. Derfor ble en ny betalingslenke på kroner 18589 SEK sendt til klager.
Supersaver hadde her beregnet ombookingskostnaden i henhold til flyselskapets regler
med "no show". Denne betalingslenken ble heller ikke betalt av klager, og ombooking
kunne derfor ikke bekreftes eller avsluttes.

Supersaver er en formidler av flyselskapenes billetter. De må alltid følge flyselskapets
regler ved av- og ombookinger hvor deres forsikringer ikke kan anvendes. Om klager nå
ønsker å ombooke billetten er det kun mulig i henhold til flyselskapets regler vedrørende
"no show" situasjoner.

Nemnda bemerker

Klager ringte Supersaver den 2. mars. Klager anfører at endringen skulle ha blitt
gjennomført etter denne telefonsamtalen. Supersaver anfører på sin side at klager kun
ringte for å høre om hvilke muligheter de hadde, men at ingen ombooking faktisk ble
gjennomført og bekreftet.

Supersaver har i sitt tilsvar redegjort for at betalingslenker ble sendt til klager, men aldri
ble betalt.  Klager fikk heller aldri noen bekreftelse på at ombooking var gjennomført.
Etter nemndas oppfatning burde klager kontaktet reisebyrået da han ikke fikk noen
skriftlig bekreftelse i etterkant av telefonsamtalen den 2. mars.

En ombookingstjeneste/fleksibel reise er ikke ensbetydende med at en vil kunne foreta
endringer kostnadsfritt. Nemnda kan i denne saken ikke se noe grunnlag for at klager
skal få refundert billettene eller få en kostnadsfri endring. 

Dersom klager pr. dags dato har kansellert bestillingen, anbefaler nemnda at Supersaver
refunderer det som var refunderbart av billettene, inkludert skatter og avgifter.

Vedtak

Transportklagenemnda-fly anbefaler ikke at klager gis medhold.