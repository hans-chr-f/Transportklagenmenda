Vedtak i Transportklagenemnda - Fly

Sammendrag

Krav om standardkompensasjon og erstatning
for tapt arbeidsfortjeneste ved kansellering.

Dato
17.12.2018

Saksnummer
2018-01505

Tjenesteytere
Norwegian

Klager har i det vesentlige anført

Klager skulle reise med Norwegians flyvning D81640 fra Edinburgh (EDI) til Oslo lufthavn
(OSL) 2. mars 2018 kl. 11.25. De reisende hadde videreforbindelse med DY390 fra Oslo
til Tromsø (TOS) samme dag kl. 21.00. Flyvningen fra Edinburgh ble kansellert, og klager
ble tilbudt refusjon eller hjemreise fem dager senere. Klager valgte derfor å kjøpe
nye billetter, og har mottatt refusjon for sine utgifter til mat, hotellovernatting og nye
billetter. 

Kanselleringen medførte imidlertid at to av de reisende mistet en arbeidsdag. De har
derfor fremsatt krav om erstatning for tapt arbeidsfortjeneste til kroner 1 882,28 og
3 365. Reisefølget har også fremsatt krav om standardkompensasjon i henhold til EU-
forordning 261/2004 på 400 euro pr. person, totalt 1 200 euro for tre passasjerer.

Tjenesteyterne har i det vesentlige anført
Norwegians flyvning D81640 fra Edinburgh til Oslo 2. mars 2018 ble kansellert på
grunn av dårlige værforhold i Edinburgh denne dagen. Det var få ledige alternativer,
og Norwegian kunne ikke tilby klager omruting før noen dager senere. Klager kjøpte
nye billetter med annet flyselskap, og har mottatt refusjon av utgifter til nye flybilletter,
hotellovernatting og mat. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon og
tapt arbeidsfortjeneste.

Nemnda bemerker

Norwegians flyvning D81640 fra Edinburgh til Oslo 2. mars 2018 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

I dette tilfellet skyldtes kanselleringen kraftig snøfall i Edinburgh. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Klagers anførsel om at flyplassen ikke ble
stengt som følge av værforholdene, endrer ikke nemndas vurdering. Klager kjøpte
nye flybilletter med annet selskap, da det ikke var mulig for Norwegian å oppdrive
nye flybilletter før fem dager senere. Klager har mottatt refusjon av sine merutgifter i
forbindelse med kanselleringen Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav. 

Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.