Vedtak i Transportklagenemnda
- Kollektivreiser

Sammendrag

Krav om frafall av gebyr - glemt mobil hjemme

Dato
05.04.2022

Saksnummer
2022-00269

Tjenesteytere
Ruter

Klager har i det vesentlige anført

Klager ble ilagt gebyr 9. februar 2022. Klager forklarer at han hadde vært på skitur
på kvelden fra Frognerseteren til Sognsvann. På Sognsvann skulle han ta T-banen til
Stortinget med avgang ca. kl. 20:19 for å komme seg hjem til byen. Klager anfører at han
dessverre hadde glemt igjen telefonen hjemme og oppdaget i tillegg at det på Sognsvann
ikke var noen billettautomat. 

Klager møtte en T-banefører ved stasjonen og spurte vedkommende hva han skulle
gjøre. Klager forklarer at han sa at det trolig gikk greit, men at klager måtte ta det med
kontrollørene ved en eventuell kontroll. På veien mellom Nationaltheatret og Stortinget
var det billettkontroll og han ble ilagt gebyr. 

Klager mener at problemet var at det ikke var noe billettsalg ved Sognsvann T-bane.
Klager syntes det derfor er lite hensiktsmessig av Ruter å forvente at han derfor skal ha
billett tilgjengelig når de ikke selger det ved T-banestasjonen. Klager stiller seg undrende
til Ruter sin logikk i et slikt tilfelle. Klager hadde ikke telefonen med seg, så han kunne
ikke ringt etter hjelp eller taxi. Forventer Ruter at han skulle gått hjem eller spørre en
fremmed, midt i en covid-pandemi, om haik til sentrum? Forventer de at klager skal snike
til de neste stasjonene og sjekke om det er billettautomater ved dem? Eller at han skal gå
hjem? 

Klager synes det er lite sympatisk og medmenneskelig å ilegge kontrollgebyr når klager
kan vise til en app-historikk og ingen tidligere gebyr. Klager har bodd i Oslo i 13 år og
benyttet seg av kollektivtilbudet like lenge, så han synes det er påfallende at han ikke er
en av de som sniker. Klager forklarer at han gladelig fortsetter å betale for å utvikle og
opprettholde kollektivtilbudet. Klager er fornøyd med tilbudet og bruker det ofte. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 9. februar 2022 fordi han ikke kunne fremvise gyldig billett under
billettkontrollen. Klager hevdet at mobilen var glemt hjemme, som for øvrig ikke
inneholdt gyldig billett for kontrolltidspunktet. Alle Ruter sine automater ble fjernet i mai
2021 og dette ble godt informert om på forhånd.

At man har glemt mobil hjemme, gir ikke rett på fri reise. Vi har forståelse for at dette
fremstår som en streng praksis, men dette gjøres for at vi skal ha en lik praksis for de
som henvender seg til oss. Skal vi begynne å se gjennom fingrene på flere scenarier, vil
det være lite hensiktsmessig å ha billettkontroll.

Ruter viser til sine reisevilkår, punkt 3:
Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til frafall av dette gebyret.

Nemnda bemerker

Klager ble ilagt gebyr 9. februar 2022 fordi han ikke kunne fremvise gyldig billett under
billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, vilkårene for å ilegge
gebyr var således oppfylt. Ruter har opplyst at alle billettautomater ble fjernet i mai
2021. 

Klager har blant annet anført at han hadde glemt telefonen hjemme og at han oppdaget
i tillegg at det ikke var noen billettautomat på Sognsvann. Klager mener at problemet var
at det ikke var noe billettsalg ved Sognsvann T-bane. Klager synes det er lite sympatisk og
medmenneskelig å ilegge kontrollgebyr når klager kan vise til en app-historikk og ingen
tidligere gebyr.

Det er den reisendes ansvar å sørge for gyldig billett ved reise med kollektiv transport. 

Nemnda vil påpeke at dersom man velger å gå om bord uten å ha kjøpt billett, løper det
en risiko for at man kan bli ilagt gebyr ved kontroll. Passasjerer uten billett må selv bære
denne risikoen. 

Nemnda kan ikke se at det er grunnlag for å anbefale at gebyret frafalles. 

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle.

Vedtak

Transportklagenemnda finner ikke å kunne anbefale at klager gis medhold.