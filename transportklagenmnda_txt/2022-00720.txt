Vedtak i Transportklagenemnda - Fly

Sammendrag

Krav om standarderstatning.

Dato
28.09.2022

Saksnummer
2022-00720

Tjenesteytere
SAS

Klager har i det vesentlige anført

Klager skulle reise med SK4706 fra Nice til Oslo den 17.april 2022. 
Klager mottok beskjed fra SAS den 11. april om at reisen var kansellert, og at ny avgang
ville være den 15. april fra Nice via Stockholm til Oslo.
Klager kunne ikke akseptere å reise to dager tidligere enn planlagt, og ringte SAS for å
finne en annen løsning. SAS kunne tilby alternativ reise den 19. april, som ikke var aktuelt
for klager. Klager ba SAS om ikke å kansellere endringen, ettersom dette var det eneste
alternativ. Klager sjekket selv på nett, og fant en direkte flyvning fra Nice til Oslo den 16.
april, og ringte tilbake til SAS for å booke denne avgangen. Klager fikk da beskjed om at
hun allerede hadde godkjent endringen, og at SAS ikke kunne gi klager et annet tilbud.

Klager reiste den 15. april, to dager før planlagt retur.
Klager krever standarderstatning.

Tjenesteyterne har i det vesentlige anført
SAS har ikke inngitt tilsvar til nemnda, men har til klager opplyst at standarderstatningen
skal reduseres med 50%.

Nemnda bemerker

Det er ikke bestridt at klager har krav på standarderstatning i denne saken. Spørsmålet
er utmålingen.

Klagers hjemreise den 17. april 2022 ble kansellert og klager ble omrutet til en flyvning
som medførte at klager ankom to dager tidligere enn planlagt. Nemnda mener at
utmålingsregelen i artikkel 7 ikke kommer til anvendelse i tilfeller der klager blir omrutet
til en flyvning med ankomst to dager før opprinnelig ankomst. En slik reduksjon kan
kun skje ved omruting i henhold til artikkel 8 som gjør at ankomsttiden ikke går ut over
planlagt ankomsttid på den opprinnelige reserverte flyvningen med henholdsvis to/tre/
fire timer (avhengig av distansen).

Nemnda bemerker at SAS ikke har oppfylt sin plikt til omruting etter forordningen i dette
tilfellet. Klager er tilbudt en omruting som ikke passet ham, men er ikke samtidig gitt
opplysninger om sine øvrige rettigheter etter forordningen, herunder rett til omruting
med annet selskap. I dette tilfellet skulle SAS ha godtatt klagers ønske om omruting den
16. april.

Vedtak

Transportklagenemnda anbefaler at SAS utbetaler standarderstatning på 400 euro til
klager.