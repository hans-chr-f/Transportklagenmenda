Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
23.01.2017

Saksnummer
2016-00043

Tjenesteytere
Ruter

Klager har i det vesentlige anført

Fredag 26. august tok klager trikken fra Vigelandsparken til Disen. Ombord i trikken var
det billettkontroll og klager ble ilagt gebyr for manglende billett. 

Til vanlig bruker klager reisekort, men denne dagen skulle hun til fastlegen og hadde
glemt reisekortet hjemme. Klager snakker ikke norsk og finner det dermed vanskelige å
bruke Ruters billett-app på telefonen. 
Tidligere på dagen hadde hun fått hjelp av en norsk dame til å aktivere billett på
mobiltelefonen. Da hun steg ombord på trikken ved Vigelansparken bad hun en av
kontrollørene om hjelpe seg med å aktivere mobilbilletten, men kontrolløren ignorerte
henne og ila gebyr. 

I tillegg truet kontrolløren henne med politiet, samt plaget henne. Klager føler hun har
blitt fratatt sin verdighet og føler seg usikker når hun skal ta trikken etter behandlingen
hun fikk under kontrollen. 

Klager ber om at gebyret frafalles.

Tjenesteyterne har i det vesentlige anført
Klager ble kontrollert på en trikk den 26. august .2016, hun kunne ikke fremvise billett i
denne kontrollen, og ble ilagt et gebyr. Gebyret ble betalt på stedet kl 12.55

Det er kundens ansvar å sørge for å ha gyldig billett, bruker man  app må billetten være
bekreftet før du går om bord på trikken. 

Det blir opplyst at årsaken til at klager ikke hadde gyldig billett, er at hun ikke kan bruke
appen, fordi denne er på norsk. Til opplysning så vil appen endre språk til engelsk
dersom telefonen appen ligger i har et annet språk enn norsk. Klager hadde en billett i
appen tidligere på dagen, her blir det forklart han hun fikk hjelp av en annen passasjer til
å kjøpe denne billetten. 

I app-id som er oppgitt så ser Ruter at appen ble tatt i bruk 26.3.2016, den har vært
jevnlig i bruk siden med enkeltbillettkjøp. Når man har kjøpt billett en gang vil denne
billetten legge seg som et hurtigvalg, det vil dermed kun kreve to tastetrykk å kjøpe en
tilsvarende billett neste gang. Siden Ruter ser at denne appen har vært såpass mye i
bruk som den har, så finner Ruter ikke forklaringen om at klager ikke visste hvordan hun
skulle kjøpe billett troverdig.

På bakgrunn av dette ser Ruter ingen grunn til å refundere det betalte gebyret

Nemnda bemerker

Klager kunne ved kontroll på trikken 28. august 2016 ikke vise fram gyldig billett og ble
ilagt gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda legger til grunn at klager kom til Norge i mars 2016 og at hun verken kan norsk
eller engelsk. Det er registrert noe bruk av mobilapp tidligere, men hennes svigersønn
som har skrevet klagen, opplyser at hun da har reist sammen med ham eller sin datter.
Det dreier seg om til sammen seks ganger. 

Nemnda legger til grunn at klager hadde fått månedskort kjøpt den 20 august, men
hadde glemt dette hjemme. Klager har opplyst at hun tidligere på dagen fikk hjelp av
en dame til å kjøpe billett på mobilen. Da hun skulle hjem lyktes hun ikke å få hjelp og
trodde hun kunne få hjelp på trikken. Kontrollen startet imidlertid med en gang. 

Nemnda finner etter en samlet vurdering at klagers forklaring bør legges til grunn. Den
tidligere bruk av mobilappen har vært svært beskjeden og neppe utført av henne selv. I
dette spesielle tilfellet anbefaler nemnda at gebyret frafalles.

Vedtak

Transportklagenemnda Kollektivtransport anbefaler at klager gis medhold i sitt krav om
at gebyret frafalles. 

Vedtaket er enstemmig.