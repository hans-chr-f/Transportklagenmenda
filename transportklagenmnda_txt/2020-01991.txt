Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
23.10.2020

Saksnummer
2020-01991

Tjenesteytere
Ving Norge AS

Klager har i det vesentlige anført

Klagen gjelder en pakkereise for to personer til Gran Canaria i perioden 26.03.2020 -
02.04.2020. Totalpris 14 510 kroner.

Klager avbestilte reisen 11. mars 2020 da en i reisefølget er helsepersonell med
pasientkontakt. Klager ble informert via Sykehuset Østfolds Intranett den 11. mars
om at de ansatte måtte unngå private reiser til utlandet. Videre fremgikk følgende av
informasjonen om korona på sykehusets Intranett: "I situasjoner der sykehuset inndrar
ferie, og reiser må avbestilles, vil kostnadene refunderes av sykehuset."

Klager har ikke søkt sykehuset om å få dekket ferien da det er gitt beskjed om at
det må søkes fra reisebyrå og forsikringsselskap først. AIG skriver følgende til klager
den 27.05.2020: "Vi må derfor be dere om å ta kontakt med VING og be om en full
refusjon. Dersom de mener at dere ikke har krav for dette vil vi be deg ta denne via
klageordningen hos Pakkereisenemnda og klage inn anledningen. Hvis du ikke får
medhold i saken kan du sende oss dokumentasjon på dette slik at vi kan se saken på
nytt."

Klagers krav: Refusjon av reisens pris på 14 510 kroner.

Det vises for øvrig til korrespondanse fra klager.

Tjenesteyterne har i det vesentlige anført
Ving anfører at reise med bestillingsnummer 22660969 i Vings system ble avbestilt hos
oss den 11.03.2020 kl. 11:22.

Først den 12. mars gikk regjeringen ut med anbefalinger til det norske folk for å unngå
spredning av smitte. Videre ble det først 12. mars gitt forbud for helsearbeidere å reise
til utlandet. Den 14. mars kunngjorde Utenriksdepartementet at de inntil videre fraråder
alle reiser som ikke er nødvendige.

Ving forholder seg alltid til UDs reiseråd og følger pakkereiseloven. Tidligere praksis i
bransjen har vært å følge UDs reiseråd. Reisende som har avbestilt før den 14. mars må
forholde seg til avbestillingsvilkårene som ble opplyst ved bestilling av reisen og som
klager har blitt opplyst om ved bestilling.

Klager valgte selv å avbestille før et offisielt reiseråd forelå. Avbestillingsgebyr som i dette
tilfellet er hele reisens pris vil således påløpe klagers avbestilling.

Ving kan ikke se at klager er berettiget til å få refundert avbestillingsgebyret da offisielt
reiseråd ikke forelå ved avbestillingstidspunktet og reisen ble av klager avbestilt så tidlig
som den 11.03.2020.

Ving opprettholder sitt svar og imøtekommer ikke klagers krav om refusjon.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for to personer til Gran Canaria i perioden 26.03.2020 -
02.04.2020. Totalpris 14 510 kroner.

Klager avbestilte reisen 11. mars 2020 da en i reisefølget er helsepersonell med
pasientkontakt. 

Klagers krav: Refusjon av reisens pris på 14 510 kroner.

Pakkereisenemnda har delt seg i et flertall og et mindretall.

Flertallet, nemndsleder og reisebransjens representanter, mener at pakkereiseloven §
22 ikke kommer til anvendelse for klagers avbestilling den 11.03.2020. Flertallet har i
sin vurdering vektlagt at UD først kom med sin anbefaling den 14.03.2020 som frarådet
utenlandsreiser. UD anbefalte også å ikke reise til Madrid, Baskerland og La Rioja i Spania
den 12. mars da dette var da de områdene med størst smitte økning på det tidspunktet.
Kanariøyene var på dette tidspunktet ikke omfattet av reiserådet og per 13. mars var det
51 smittede på Kanariøyene og ingen dødsfall registrert der. Spania erklærte deretter
unntakstilstand den 13. mars som ble effektuert den 14. mars. Etter flertallets vurdering
kommer ikke pakkereiseloven § 22 om gebyrfri avbestilling til anvendelse på klagers
avbestillingstidspunkt. Flertallet bemerker at det likevel er anledning til å avbestille reisen
etter pakkereiseloven § 21. Dette innebærer at klager skal ha anledning til å avbestille
mot et rimelig avbestillingsgebyr. Dersom dette ikke er konkretisert, som er tilfellet i
denne saken, skal det settes til arrangørens kostnader ved å booke reisen. Dette vil
innebære i realiteten at kostnadene kan settes til arrangørens tap ved en avbestilling jf.
alminnelige vilkår for pakkereiser punkt 5.2 fjerde ledd. Flertallet anbefaler at klager ikke
gis medhold i sin klage.

Mindretallet, forbrukernes representant, viser til at pakkereiseloven § 22 åpner for
å avbestille pakkereiser uten å betale gebyr ved ekstraordinære omstendigheter.
Covid-19 pandemien må anses som en ekstraordinær omstendighet. I alminnelige vilkår
for pakkereiser pkt. 5.1 presiseres at dette bl.a. gjelder når det konstateres «farlige
smittsomme sykdommer eller andre begivenheter som må likestilles med de nevnte
og som vil påvirke gjennomføringen av pakkereisen eller transporten av kunden til
reisemålet.» Retten til gebyrfri avbestilling etter § 22 må særlig gjelde for helsearbeidere
med pasientkontakt som må holde seg friske både for å opprettholde sykehusets
beredskap generelt og for å unngå å smitte pasienter i sitt arbeid. Klager jobbet som
sykepleier ved Østfold sykehus, og viste ansvarlighet ved å følge opp arbeidsgivers
pålegg om å avlyse alle turer. Regjeringen fulgte opp forbudet neste dag. Pålegget om
å holde seg hjemme skyldtes at Covid-19 var i ferd med å spre seg bl.a. i Europa. På
denne bakgrunn fremstår det som svært urimelig om klager ikke skal få full refusjon av
forhåndsbetalt tur fordi avlysingen fant sted før UD gikk ut med sin generelle fraråding
den 14. mars. Det fremgår heller ikke av verken lovtekst eller de alminnelige vilkår at det
skal kreves et offisielt råd fra Utenriksdepartementet om ikke å reise for at de reisende
skal kunne avlyse gebyrfritt. En innfortolkning av et slikt vilkår vil etter mindretallets
mening stride med pakkereiseloven § 3 som slår fast at loven ikke kan fravikes til ulempe
for den reisende. Mindretallet mener derfor at klager må gis medhold i sitt krav om full
refusjon av pakkereisens pris.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager ikke gis medhold.

Vedtaket er fattet under dissens som fremgår ovenfor.