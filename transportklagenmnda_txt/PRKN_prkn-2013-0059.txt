Vedtak i Pakkereisenemnda

Sammendrag

Saken gjelder påstått overpris for leilighet, Tenerife.

Dato
03.09.2013

Saksnummer
59/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 35.076,-

Tidsrom: 170113 - 140213

Reisemål: Tenerife

Saken gjelder:

Saken gjelder påstått overpris for leilighet, Tenerife.

Klager anfører at de betalte henholdsvis kr.10.000,- og kr.12.000,- for en uke mer på
samme hotell med samme avreisedag enn det to andre par hadde betalt.

De krever refundert noe av prisen for den siste uke.

Apollo har anført at prisforskjellen er mellom kr.1.216,- og kr 3.856,-.

For opphold av 4 ukers varighet er en slik prisforskjell ikke stor. Prisene justeres opp og ned
avhengig av tilbud og etterspørsel til enhver tid.

Nemnda bemerker:

Klager har betalt ca. kr.35.000,- for et 4-ukers opphold for 2 personer og gjør gjeldende at
dette er uforholdsmessig mye mer enn det andre par betalte for opphold av en ukes kortere
varighet. Apollo på sin side gjør gjeldende at prisforskjellen var vesentlig mindre enn påstått
av klager når den omregnes til opphold av 4-ukers varighet. Reklamasjonsnemnda ser det slik
at uansett hvor stor den reelle prisforskjell har vært, har ikke nemnda grunnlag for å anbefale
noen prisreduksjon fordi om forskjellige reisende har betalt ulik pris for reise på samme
tidspunkt.

Klager har bestilt en reise til en angitt pris som han har akseptert.

At andre kunder, som antagelig har foretatt bestillingen på et annet tidspunkt, har fått et
3-ukers opphold til en pris som omregnet til 4-ukers opphold er mye eller noe billigere, er
uten betydning. Prisen på samme reise kan variere fra dag til dag avhengig av tilbud og
etterspørsel, og det må være opp til den enkelte kunde å vurdere om prisen er akseptabel for
seg. Så lenge kunden har fått reisen til den pris som er avtalt, er det derfor utenfor nemndas
mandat å anbefale prisavslag.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.