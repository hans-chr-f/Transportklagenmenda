Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved forsinkelse og kansellering.

Dato
08.10.2019

Saksnummer
2018-03162

Tjenesteytere
KLM
SAS
Expedia.no

Klager har i det vesentlige anført

Klager hadde bestilt en reise med KLM av reisebyåret Expedia. Han og hans reisefølge
(tilsammen to personer) skulle fly med KL1529 fra Bologna (BLQ) til Amsterdam (AMS)
28. juli 2018 kl. 17.25, og videre til Bergen (BGO) med KL1193 samme dag kl. 21.10.
Flyvningen fra Amsterdam til Bergen ble kansellert, og klager ble booket om med
reiseruten Amsterdam - Stavanger - Bergen neste dag. Da klager ankom Stavanger, var
også hans neste flyvning, SK4146, fra Stavanger til Bergen kansellert. Da han ikke fikk
tilbud om ny reise 29. juli, valgte han å ta taxi og buss fra Stavanger til Bergen. Dette
kostet kroner 1 920 for to personer. 

På bakgrunn av det ovennevnte har klager fremsatt krav om standardkompensasjon
i henhold til EU-forordning 261/2004 på 250 euro pr. person, totalt 500 euro for to
passasjerer, samt refusjon av sine utgifter til alternativ transport fra Stavanger til Bergen
til kroner 1 920.

Tjenesteyterne har i det vesentlige anført
I denne saken har flyselskapene KLM og SAS inngitt tilsvar, i tillegg til reisebyrået
Expedia. 

• KLM har anført:

Klager og hans reisefølge skulle reise med KL1592 og KL1139 fra Bologna via Amsterdam
til Bergen 28. juli 2018. Denne dagen var særlig utfordrende for KLM og andre europeiske
flyselskap, da tordenvær og flom påvirket flytrafikken og andre transportformer på hele
kontinentet. Det vises i denne forbindelse til fremlagte nyhetsartikler. Klager ble som
følge av dette omrutet til KL1199 til Stavanger neste dag, 29. juli.  

KLM har anført at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
har på dette grunnlag avvist klagers krav om standardkompensasjon. KLM har imidlertid
ubetalt kroner 1 920 til klager for taxi og buss til Bergen etter ankomst. 

• SAS har anført: 

Klager og hans reisefølge hadde bestilt en reise hos Expedia fra Bologna til Bergen via
Amsterdam 28. juli 2018. Billettene ble utstedt av KLM med KLM-flyvninger. KL1529
ble forsinket og passasjerene mistet følgelig sin videreforbindelse til Bergen 28, juli.
KLM booket om passasjerene neste dag fra Amsterdam via Stavanger til Bergen, hvor
klager skulle reise med SK4146 fra Stavanger til Bergen. Denne flyvningen ble imidlertid
kansellert, og SAS booket om passasjerene til neste ledige flyvning til Bergen. Dette var
en søndag i slutten av juli, midt i en svært travel periode, og neste ledige flyvning var
følgelig neste dag, 30. juli. 

Passasjerene reiste ikke med flyvningen 30. juli, og besørget egen transport fra
Stavanger. For å motta refusjon av den ubenyttede billetten, må klager kontakte
sitt reisebyrå. Klagers opprinnelige bestilling var med KLM fra Bologna til Bergen
via Amsterdam. Det var forsinkelsen på KL1529 som medførte forsinket ankomst til
Bergen og medførte at klager ble booket om med SAS på SK4146. SK4146 var derfor en
alternativ booking som ble tilbudt klager, og ikke en del av den opprinnelige kontrakten
med flyselskapet. I henhold til EU-forordningens bestemmelser om kompensasjon, har
SAS avvist klagers krav om standardkompensasjon. SAS har imidlertid valgt å refundere
klagers utgifter til transport fra Stavanger til Bergen til kroner 1 920. 

• Expedia har anført: 

Kunden booket en reise fra Bologna til Bergen med mellomlanding i Amsterdam på
Expedias hjemmeside til kroner 11 534. På avreisedagen ble flyvningen fra Amsterdam til
Bergen innstilt, og flyselskapet tilbød omruting av passasjerene til Stavanger, og deretter
fra Stavanger til Bergen. Da klager var i Stavanger bestemte han seg i stedet for å ta buss
og taxi til Bergen. 

Den 18. september mottok Expedia en e-post fra klager, hvor han forklarte at han ikke
hadde fått svar på klagen han hadde sendt til Expedia tidligere. Expedia hadde imidlertid
ikke mottatt en slik e-post fra klager. 

Når en kunde lager en bestilling på Expedias nettsider, fremgår det at flyselskapet når
som helst innen avreisen kan endre rutetid og avgangsterminal. Expedia har videre vist
til sine vilkår punkt 3.1.9, hvor følgende fremgår: " Hvis et flyselskap kansellerer eller
utsetter en flyvning, ikke kan levere tidligere bekreftet plass, ikke stopper på Kundens
reisemål eller forårsaker at Kunden kommer for sent til en tilknyttet flyvning er Kunden
har en reservasjon, kan Kunden være berettiget til visse
former for kompensasjon fra flyselskapet". Kunden har videre ingen rett til refusjon om
han ikke møter opp til flyvningen. 

Som følge av at klager ikke møtte opp til flyvningen fra Stavanger til Bergen, og dermed
ikke har rett til erstatning for ubenyttede flybilletter, og som følge av at det er opp til
flyselskapet å utbetale kompensasjon i henhold til EU-forordning 261/2004, har Expedia
avvist klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

KLM har anført at det var dårlig vær i store deler av Europa den 28. juli 2018 og har
fremlagt avisartikler som dokumentasjon. Avisartikler om det generelle værforholdet
i Europa er etter nemndas syn ikke tilstrekkelig dokumentasjon for at denne konkrete
forsinkelsen fra Bologna til Amsterdam skyldtes været, og at dette var en slik
ekstraordinær omstendighet som ikke kunne vært unngått selv om alle rimelige tiltak var
truffet. 

På bakgrunn av ovennevnte har klager krav på standardkompensasjon i henhold til
EU-forordning 261/2004 på 250 euro pr. person, totalt 500 euro for to passasjerer for
forsinkelsen den 28. juli 2018.

Passasjerene ble booket om neste dag med SAS på ruten Amsterdam - Stavanger-
Bergen. Da klager ankom Stavanger, var hans neste flyvning, SK4146, fra Stavanger til
Bergen kansellert. Klager valgte da å ta taxi og buss i stedet for å vente ytterligere en
dag.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 og 7. Ved
kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. 

SAS var utførende flyselskap på flyvningen Stavanger - Bergen, jf.  Forordningen Art 2
b og følgelig det flyselskapet som i henhold til Artikkel 5 er pliktig til å betale erstatning
dersom kanselleringen ikke skyldtes ekstraordinære omstendigheter som ikke kunne
vært unngått selv om alle rimelige tiltak var truffet. SAS har ikke kommentert årsaken
til kanselleringen og har dermed ikke godtgjort at denne skyldtes en ekstraordinær
omstendighet.
Selskapet har anført som ansvarsbefriende at SK4146 var en alternativ booking som
ble tilbudt klager, og ikke en del av den opprinnelige kontrakten med flyselskapet.
Denne anførselen kan ikke føre fram. Avgjørende er hvilket selskap som var utførende
flyselskap, og det var SAS på denne flyvningen.

Etter dette har klager etter flertallet syn - leder og forbrukerrepresentantene - krav på
standardkompensasjon i henhold til EU-forordning 261/2004 på 250 euro pr. person,
totalt 500 euro for to passasjerer fra SAS for kanselleringen av flyvningen Stavanger -
Bergen den 29. juli 2018 .

Mindretallet - bransjerepresentantene - er ikke enig i vedtaket mot SAS med følgende
begrunnelse:
Ved en kansellering har passasjeren krav på å bli omrutet til sin endelige destinasjon så
tidlig som mulig under sammenlignbare transportvilkår. Passasjeren oppnår ikke nye
rettigheter til kompensasjon ved en omruting. Omrutingen er en form for avhjelp som
skal sikre at befordringsavtalen oppfylles. Det er dermed ingen ny befordringsavtale som
inngås. Det inngås kun én kontrakt. Forordningen gir kun rettigheter til flyvninger som
passasjeren har betalt. Omruting gjøres uten ytterligere kostnad for passasjeren. Det gis
derfor ingen nye rettigheter til erstatning.

SAS tilbød omruting neste dag, men klager valgte å avslå tilbudet. Etter nemndas syn må
omrutingstilbudet anses å tilfredsstille kravet til "snarest mulig". Når klager valgte å bryte
kontrakten med SAS og ta taxi og buss til bestemmelsesstedet, har han krav på refusjon
av de ubenyttede flybillettene mellom Stavanger og Bergen, men ikke på refusjon av taxi
og buss.

Det ser av dokumentasjonen ut til at klager har fått refundert utgiftene til taxi og buss fra
Stavanger til Bergen av både KLM og SAS. Disse utbetalingene kommer til fradrag.

Etter dette anbefaler nemnda at KLM betaler til klager standarderstatning med  500 euro
fratrukket NOK 1920 som er utbetalt for taxi og buss.

Nemnda anbefaler videre at SAS betaler til klager standarderstatning med 500 euro,
samt tilbakebetaling av ubenyttede flybilletter Stavanger - Bergen med fradrag av NOK
1920 som er utbetalt for taxi og buss.

Vedtak

Nemnda anbefaler at KLM betaler standarderstatning til klager med 500 euro fratrukket
NOK 1920.
Nemnda anbefaler videre at SAS betaler standarderstatning til klager med 500 euro samt
refunderer ubenyttede flybilletter med fradrag av NOK 1920.