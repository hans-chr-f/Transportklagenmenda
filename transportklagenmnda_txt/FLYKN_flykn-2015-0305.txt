Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2015

Saksnummer
0305/15F

Tjenesteyter
SAS

Klager har i det vesentlige anført:

Klager skulle reise fra Stavanger til Busan via København og Tokyo den 27. februar 2015.
SK1869 fra Stavanger til København ble kansellert. Klager ble booket om via København,
Helsinki og Osaka og ankom bestemmelsesstedet nesten et døgn forsinket.

Klager krever standarderstatning 600 euro i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK1869 ble kansellert som følge av streik blant crewet. Det vises til fremlagt dokumentasjon.
Klager ble booket om til neste avgang til København hvor han måtte overnatte, og videre til
Sør-Korea dagen etter.

Hendelsen er ikke kompensasjonsberettiget i henhold til EU-forordning 261/2004, da årsaken
til uregelmessigheten ble forårsaket av ekstraordinære omstendigheter utenfor SAS kontroll.

SAS ønsker å refundere eventuelle utgifter i ventetiden, men kan ikke imøtekomme hans krav
om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at flygningen
Stavanger-København ble kansellert som følge av streik blant besetningen. Dette er å anse
som en ekstraordinær omstendighet i EU-forordningens forstand. Kanselleringen gir følgelig
ikke rett til standarderstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.