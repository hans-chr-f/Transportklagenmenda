Vedtak i Pakkereisenemnda

Sammendrag

Krav om prisavslag grunnet manglende guiding og informasjon om reisen.

Dato
11.11.2016

Saksnummer
64/16P

Tjenesteyter
TravelBird

Saken gjelder:

Krav om prisavslag grunnet manglende guiding og informasjon om reisen.

Klager har i det vesentlige anført:

Klager bestilte en rundreise for 2 personer på Sri Lanka med innkvartering i 5 forskjellige
hoteller i perioden 13.02.16 - 27.02.16.

Klager fikk ikke tilsendt noen informasjon om turen før avreise, noe de ble lovet senest en uke
før avreise. Dette medførte at de ikke hadde noe reiseprogram.

Klager ble ikke møtt av noen representant fra TravelBird på flyplassen da de ankom kl. 02.00
natt til søndag og de visste ikke hvilket hotell de skulle bo på. Klager tok taxi til Negombo som
var den eneste byen de hadde å forholde seg til ut i fra det de hadde skrevet ut fra omtalen av
turen fra TravelBirds nettside. Taxien kjørte fra hotell til hotell, men alle var fullbooket. Til slutt
fikk de hjelp med å finne et hotell og fikk utgifter til taxi og hotellovernatting.

Søndag ettermiddag fikk klager kontakt med TravelBird, ble hentet og kjørt 4 - 5 timer før de
kom til hotellet der resten av gruppen befant seg.

Da klager bestilte turen sto det på nettsidene til TravelBird at de skulle få en engelsktalende
guide, men siden de ble plassert i en gruppe som for det meste besto av flamsktalende
belgiere foregikk guidingen i all hovedsak på nederlandsk. Klager fikk noe av innholdet
oversatt til engelsk av guiden, men i veldig korte trekk de gangene dette skjedde. Etter klagers
mening var guidingen en vesentlig del av rundreisen.

Klager reiste til Sri Lanka for å lære litt om landet i tillegg til å se det, og det hadde de
oppnådd med en guide som hadde snakket engelsk. Når stort sett all informasjon om
landet ble gitt på nederlandsk, forsto de tilstrekkelig mange enkeltord til å skjønne hvilke
temaer det ble snakket om, som for eksempel da resten av gruppen fikk en times innføring
i samfunnsoppbygningen på Sri Lanka. Denne innføringen ble klager lovet å få en engelsk
versjon av «senere», men «senere» kom aldri.

I turbeskrivelsen var det oppgitt at reisen inkluderte en togtur på 1.klasse på en strekning.
Denne togturen måtte de betale 10 Euro pr. person for på 2. klasse.

I samråd med guiden avstod klager fra den forhåndsbetalte turen til Sigyria, pga. alder og
kondisjon.

Klager følte også at de ikke ble en del av gruppen på hotellene, siden de andre deltakerne
veldig lett gled over til å snakke flamsk. Dersom klager var blitt plassert i en ren skandinavisk
gruppe hadde det ikke vært noen språkproblemer innad i gruppen.

Klager krever følgende prisavslag:

Det vises for øvrig til klagers brev.

TravelBird har i det vesentlige anført:

TravelBird forstår at klager har hatt en problematisk tur til Sri Lanka og de beklager dette.

TravelBird har tilbudt følgende:

Gavekort kr 1.000, tilbakebetaling av utlegg på kr 3.099,64 og en kompensasjon på kr 1.500.

TravelBird mener de har tilbudt klager en passende kompensasjon.

Det vises for øvrig til brev fra TravelBird.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Det synes å være enighet om at reisen led av mangler. Arrangøren har tilbudt seg å refundere
direkte utlegg til hotell og taxi den første natten, samt refundere kr 1.500 i kontanter. Så vidt
nemnda kan skjønne samsvarer dette omtrent med forhåndsbetalte utflukter som klageren
ble frarådet å være med på av reiselederen, eller ikke fikk. Det siste gjelder togturen.

Det er ikke gitt noen kompensasjon for at hele turen ble guidet på nederlandsk eller flamsk,
og at kun enkelte hovedlinjer ble oversatt til engelsk. Klageren og hennes sønn fikk heller ikke
noe fellesskap med reisefellene på grunn av språkbarrieren.

Klageren fikk ikke utdelt noen skriftlig informasjon på turen, og fikk heller ikke tilsendt
program i forkant. Nemnda finner dette kritikkverdig.

Etter en samlet vurdering finner nemnda at klageren bør få et  prisavslag på 50 % av reisens
pris. Dette kommer i tillegg til de direkte utleggene til hotell og taxi samt kompensasjonen for
manglende utflukter. Til sammen utgjør dette kr 17.103.

Vedtak:

Pakkereisenemnda anbefaler at klageren får et prisavslag/erstatning på kr 17.103.

Vedtaket er enstemmig.