Vedtak i Transportklagenemnda - Fly

Sammendrag

Krav om dekning av utgifter grunnet forsinket og skadet bagasje.

Dato
14.09.2020

Saksnummer
2020-00919

Tjenesteytere
TAP Air Portugal

Klager har i det vesentlige anført

Klager med reisefølge (til sammen to personer) reiste fra Sal til Oslo via Lisboa den 21.
november 2019 med flyselskapet TAP Air Portugal.  De ankom Oslo en time forsinket. De
måtte i tillegg vente en time før de fikk beskjed om at bagasjen ikke var kommet med.
Klager ble ikke informert om sine rettigheter og de ansatte nektet å oppgi navn og EU-
regelverk tross gjentatte spørsmål. Dette ble bekreftet per signatur. 

Bagasjen skulle leveres fredag 22. november kl. 14.00, men ingenting skjedde. Klager
trengte skoene sine til julebord samme kveld. 

Lørdag den 23. november kl.11.00 tok bagasjeservice kontakt, men bagasjen kunne ikke
leveres før kvelden. Bagasjen ble levert kl. 19.52 skadet. 

Klager med reisefølge hadde vært på en 15 dagers reise med TAP Air Portugal både
til Lisboa og Kapp Verde. De hadde derfor med både vintersko, joggesko og finsko i
bagasjen.

Som følge av forsinket bagasje hadde de flere utlegg. Klager måtte ha pensko til sitt
julebord på fredagen. Både klager og reisefølget måtte ha vintersko. I tillegg måtte de
kjøpe inn toalettsaker fra Rema 1000 og apoteket. Klagers vintersko og pensko kostet
henholdsvis 1298 NOK og 1398 NOK. Klagers reisefølge sine vintersko kostet 2298
NOK. Kostnadene for toalettartikler (tannbørster, tannkrem, tannpirkere, deodoranter,
sminkefjerner og krem) kostet henholdsvis 192 NOK og 417 NOK. 

I tillegg hadde reisefølget en flodhest lagd av tre i bagasjen som var ødelagt. Verdien er
oppgitt av klager til å ha vært 300 NOK. 

Klager er dypt uenig i TAP Air Portugal sitt avslag. Det var minusgrader i Norge og en var
avhengig av vintersko. Han kunne heller ikke gå på julebord i sandaler.

Klager krever full erstatning pluss rentekostnader.

Tjenesteyterne har i det vesentlige anført
Dette er et tilfelle av midlertidig savnet bagasje på hjemstedsadresse. En rapport ble
opprettet på Oslo Lufthavn. 

Kunden har bedt om kompensasjon, og anfører at et trehåndverk i bagasjen ble ødelagt.
TAP Air Portugal har allerede svart at det ikke er noen kompensasjon for midlertidig
savnet bagasje på fast adresse. Det er kun aktuelt med refusjon av nødvendige artikler i
tilfeller hvor klager er utenfor sin hjemstedsadresse og ikke har tilgang til sine personlige
eiendeler. Dette er ikke tilfellet i denne saken.

Når det gjelder det skadede objektet mener TAP Air Portugal at måten en pakker på er
kundens ansvar og ikke noe flyselskapet kan bli holdt ansvarlig for.

Nemnda bemerker

Nemnda har delt inn saken i to problemstillinger: Erstatning for skadet gjenstand, og
refusjon av utlegg i forbindelse med forsinket bagasje.

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt.

Mottas innskrevet reisegods uten klage fra mottakerens side, formodes reisegodset å
være utlevert i god stand om ikke annet blir godtgjort, jf luftfartsloven § 10-26 første
ledd. Er godset skadd eller delvis tapt, må mottakeren klage om det til fraktføreren
«umiddelbart etter at skaden eller tapet oppdages, og senest innen 7 dager for
innskrevet reisegods og 14 dager for gods, regnet fra mottakelsen», jf § 10-26 andre
ledd. 

Klager sin bagasje er "innskrevet reisegods". Regelen er da at en må klage innen syv
dager fra en mottar reisegodset. Klager mottok reisegodset 23. november. Skriftlig klage
vedrørende skaden ble først levert 5. desember 2019. Fristen for å klage på ødelagt
bagasje er dermed oversittet, og kravet faller bort, jf. luftfartsloven § 10-27. Nemnda
kan dermed ikke anbefale at klager får medhold i kravet vedrørende den ødelagte
gjenstanden. 

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje, med mindre selskapet godtgjør at de og
deres folk har tatt alle forholdsregler som med rimelighet kan kreves for å unngå tapet,
eller at dette ikke har vært mulig for dem.

TAP Air Portugal har ikke redegjort noe for årsaken til den forsinkede bagasjen eller hva
som ble gjort for å unngå tapet. Nemnda mener derfor at flyselskapet i utgangspunktet
er ansvarlig for klagers tap. Klager kan imidlertid kun kreve erstattet utgifter som er
rimelige og nødvendige. Klager har i et slikt tilfelle også en tapsbegrensningsplikt.  

Vedrørende kostnadene til toalettsaker er dette noe nemnda mener er forbruksvarer
som en uansett har utgifter til i dagliglivet, og har tilgjengelig på sin faste adresse.
Toalettsakene som er i den forsinkede bagasjen kan klager også uansett bruke opp når
de mottar denne. Nemnda finner ikke at denne utgiften kan kreves dekket i dette tilfellet.

Når det gjelder klager og reisefølgets nye vintersko, mener nemnda at det ikke er
grunnlag for å kreve dette. Klager fikk bagasjen sin etter to dager, og nemnda legger til
grunn at klager og hans reisefølge hadde sko de kunne bruke i mellomtiden. Dekningen
av disse vinterskoene vil medføre en klar berikelse for klager.

Når det gjelder pensko til klagers julebord er nemnda av den oppfatning at klager har
dokumentert at han skulle på julebord den aktuelle fredagen. Nemnda legger til grunn
at klagers eneste par pensko var i den forsinkede bagasjen, og at det var nødvendig for
klager å kjøpe pensko til julebordet. 

Penskoene vil medføre en berikelse for klager og nemnda mener derfor at erstatningen
settes ned med 50 %. 

Nemndas konklusjon er at klager bør få medhold i kravet om refusjon av kostnader til
pensko. 

Nemnda anbefaler med dette at TAP Air Portugal refunderer 699 NOK til klager.

Vedtak

Transportklagenemnda-fly anbefaler at klager gis delvis medhold og refunderes 699
NOK.