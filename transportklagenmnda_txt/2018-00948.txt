Vedtak i Pakkereisenemnda

Sammendrag

Krav om refusjon av reisens pris grunnet støy på hotellet.

Dato
19.06.2018

Saksnummer
2018-00948

Tjenesteytere
Detur Norway AS

Klager har i det vesentlige anført

Klager bestilte en pakkereise for to personer med innkvartering i et standard rom
med alt inkludert på Hotell Ifa Buenaventura, Playa del Ingles, Gran Canaria i perioden
14.02.2018 - 21.02.2018. Totalpris kr.  14.019.

Klager valgte en reise med alt inkludert for å være mest mulig på hotellet for å slappe av
sammen med sin sønn. 

Etter to dager begynte støyen. Det viste seg at alle balkongene på den ene fløyen av
hotellet skulle ha nye rekkverk. For å montere disse måtte det bores minst 8 hull i betong
per balkong, 8 etasjer x 7 balkonger ganger hull er lik 448 boringer i betong. Dette ikke
kan karakteriseres som mindre vedlikehold da det var fire - seks personer som skulle
utføre arbeidet. De brukte ca. en dag per etasje. Hvert hull tok ca. 1 - 2 minutter å bore,
det vil si at de boret ca. 7,5 - 14 timer med effektiv boring i løpet av de fire dagene da
arbeidet pågikk. Boring i betong er en svært høylytt støy, spesielt siden betong bærer
lyden svært skjærende i alle retninger. 

I løpet av ferien forsøkte klager å få kontakt med Deturs representanter flere ganger,
først per telefon, men fikk ikke svar på klagen. Den 20.02.2018 sendte han en klage.
Klager ringte tre ganger og fikk beskjed at Detur skulle kontakte klager, men det skjedde
ikke. 

Før avreise sendte klager Detur et ønske om rom mot bassengområdet og så høyt oppe
som mulig grunnet vanskeligheter med å sove dersom det var trafikkstøy. Ønsket om å
bli plassert høyt oppe ikke ble imøtekommet.

Klager krever reisens pris refundert.

Det vises for øvrig til korrespondanse fra klager.

Tjenesteyterne har i det vesentlige anført
Klager tok kontakt pr e-post med Deturs salgsavdeling dagen før hjemreisen og
informerte om at de ble sjenert av støy og at hotellet hadde vært en byggeplass den
uken de hadde feriert der. 

Klager fikk til svar at han måtte kontakte Deturs lokale representanter på destinasjonen.
Deturs "headrep" gikk umiddelbart til hotellet for å undersøke saken uten å oppnå
direkte kontakt med klager. I følge hotellet hadde det i to dager blitt utført noe
nødvendig vedlikeholdsarbeide på balkonger på et nærliggende bygg. Klager har ikke
kontaktet Deturs representanter eller hotellet om dette og eventuelt fått tilbud om
rombytte. I hotellets fellesarealer har det ikke blitt utført noe bygningsarbeide. Det
eneste som kan ha medført støy var vanlig vedlikehold som f.eks gressklipping eller
lignende. 

Detur hadde mange gjester fra de fire nordiske landene på hotellet i samme periode som
klager, uten at noen av disse har påpekt at de ble forstyrret av støy. 

Klager skriver at han har forsøkt å kontakte Deturs lokale representanter. Detur har 24
timers åpen telefon på destinasjonen og de har ikke mottatt noen samtale angående
denne saken. I tillegg hadde Detur faste besøkstider på hotellet uten at klager oppsøkte
guidene. Disse tidene fremgikk av Deturs informasjonsmateriale på hotellet. 

Detur kan ikke se at det foreligger grunnlag for prisavslag.

Det vises for øvrig til korrespondanse fra Detur Norway AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Klageren har dokumentert at han klaget til arrangøren pr. mail 20. februar 2018, dagen
før hjemreise. Det er ikke fremlagt noen telefonlogg som eventuelt kan underbygge
at klageren forsøkte å få kontakt med en stedlig representant tidligere i uken.  Det er
opplyst at det var guider til stede på hotellet ved fire anledninger den uken klageren var
gjest.  Disse ble heller ikke kontaktet.

Arrangøren har en ubetinget rett til å forsøke å avhjelpe mangler. Denne rett forutsetter
at den som har noe å klage over tar kontakt med arrangørens representanter straks en
uønsket situasjon oppstår.  Hadde klageren gjort det kunne han muligens ha blitt tilbudt
et annet rom eller å flytte til et annet hotell. 

Slik saken nå ligger an kan nemnda ikke anbefale at det blir gitt prisavslag.

Vedtak

Pakkereisenemnda kan ikke anbefale at det blir gitt prisavslag.