Vedtak i Transportklagenemnda - Fly

Sammendrag

Krav om refusjon av billettprisen etter kansellert avgang .
Feil informasjon fra flyselskapet vedrørende kanselleringen.

Dato
12.10.2021

Saksnummer
2020-03675

Tjenesteytere
Norwegian Air Shuttle

Klager har i det vesentlige anført

Klager skulle reise fra Kirkenes til Oslo den 11. november 2020 kl. 20.25 med DY311. Den
9. november kl. 23.35 fikk klager en sms fra Norwegian om at avgangen var kansellert
på grunn av den pågående covid-19 pandemien. Klager trykket på lenken i sms'en til
Norwegians nettsider der han kunne velge hva han ville med sitt tilgodehavende. Klager
valgte å få pengene tilbake. Deretter fikk klager en ny sms kl. 23.50 samme kveld hvor
det fremgikk at DY311 den 11. november hadde fått utsatt avgang med 25 minutter og at
han kunne se bort fra den foregående sms'en.

Siden klager allerede hadde svart på lenken, så kunne han ikke gjøre noe annet enn å
ringe Norwegian dagen etter og spørre hva det var som hadde skjedd. De kunne hverken
bekrefte eller avkrefte noe, så klager opprettholdt sin avbestilling og ønske om refusjon.

Som svar på klagers krav om refusjon svarte Norwegian at de ikke kunne gi ham dette da
flyvningen opererte i henhold til rute.

Klager fastholder sitt krav om full refusjon av billettprisen på kr. 829.

Tjenesteyterne har i det vesentlige anført
Norwegian har tross flere oppfordringer ikke inngitt tilsvar til nemnda.

Nemnda bemerker

Norwegian har unnlatt å svare nemnda. Nemnda kan likevel treffe vedtak
på grunnlag av de opplysninger som er fremkommet tidligere i saken, jf.
transportklagenemndforskriften § 5-3, tredje ledd. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8.

Klager fikk beskjed to dager før planlagt avgang med DY311 at flyvningen var kansellert
og at han kunne kreve billettprisen refundert ved å trykke på en link i sms'en han mottok.
Klager forholdt seg til denne beskjeden og søkte om refusjon av billettprisen. Klager
har fremlagt kopi av sms'ene han mottok fra Norwegian. Den første mottok han 9.
november kl. 23.35. Neste sms med beskjed om at foregående sms var feil kom kl. 23.50.
Klager hadde da allerede søkt om refusjon og Norwegian må forholde seg til dette,
selv om beskjeden klager fikk var feil. Etter nemndas oppfatning har klager derfor i
utgangspunktet krav på refusjon. 

Etter nemndas oppfatning har klager, med samme begrunnelse, rett på
standarderstatning etter forordningen artikkel 5 nummer 1 bokstav c).

Norwegian har gjennomgått en restruktureringsprosess i Irland og i Norge etter
midlertidig lov om rekonstruksjon, og Oslo tingrett avsa 12. april 2021 kjennelse om
stadfestelse av rekonstruksjon med tvangsakkord. Fristdagen er satt til å være 18.
november 2020. Dette innebærer at krav mot Norwegian som har oppstått før 18.
november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav.

Norwegian har oppgitt til nemnda at alle krav som er oppstått før 18. november
2020 er registrert i selskapets register for utbetalinger og vil bli håndtert i tråd med
rekonstruksjonsplanen. Nemnda legger til grunn at dette også gjelder kravet fra klager.

Vedtak

Transportklagenemnda anbefaler at Norwegian Air Shuttle utbetaler og refunderer til
klager i henhold til rekonstruksjonsplanen for selskapet.