Vedtak i Transportklagenemnda - Fly

Sammendrag

Krav om refusjon av billetter grunnet kansellering.

Dato
17.11.2021

Saksnummer
2021-00362

Tjenesteytere
Flightfinder.no
SAS

Klager har i det vesentlige anført

Klager (totalt fem personer) skulle reise fra Stavanger via Stockholm til Faro den 27. juni
2020 og retur den 6. juli 2020 med SAS. Billetten ble kjøpt hos Flightfinder.no. Det ble
mottatt e-post fra reisebyrået den 26. juni 2020 hvor de bekrefter at klagers flyvning er
kansellert og at de dagen etter sier de har sendt forespørsel til flyselskapet om refusjon. 

Klager har ikke mottatt oppgjør fra Flightfinder.no

Klager krever refusjon av sine billetter på NOK 22 629.

Tjenesteyterne har i det vesentlige anført
Flightfinder.no har ikke inngitt tilsvar til nemnda. 
Til klager har de anført:
Den 26. juni 2020 sendte de en e-post til klager hvor de anfører at flyvningen er
kansellert og den 27. juni 2020 så sier de at de har sendt forespørsel til flyselskapet.

SAS har kun inngitt et midlertidig tilsvar i saken der de har etterspurt PNR. Utover dette
har SAS ikke inngitt tilsvar.

Nemnda bemerker

Flightfinder har tross oppfordring ikke fremmet tilsvar til nemnda. SAS har anført
at de trenger klagers PNR for å undersøke saken nærmere. Klager har lastet opp
dokumentasjonen hun har, og SAS har i etterkant av dette ikke fremmet tilsvar i saken.
Nemnda vil treffe vedtak basert på opplysningene som er fremkommet tidligere i saken,
jf. transportklagenemndforskriften § 5-3 (3).

Klager har fremmet krav om full refusjon av booking for totalt fem personer for reise
fra Stavanger via Stockholm til Faro den 27. juni 2020 og retur den 6. juli 2020 med SAS.
Reisen ble bestilt via Flightfinder.no.  

Klager har anført at flyvningene ble kansellert enten av SAS eller Flightfinder. 

Basert på sakens dokumentasjon kan ikke nemnda se at klager i forkant av avreise
har fått noe konkret kanselleringsvarsel for de aktuelle flyvningene. Som svar på
forespørselen hun sendte til Flightfinder den 12. juni 2020 fikk hun generell informasjon
om mulighetene for hennes booking, og mulighetene dersom flyvningen var kansellert.
Klager sendte en ny forespørsel den 25. juni 2020, og fikk svar på denne den 27. juni
2020 kl. 11:35 (en drøy time etter planlagt avgangstid på utreisen). Der sto det "This
booking is cancelled, refund request is now sent to the airline". 

Nemnda finner det imidlertid godtgjort at klager ikke avbestilte flyreisen på eget initiativ.
Det vises til korrespondanse lastet opp av klager, hvor hun gjentatte ganger før avreise
spurte Flightfinder om de kunne svare henne på om flyvningen var kansellert eller ikke.
Klager hadde hørt fra noen andre som skulle reise at flyvningen var kansellert. 

Flightfinder.no og SAS har ikke fremmet tilsvar for Transportklagenemnda. Det er
flyselskapet som er ansvarssubjekt etter EU-forordning 261/2004, og som eventuelt
plikter å tilby kompensasjon og assistanse i henhold til forordningen ved kansellerte
flyvninger. Klager har fremlagt PNR, men SAS har ikke inngitt merknader etter de fikk
oversendt PNR. Nemnda legger derfor til grunn at klager hadde en bekreftet reservasjon
og at reisen ble kansellert. 

Kansellering gir passasjeren rett til standarderstatning. Flyselskapet kan fritas fra å
utbetale standarderstatning dersom det godtgjør at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artiklene 5 og 7. Nemnda kan ikke se at SAS har svart noe rundt
dette. Nemnda anbefaler derfor at SAS utbetaler standarderstatning for kanselleringen
på 400 euro per person. 

Ved kansellering har passasjeren også valget mellom refusjon av den fulle billettprisen
eller omruting snarest mulig til bestemmelsesstedet på tilsvarende transportvilkår, jf.
forordningens artikkel 8. Klager har krevd refusjon av billettene. Nemnda anbefaler at
SAS refunderer klagers billetter i henhold til EU-forordningen. Det kan eventuelt søkes
regress hos Flightfinder.no i etterkant dersom aktuelt. 

Nemnda bemerker på generell basis at reisebyråer i noen tilfeller tar et gebyr ved
bestilling av flyreiser. Totalsummen klager har fremlagt kan potensielt inkludere en slik
sum.  Det er ukjent for nemnda om dette er tilfellet i saken. Dersom det kommer på
spissen i denne saken anbefales det at provisjonen refunderes av Flightfinder.no. SAS
kan ikke anses å ha kjent til en slik provisjon, og Flightfinder.no har ikke fremlagt noe
juridisk grunnlag for å tilbakeholde dette.

Vedtak

Transportklagenemnda anbefaler at SAS i henhold til EU-forordning 261/2004 utbetaler
standarderstatning på 400 euro per person (totalt fem personer), samt refunderer
klagers flybilletter. Dersom aktuelt anbefales Flightfinder.no å refundere eventuelt
restsum (provisjon) for bookingen.