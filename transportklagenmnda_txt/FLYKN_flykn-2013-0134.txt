Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
09.07.2013

Saksnummer
134/13F

Tjenesteyter
Air Berlin

Krav om standarderstatning grunnet nektet ombordstigning.

Klager har i det vesentlige anført:

Klager hadde billett fra Oslo til Wien via Berlin den 17. januar 2013. Klager ble nektet
ombordstigning på AB8243 fra Oslo til Berlin, med begrunnelse av at AB8752 fra Berlin til
Wien var kansellert.

Klager stiller seg kritisk til at han ikke fikk være med flyet til Berlin, og derfra bli booket om
til neste mulige avgang til Wien, med fly eller tog. AB8243 opererte som normalt, og ble ikke
kansellert som følge av værforhold. Klager mener Air Berlin har nektet klager ombordstigning
uten gyldig grunn.

Klager ble booket om til samme tid dagen etter. Han ble ikke tilbudt hotell.

Klager krever standarderstatning for nektet ombordstigning i henhold til EU-forordning
261/2004. Videre krever klager refundert utgifter til hotell, buss og mat i ventetiden, til
sammen 255,58 euro.

Det vises for øvrig til klagers brev.

Air Berlin har i det vesentlige anført:

AB8752 fra Berlin til Wien kunne ikke operere den 17. januar 2013 grunnet værforhold, dårlig
sikt som følge av kraftig snøfall. Det vises til fremlagt logg. Værforholdene førte til at Wien
lufthavn ble imidlertid stengt.

Den ekstraordinære hendelsen var utenfor Air Berlins kontroll, og er ikke
kompensasjonsberettiget i henhold til EU-forordning 261/2004.

Alle fly som kunne operere fra Berlin til Wien denne dagen var allerede fullbooket, og for å
unngå at klager ble strandet i Berlin, ble han booket om til å reise fra Oslo dagen etter.

Air Berlin har refundert klagers utgifter i ventetiden, 255,58 euro, men kan ikke imøtekomme
hans krav om standarderstatning

Det vises for øvrig til Air Berlins brev.

Nemnda bemerker:

Klager hadde en sammenhengende billett fra Oslo via Berlin til Wien. Flygningen til Berlin ble
gjennomført, men klager ble nektet ombordstigning grunnet at flyplassen i Wien var stengt
pga. vanskelige værforhold.

Nemnda er av den oppfatning at mulige problemer med avviklingen av siste del av reisen
ikke ga Air Berlin rett til å nekte klager ombordstigning på første del av reisen. Nemnda
viser til at situasjonen i Wien kunne endre seg i løpet av tiden frem til planlagt avreise fra
Berlin. Nemnda viser videre til at klagers muligheter til en snarlig omruting til Wien, ville være
vesentlig større fra Berlin enn fra Oslo. Klager har i denne sammenheng opplyst at han også
kunne ta tog. Nemnda viser videre til at det ikke var noen problemer på flyplassen i Berlin
som skulle tilsi at det ville være uforsvarlig å frakte klager dit selv om det var fare for at han
der ikke ville kommet seg videre. Air Berlin ville være pliktig til å tilby klager gratis overnatting
og mat så vel i Berlin som Oslo. Det er ikke noe som tyder på at utgiftene ville bli vesentlig
større i Berlin enn i Oslo. I følge klager ville det blir rimeligere i Berlin.

Nemnda er av den oppfatning at avvisningen gir klager rett til en erstatning på 250 euro etter
EU-forordning 261/2004 artikkel 4 jf. artikkel 7(Oslo-Wien 1 360 km).

Vedtak:

Transportklagenemnda - fly anbefaler at Air Berlin utbetaler en erstatning på 250 euro.

Vedtaket var enstemmig.