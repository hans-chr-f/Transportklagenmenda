Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
315/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Las Palmas til Ålesund den 23. november kl. 16:00 med DY9651. Det var
snøvær i Ålesund. Underveis fikk passasjerene beskjed om at flyet ikke hadde nok drivstoff til
å sirkle rundt Vigra i påvente av landingstillatelse, og at de derfor måtte mellomlande i Bergen
for å fylle drivstoff.

I Bergen fikk passasjerene beskjed om at crewet var gått ut på arbeidstid. Klager ble ikke
informert om sine rettigheter, han ble heller ikke tilbudt mat eller hotell. Da klager reiset med
to små barn ba de om et hotellrom da forsinkelsen gikk over i neste døgn, men dette ble
avvist. Klager stiller seg svært kritisk til dette.

Klager mener forsinkelsen kunne vært unngått om Norwegian hadde mellomlandet tidligere
på ruten for å fylle drivstoff. Han mener videre at snørydding på en flyplass i Norge i slutten av
november ikke kan karakteriseres som en ekstraordinær omstendighet.

Klager krever standarderstatning i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY9651 gikk på rutetid fra Las Palmas, men ankom Ålesund 7 timer og 15 minutter forsinket.
Som følge av dårlig vær på Vigra var rullebanen stengt grunnet snørydding. DY9651 var
maks tanket opp fra Las Palmas, men hadde likevel ikke nok drivstoff til å sirkle rundt Vigra i
påvente av landingstillatelse. Flyet måtte derfor mellomlande i Bergen for å fylle drivstoff. Det
vises til fremlagt dokumentasjon.

Besetningen om bord nærmet seg maksbegrensning på arbeidstid. Å lande et annet sted på
vei til Ålesund som klager anfører ville medført ytterligere forsinkelser.

Da det ikke var planlagt at denne ruten skulle mellomlande i Bergen var det lite personell på
Flesland. De representantene som var til stede vurderte situasjonen og fant at det ikke var
nødvendig med hotell da avgangen var planlagt å gå kl. 03:00 den 24. november. Dessverre
ble avgangen ytterligere forsinket til kl. 05:20. Norwegian beklager at klager ikke følte seg
tilstrekkelig ivaretatt.

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. Omstendigheter som
er utenfor flyselskapets kontroll er hendelser som ikke er forårsaket av en handling eller
unnlatelse av flyselskapet. Alle krav vurderes i henhold til retningslinjer fra EU kommisjonen
vedrørende ekstraordinære omstendigheter. Norwegian vurderer det slik at årsaken til
uregelmessigheten var utenfor selskapets kontroll.

En hendelse som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet. Norwegian vurderer det slik at årsaken til denne
uregelmessigheten var utenfor flyselskapets kontroll.

Norwegian ønsker å refundere klagers eventuelle utgifter i ventetiden mot kvitteringer, men
kan ikke imøtekomme hans krav utover dette.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at klagerne ankom
Ålesund 7 timer og 15 minutter forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn av forsinkelsen
var et resultat av værforholdene. Nemnda viser til Norwegians forklaring og fremlagt
dokumentasjon, herunder operasjonell log. Nemnda er av den oppfatning at forsinkelsen
ikke kunne unngås selv om alle rimelige tiltak var truffet. Forsinkelsen gir følgelig ikke rett til
standarderstatning,

Nemnda bemerker avslutningsvis at en er klar over at Reklamasjonsnemnda for
pakkereiser kom til et annet resultat i sak 3/14P (PRKN-2014-3) som gjaldt klage på samme
flygning. Beslutningsgrunnlaget er imidlertid annerledes i det Norwegian i saken for
Transportklagenemnda - fly har fremlagt ytterligere dokumentasjon.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.