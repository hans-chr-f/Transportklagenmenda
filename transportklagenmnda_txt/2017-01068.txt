Vedtak i Transportklagenemnda
- Kollektivreiser

Sammendrag

Refusjon av ilagt gebyr som følge av manglende billett.

Dato
19.09.2017

Saksnummer
2017-01068

Tjenesteytere
Ruter

Klager har i det vesentlige anført

Klager og medpassasjer bor opprinnelig i Bergen, men var i Oslo for en periode for  å
gjennomføre eksamen. 

På vei til BI Nydalen for å gjennomføre første eksamen slet klager med å forstå Ruter
appen. Klager og medpassasjer gikk derfor ombord i en ankommende buss og rettet en
forespørsel om hjelp til bussjåføren. Begge reisende ble da stoppet i billettkontroll, og
måtte betale en bot på 950 kroner hver som følge av manglende billett. 

Klager krever at Ruter refunderer det betalte gebyret på 1900 kroner da det må være
adgang til å få bistand til billettkjøp, uten at man blir ilagt bot.

Tjenesteyterne har i det vesentlige anført
Ruter viser til at reisende må sette seg inn i de forpliktelser som følger ved reise med
kollektivtransport, samt at det er mulig å kjøpe billett hos fører på bussen. 

Videre viser Ruter til at klager hevder at hun og medpassasjeren gikk ombord i bussen
for å spørre føreren om hvordan de kunne betale billetten, men at de traff på en
kontrollør som ila dem et gebyr. Denne fremstillingen stemmer ikke overens med hva
kontrolløren på den aktuelle ruten har notert. Ifølge kontrollørens notater befant klager
og medreisende seg allerede på bussen da kontrollørene kom ombord, og de prøvde å
unngå kontrollen da de så dem. Klager og medreisende hadde da ingen billett å vise til. 

Ruter kan på grunnlag av ovennevnte ikke imøtekomme klagers krav om refusjon av ilagt
gebyr.

Nemnda bemerker

Klagerne tok den 4. mai 2017 buss fra St.Hanshaugen i retning Nydalen. Ved kontroll på
bussen ved Sagene ble de ilagt gebyr da de ikke kunne vise billett.

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Nemnda bemerker at den reisende selv har ansvar for å sette seg inn i reglene for
billettkjøp mv.  Nemnda har i sin praksis lagt til grunn at dette også gjelder reisende som
er ukjente i Oslo. 

Nemnda bemerker videre at billetter kan kjøpes av sjåføren slik som i Bergen. 

Klagerne og Ruter er uenige om faktum i saken. 

Nemndas flertall, nemndas leder og bransjerepresentantene Grøttland og Hansen,
legger etter en samlet vurdering til grunn opplysningene i kontrollrapporten om at
klagerne hadde satt seg på bussen da de ble spurt om billett. Det anses lite sannsynlig at
de hadde gjort forsøk på å få kjøpt billetter av sjåføren. 

Nemndas flertall legger til grunn at vilkårene for å ilegge gebyr var til stede og kan ikke se
at det er grunnlag for å anbefale at gebyrene frafalles.

Nemndas mindretall, forbrukerrepresentantene Faye Lund og Sørlie, finner vanskelig
å ta stilling til faktum i saken. Det er her tale om gebyrer som er ilagt på en buss hvor
man kan gå på for å løse billett hos sjåføren. Som nevnt er partene uenige om klagerne
fremdeles befant seg i en slik situasjon at de forsøkte å gjennomføre kjøp av billett av
sjåføren/med bistand fra sjåføren, eller om de hadde satt seg godt til rette. Dersom
klagerne hadde gjort det siste, er mindretallet av den oppfatning at det ikke er grunnlag
for å frafalle gebyret.  

Mindretallet finner det imidlertid vanskelig, slik saken er dokumentert, å legge til grunn
at klagerne hadde satt seg godt til rette og at de allerede var på bussen når kontrollørene
kom på. Mindretallet finner grunn til å presisere at det ikke er fremlagt sanntidslogg eller
annen dokumentasjon som kan underbygge kontrollørens forklaring, og mindretallet er
derfor av den oppfatning at saken bør avvises.

Vedtak

Transportklagenemnd Kollektivtransport finner ikke å kunne anbefale at klager gis
medhold.