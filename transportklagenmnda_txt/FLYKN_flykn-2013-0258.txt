Vedtak i Transportklagenemnda - Fly

Sammendrag

Krav om full refusjon av bestilt billett.

Dato
04.11.2013

Saksnummer
258/13F

Tjenesteyter
Supersaver

Krav om full refusjon av bestilt billett.

Klager har i det vesentlige anført:

Klager bestilte den 25. mars 2013 kl. 18:48 en billett hos Supersaver. Kl. 18:58 oppdaget klager
at det var feil i reservasjonen og sendte en e-post til reisebyrået. Klager forsøkte første å ringe,
men de hadde stengt.

I ettertid var klager i kontakt med flyselskapet som forklarte at de har en angrefrist på 24
timer. Flyselskapet forklarte videre at klager måtte henvende seg til utsteder av billetten,
Supersaver.

Klager ønsker å benytte seg av denne angrefristen, og viser til at han sendte e-post
umiddelbart etter at reservasjonen ble gjort. Reisebyrået vil ikke imøtekomme hans krav og
skylder på flyselskapet.

Supersaver har refundert kroner 14 862 av totalt kroner 23 874. Klager krever refusjon av
mellomlegget, kroner 9 012.

Supersaver har i det vesentlige anført:

Supersaver er kun en formidler av flybilletter, og må forholde seg til flyselskapenes regler
vedrørende endringer og kanselleringer.

Før klager avsluttet sin reservasjon krysset han av for å ha lest regler og vilkår, hvor følgende
kommer frem: «Billettene utstedes umiddelbart ved betalingstilfellet og er deretter ikke mulig
å refundere eller å endre. Supersaver følger flyselskapenes regler for bestillinger som vanligvis
er meget restriktive, det vil si at ingen tilbakebetaling eller ombestilling kan skje. Bestillingen
kan tilbakebetales hvis den reisende har tegnet Supersavers avbestillingsforsikring ved
bestillingstilfellet og oppfyller dets vilkår.»

Flyselskapets 24-timers angrefrist gjelder kun ved bestilling direkte hos flyselskapet. I
dette tilfellet kunne billetten kun avbestilles mot gebyr, og klager fikk refundert 14 862 av
billettbeløpet.

På grunnlag av ovennevnte kan Supersaver ikke imøtekomme klagers krav.

Det vises for øvrig til Supersavers brev.

Nemnda bemerker:

Det fremkommer av Supersavers vilkår at «Supersaver følger flyselskapenes vilkår for
bestillinger som vanligvis er meget restriktive, det vil si ingen tilbakebetaling eller ombestilling
kan skje».

Klager hadde kjøpt billetter med Virgin Atlantic gjennom Supersaver. I henhold til Virgin
Atlantics vilkår kunne billettene avbestilles innen 24 timer uten gebyr.

Nemnda har ved vurderingen av saken delt seg i et flertall og et mindretall. Flertallet,
lederen og forbrukernes representanter er av den oppfatning at man ved en ved
bestilling av flybilletter gjennom et reisebyrå må kunne forvente at en får de samme
rettighet mht. avbestilling mv. som om reisen var bestilt direkte fra flyselskapet. Etter
nemndas vurdering vil det for de fleste være overraskende om bestilling av flybilletter
gjennom et reisebyrå skulle frata en rettigheter i forhold til direkte bestilling hos
flyselskapet. Dersom det skulle være tilfelle, måtte dette etter nemndas vurdering
fremkomme på en klar måte, slik at kunden fikk oppfordring til å vurdere bestilling
direkte fra flyselskapet i stedet.

Som det fremkommer ovenfor, fremgår det av Supersavers regler at de følger flyselskapenes
vilkår for bestillinger. Klager måtte således kunne forvente at han kunne avbestille billettene
gjennom Supersaver uten gebyrer innen fristen.

Flertallet anbefaler etter dette at Supersaver refunderer det resterende av billettprisen.

Mindretallet, representantene fra flyselskapene, er av en annen oppfatning. Virgin
Atlantic gir kunder som kjøper sine billetter direkte fra selskapet en angrefrist på
24 timer. Angrefristen tillater avbestilling uten gebyr. Dette utgjør ikke en del av
billettvilkårene, men er en kundepolicy selskapet fører. Angrefristen gjelder ikke
overfor reisebyråer. At «Supersaver følger flyselskapenes regler for bestillinger» må
forstås slik at de legger flyselskapenes billettvilkår til grunn, ikke at de påtar seg
flyselskapenes kundepolicyer. Det vil være urimelig om Supersaver som formidler av
flybilletter skal sitte med den økonomiske risikoen for full refusjon dersom kunden
velger å avbestille innen 24 timer, all den tid Supersaver kun får deler av beløpet
tilbake fra flyselskapet.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Supersaver refunderer det resterende av billettprisen.

Nemnda hadde slik sammensetning ved behandling av saken: