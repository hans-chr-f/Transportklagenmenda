Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr.

Dato
09.11.2020

Saksnummer
2020-02842

Tjenesteytere
Ruter

Klager har i det vesentlige anført

Klager har forklart at han skulle ta T-banen fra Smestad mot sentrum lørdag den 12.
september 2020 kl. 14:40. Det var mange mennesker på perrongen ettersom Røa-banen
var stengt, og klager ville se om det var nok plass i vognene før han steg på og betalte.
Klager forklarer videre at dersom han hadde følt det ble for tett mellom menneskene,
ville han ikke ta T-banen. Klager var allerede inne i appen da han gikk om bord og var i
ferd med å betale da han ble stoppet av en kontrollør. Kontrolløren fortalte at det var
for sent å kjøpe billett. Klager forklarte at han syntes det burde være rimelig å få gjøre
en personlig vurdering av situasjonen med tanke på koronasmitte, men klager fikk ikke
gehør for dette. Klager ble deretter ilagt gebyr. Klager ber om forståelse for den spesielle
situasjonen vi er i for tiden. 

Klager har også bedt om at Transportklagenemnda vurderer gyldigheten av ilagt
kontrollgebyr på bakgrunn av «feil i kontrollenheten knyttet til holdeplass hvor gebyret
ble ilagt».

Klager krever at gebyret frafalles.

Tjenesteyterne har i det vesentlige anført
Ruter viser til at klager ble ilagt gebyr om bord på T-banelinje 3 den 12. september
2020. Klager har selv forklart at han reiste fra Smestad og at han ikke hadde kjøpt billett
før han gikk om bord. Ruter har vist til at det var en feil i kontrollenheten knyttet til
holdeplass hvor gebyr ble ilagt, men tid fra sanntid stemmer med kundens henvendelse
og kontrollørens notater.

Ruter anfører at de ikke kan åpne for at kundene kan begynne bestilling av billett etter
at de har gått om bord, selv i disse tider. Det ville ha gjort det umulig å skille mellom
de som har til hensikt å betale for seg og de som kun betaler når de oppdager kontroll.
Dette ville undergrave hensikten med billettkontroll.

Ruter ser ingen grunn til å frafalle gebyret.

Nemnda bemerker

Klager ble ilagt gebyr om bord på T-banelinje 3 fra Smedstad den 12. september 2020
fordi han ikke kunne fremvise gyldig billett ved kontroll.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig.

I dette tilfellet hadde ikke klager kjøpt billett før ombordstigning og vilkårene for å ilegge
gebyr var således til stede, noe han selv har erkjent. Nemnda bemerker at Korona-
situasjonen ikke er en grunn til å unnlate å kjøpe billett før ombordstigning.

Nemnda kan heller ikke se at feilen i kontrollenheten har betydning for gyldigheten av
det ilagte gebyret, da klager uansett ikke hadde til hensikt å kjøpe billett før han gikk
ombord.

Vedtak

Transportklagenemnda – Kollektiv finner ikke grunn til å anbefale at klager gis medhold.