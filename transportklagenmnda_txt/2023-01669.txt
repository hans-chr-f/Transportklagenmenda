Vedtak i Pakkereisenemnda

Sammendrag

Krav om refusjon av differansen mellom standard og VIP fotballbilletter.

Dato
31.08.2023

Saksnummer
2023-01669

Tjenesteytere
EVENTSERVICE AS

Klager har i det vesentlige anført

Klagen gjelder en pakkereise for tre personer med innkvartering på Stay Inn Hotel
Manchester i perioden 25.04.2023 - 28.04.2023, samt fotballbilletter til kampen
Manchester City - Arsenal. Totalpris 16 879 kroner.

Mandag 24.04.2023 kl. 07:48, ca. 15 minutter før avreise til flyplassen mottok klager
følgende e-post fra Fotballreiser.no: "Må dessverre informere dere om at vi ikke får VIP
billettene fra Manchester City til kampen: Man City - Arsenal kampen da billettene er
blitt annullert av Manchester City. Vi har prøvd å få tak i nye billetter, men har ikke lykkes
med dette." Klager hadde selv bestilt flybilletter og hotellrom fra 24.04. til 25.04.2023.
Pakkereisen med Fotballreiser.no som ble bestilt den 7. september 2022 inkluderte
hotellopphold fra 25. til 28.04.2023 og 3 VIP billetter til fotballkampen Manchester City -
Arsenal den 26.04.2023. 

Fotballreiser nevner videre: «vi hadde løpende kontakt med kunden». Klager skriver at
det var klager selv som måtte ringe fotballreiser denne morgenen mandag 24. april etter
at de mottok e-posten, og samtalen var svært lite hyggelig. De var 3 personer hadde tatt
seg fri fra arbeidet 1 uke, og nå sto de plutselig uten billetter til fotballkampen som var
hovedmålet for turen.

Etter mye korrespondanse via mobil/e-post med reisearrangøren fikk klager 3 single
billetter, 1 billett mottok de dagen før kampen og 2 billetter kampdagen. Reisefølget
måtte dele seg. En person sto på banens kortside og de to andre stod spredt på den
andre siden. Dette var lite hyggelig, og stor forskjell fra å ha en VIP-billett, hvor de hadde
sittet bedre og vært samlet. Klager skriver at det som skulle vært en hyggelig feiring av en
60-års dag, endte nærmest opp som et mareritt. 

Den 4. mai skriver klager følgende til reisearrangøren: "Selv om vi aksepterte single
billetter var dette ikke en del av den pakken vi bestilte, og vi har derfor retten på vår side
til å få refusjon og tilbakebetaling." Videre har klager anført at kamp billettene de fikk
utlevert i Manchester kostet £ 18,42 per person. Klager mener at disse billettene ikke kan
anses å være det klager hadde bestilt.

Klagers krav: 11 000 kroner som klager mener er differansen mellom standard billetter
og VIP billetter.

Det vises for øvrig til korrespondanse fra klager.

Tjenesteyterne har i det vesentlige anført
Klager krever å få tilbakebetalt differansen mellom standard billett og VIP billetter.
Fotballreiser.no har anført at klagen beror på en misforståelse.

Klager bestilte hotell og billetter til fotballkampen for tre personer, fikk et tilbud på dette,
betalte det angitte beløp for pakken og fikk levert hotell og fotballbilletter for
tre personer. Fotballreiser.no skriver at klager ikke har betalt for VIP billetter. Både
av faktura og tur informasjon fremgår det at hun har kjøpt og betalt for er 3 standard
billetter. 

Klager har verken bestilt eller betalt for VIP-billetter. I de tilfellene der kunden bestiller
VIP-billetter, vil det alltid framgå av fakturaen i form av at vi spesifiserer et tillegg for
denne typen billetter. Det vil også gå fram av turinformasjonen, der Fotballreiser.no
bekrefter at kunden skal ha VIP-billetter. Det er ikke nevnt noe sted, verken i klagers
bestilling, Fotballreiser.no sin faktura eller i tur informasjonen at denne fotballpakken
skulle inneholde VIP-billetter. Fotballreiser.no har levert det klager har bestilt og betalt
for.

Da Fotballreiser.no bestilte billettene fra Manchester City, var det bare VIP-billetter
som var tilgjengelig. Prisdifferansen mellom VIP-billetter og standard billett var så liten
at de valgte å bestille VIP-billetter for egen kostnad. Klager ble derfor ikke fakturert
for et tillegg for VIP-billetter, men ville få disse som en hyggelig overraskelse ved
utsendelse av billettene. Begrepet VIP-billetter ble aldri brukt overfor klager før de
måtte orientere klager om at Manchester City hadde kansellert Fotballreiser.no sin
bestilling. Fotballreiser.no har handlet billetter hos Manchester City i årevis, uten at
det har oppstått problemer som dette tidligere. Det er dypt beklagelig at klubben
plutselig og uten forvarsel endrer sine retningslinjer for salg av billetter, slik at billetter
Fotballreiser.no har bestilt i god tid plutselig blir kansellert.

Klager hevder at det går fram av meldingen fra Manchester City at fotballreiser.no ikke
er autorisert og ikke har tillatelse til å kjøpe/selge fotballbilletter. Fotballreiser.no skriver
at det er en uriktig fremstilling av meldingen fra Manchester City. Meldingen fra klubben
lyder som følger:

"I am writing to you to inform you that we have cancelled any tickets that you have
purchased with Manchester City. We do not work with unauthorised Re-Sellers or travel
agents." Fotballreiser.no rammes av denne policy-endringen fordi de er et reisebyrå og
betegnelsen "unauthorised Re-Sellers" er følgelig beregnet på andre enn oss. Meldingen
sier ingenting om at Fotballreiser.no ikke har tillatelse til å handle med fotballbilletter,
slik klager påstår. Klubben meddeler bare at de ikke lenger selger billetter til reisebyråer.
Det er svært uheldig både for Fotballreiser.no og for klager at en klubb plutselig
kansellerer bestilte billetter. 

Etter at situasjonen oppsto, hadde vi løpende kontakt med kunden, både på e-post og
telefon. Kunden ble orientert om at Fotballreiser.no ville gjøre sitt ytterste for å skaffe
andre billetter, men at disse kunne komme til å være spredt ulike steder på arenaen.
Klager godtok dette tilbudet.

Når det gjelder klagers kommentar til prisen på billettene, skriver Fotballreiser.no at
da billettene ble kansellert av Manchester City, måtte de ut i annenhåndsmarkedet for
å skaffe klager billetter til kampen. Disse billettene måtte Fotballreiser.no betale GBP
400,- for per billett. Fotballreiser skriver at de har en historie med 100 prosent levering til
våre kunder og er svært opptatt av å ikke ødelegge denne statistikken, selv om det skulle
innebære en ekstra kostnad for Fotballreiser.no.

Kampen mellom Manchester City og Arsenal var årets desidert mest populære
fotballkamp i Premier League, blant annet fordi den ville avgjøre hvem som skulle gå av
med seieren i ligaen. Det var nærmest umulig å oppdrive billetter og det er den viktigste
årsaken til at Fotballreiser.no bare kunne skaffe single billetter. Klager ble orientert om
dette og godtok det, også skriftlig. Ifølge Fotballreiser.no sine kilder hadde Manchester
City oversolgt kampen og det er trolig årsaken til at Fotballreiser.no sin bestilling ble
kansellert. Det framstår som høyst besynderlig at klager i denne situasjonen har blitt
tilbudt å kjøpe billetter direkte fra klubben, uten å benytte denne muligheten.

I tilbudet fra Fotballreiser.no fremgår følgende: "Billettene til kampen blir levert på
hotellet i en konvolutt i bestillers navn senest klokken 20.00 kvelden før kamp dersom
ikke annet blir avtalt."

Fotballreiser.no skriver at de tidlig i sin kontakt per telefon ga informasjon om at de ville
skaffe billetter til kampen fra andre kilder. Fotballreiser.no gjorde oppmerksom på at det
kunne bli billetter som ikke var samlet på samme sted og klager godtok det umiddelbart.
Dersom klager på dette tidspunktet hadde ønsket å kansellere sin bestilling, ville de ha
refundert billettkostnaden. Klager fikk opplyst at det var en mulighet, men valgte å få
billetter og gå på kampen. Prisen som klager oppgir for de billettene hun til slutt fikk,
er fullstendig misvisende. Dette var den mest etterspurte kampen i Premier League i
2022/23 og Fotballreiser.no måtte betale GBP 400,- per billett.

Fotballreiser.no anfører at klager har mottatt og brukt billetter som er i samsvar med det
hun har bestilt og betalt for.

Det vises for øvrig til korrespondanse fra Fotballreiser.no/ Eventservice AS.

Nemnda bemerker

Klagen gjelder en pakkereise for tre personer med innkvartering på Stay Inn Hotel
Manchester i perioden 25.04.2023 - 28.04.2023, samt fotballbilletter til kampen
Manchester City - Arsenal. Totalpris 16 879 kroner.

Klager krever å få tilbakebetalt 11 000 kroner som hun skriver er differansen mellom
standard billetter og VIP billetter. 

Etter en gjennomgang av saken kan ikke nemnda se at det er sannsynliggjort at
avtalen som ble inngått inneholdt 3 stk. VIP billetter. For nemndas del vektlegges
skriftlig dokumentasjon på selve bestillingen av reisen hvor det fremkommer at klager
har kjøpt 3 standardbilletter. Klager har i den forbindelse vist til en e-post sendt av
tjenesteyter 24.04.23 da det ble klart at billettene ikke kunne leveres. I denne e-posten
referer tjenesteyter til VIP billetter, men dette er slik nemnda vurderer det, etter
avtaleinngåelsen mellom partene da klager bestilte reisen i september 2022.  Nemnda
mener dog at klager bestilte billetter som en gruppe og hadde en forventning om å sitte
sammen på kampen. Etter pakkereiseloven § 20 skal det utmåles et mindre prisavslag da
pakkereisen er av noe dårlige kvalitet da reisefølget ikke fikk sitte samlet. 

Nemnda anbefaler at det utbetales et prisavslag på 2 700 kroner. Nemnda anbefaler at
klager gis delvis medhold.

Vedtak

Pakkereisenemnda anbefaler at klager gis delvis medhold.