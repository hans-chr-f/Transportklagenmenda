Vedtak i Transportklagenemnda - Fly

Sammendrag

Krav om å benytte åpen returbillett.

Dato
21.03.2012

Saksnummer
418/11F

Tjenesteyter
Air Service Tromsø

Krav om å benytte åpen returbillett.

Klager har i det vesentlige anført:

Klagerne kjøpte billetter fra Murmansk til Tromsø med åpen retur, over reisebyråets skranke.
Den ene billetten hadde utreise 5. januar, mens den andre hadde utreise den 10. januar 2011.

Da klagerne ringte for å sette returdato til den 30. juli, fikk de beskjed om det ikke var mulig da
billettene kun var gyldig i 6 måneder.

Klagerne fikk ikke på noe tidspunkt informasjon om dette ved kjøp av de elektroniske
billettene. Den eneste dokumentasjonen de mottok var to gule lapper med referansenummer
på. Klagerne er sterkt kritiske til salgsrutinene hos reisebyrået.

Siden betingelsene ikke kan dokumenteres må begge parter forholde seg til foreldelsesloven §
2. Klagerne krever å kunne benytte seg av sine returbilletter.

Air Service Tromsø har i det vesentlige anført:

Air Service Tromsø er et lite reisebyrå med en ansatt, som selger flybilletter for flyselskapet
Nordavia mellom Tromsø - Murmansk - Arkhangelsk.

Ved kjøp av flybillettene ble klagerne informert om regler og vilkår, og fikk tilsendt reiseruten
på e-post. Klagerne hevder at de ikke var klar over gyldigheten på billettene. Dette stemmer
ikke da reglene ble nøye repetert.

Da klagerne ringte for å endre billettene til 30. juli, var de inneforstått med gyldigheten, men
forsøkte å «prute» seg til en lengre gyldighetstid. Reisebyrået må forholde seg til Nordavias
regler og vilkår, og har derfor ingen påvirkning på flyselskapets billettbetingelser.

At klagerne ikke benyttet billettene innen gitte frister er helt og holdent deres ansvar.

Air Service Tromsø kan ikke imøtekomme klagernes krav.

Nemnda bemerker:

Det står i dette tilfellet påstand mot påstand om det ble opplyst ved bestilling av billetter
at returreisen måtte foretas innen seks måneder etter utreise. Slik bestemmelse fremgår
av selskapets vilkår, og selger opplyser at dette ble opplyst ved salget, og at klagerne var
kjent med dette. Klagerne bestrider at de ble informert om dette ved kjøp av billettene. De
fremlagte billetter har russisk tekst. Teksten er ikke oversatt.

Nemnda er etter en samlet vurdering av den oppfatning at saken er av en slik art at vedtak
ikke kan fattes på forsvarlig vis uten at partene avgir muntlig forklaring, noe nemnda ikke har
anledning til, og at saken derfor blir å avvise.

Vedtak:

Saken avvises.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Marianne Strømme, Norsk Reiselivsforum

Olav Grøttland, SAS.