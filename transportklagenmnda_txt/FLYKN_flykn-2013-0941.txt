Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.05.2014

Saksnummer
941/13F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Dubai til Oslo den 1. oktober 2013 kl. 00:10 med DY5003. Avgangen ble
over tolv timer forsinket grunnet besetningens hviletidsbestemmelser.

Klager mener årsaken til forsinkelsen var innenfor Norwegians kontroll og kunne vært
unngått. Norwegian hevder at crewet som skulle jobbe om bord på DY5003 skulle ankomme
med Emirates flight EK152, men at dette flyet ble kansellert. Klager har vært i kontakt med
Emirates og fått bekreftet at EK152 den 30. september ikke ble kansellert, det vises til fremlagt
dokumentasjon.

Norwegian har tilbudt klager refusjon av hotell og mat, men han har enda ikke fått dette
utbetalt.

Klager krever standarderstatning 600 euro, samt refusjon av mat- og hotellutgifter.

Det vises for øvrig til klagers brev.

Norwegian har i det vesentlige anført:

DY5003 med avgang kl. 00:10 den 1. oktober dessverre ble forsinket 12 t 18 min grunnet
sent innkommet crew med EK152 den 29. september. Det vises til fremlagt crew-billett, samt
dokumentasjon på at EK152 ble kansellert. Klager har innhentet bekreftelse fra Emirates på
feil dato.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian kan ikke stå ansvarlig for at flyet selskapets crew skulle ankomme med ble
kansellert.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 12 timer og 18 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Årsaken til forsinkelsen var at flyets besetningsmedlemmer ikke rakk frem i tide som
følge av kansellering av den flygning med Emirates de skulle benytte til Dubai. Nemnda
er av den oppfatning at det ikke kan karakteriseres som en ekstraordinær omstendighet
at man ikke rekker frem til jobben i tide grunnet vansker i trafikk, forsinkelse med annet
kommunikasjonsmiddel eller lignende.

Forsinkelsen gir følgelig rett til en standarderstatning på 600 euro.

Forsinkelsen gir også rett til erstatning av utgifter til hotell og mat. Norwegian har sagt seg
villig til å erstatte disse utgifter mot innsendelse av kvitteringer. Klager har for lengst sendt inn
kvitteringene. Etter det som er opplyst har Norwegian likevel ikke refundert utlegget. Nemnda
er av den oppfatning at det er kritikkverdig at Norwegian ikke har refundert utgiftene.

Vedtak:

Transportklagenemnda - fly anbefaler at Norwegian utbetaler standarderstatning med 600
euro samt erstatter klagers utgifter til hotell om mat med 1 652 kroner.

Vedtaket var enstemmig.