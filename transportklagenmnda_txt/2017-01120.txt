Vedtak i Transportklagenemnda - Fly

Sammendrag

Krav om tapt arbeidsinntekt ved forsinkelse.

Dato
21.08.2018

Saksnummer
2017-01120

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1503 fra Praha (PRG) til Oslo lufthavn
(OSL) 24. april 2017. Flyvningen ble kansellert. Klager mottok forpleining for natten, men
fikk ingen informasjon om omruting. Til slutt fikk reisefølget på seks personer tilbud
om returreise 26. april kl. 21.55. Klager forsøkte å foreslå leiebil eller tog til Berlin og
nye flybilletter derfra, men Norwegian svarte at de ikke ville dekke disse kostnadene.
Reisefølget mistet to arbeidsdager som følge av kanselleringen. 

På ovennevnte bakgrunn har klager fremsatt krav om tapt arbeidsfortjeneste for to
dager for seks personer.

Tjenesteyterne har i det vesentlige anført
Norwegians flyvning DY1503 fra Praha til Oslo 24. april 2017 ble kansellert som følge
av snøvær i Oslo denne dagen. Det kom kraftige snømengder på Østlandet denne
dagen. Den enorme nedbørsmengden medførte forsinkelser og kanselleringer ved Oslo
lufthavn. Planlagt kabinpersonalet gikk ut på arbeidstid. Personalet ble omrokert for å
unngå kanselleringer, og alt stand by-personale ble kalt ut i arbeid. Det var likevel ikke
mulig å unngå driftsforstyrrelser. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag et eventuelt krav om standardkompensasjon. 

Klager har fremsatt krav om tapt arbeidsfortjeneste for to dager som følge av
forsinkelsen. Det er på det rene at klagerne ikke kunne ankommet Oslo lufthavn 24. april,
Det kan antas at det kunne vært mulig å få reisefølget til Oslo i løpet av påfølgende dag,
25. april. Reisefølget ble først booket om til en avgang 26. april. Selskapet argumenterer
derfor for at klagerne med svært stor sannsynlighet ville mistet arbeidsdagen 25. april
som en direkte konsekvens av at flyvninger 24. april ble kansellert som følge av snøvær. 

Norwegian avviser krav om erstatning for tapt arbeidsfortjeneste 25. april. Selskapet
vil imøtekomme krav om tapt arbeidsfortjeneste 26. april, men anfører at klager for
nemnda ikke har fremlagt tilstrekkelig dokumentasjon. 

Norwegian avviser på ovennevnte bakgrunn klagers krav.

Nemnda bemerker

Norwegians flyvning DY1503 fra Praha til Oslo lufthavn 24. april 2017 ble kansellert. 

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. Det er flyselskapet som
må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

I dette tilfellet skyldtes kanselleringen et kraftig snøvær i Oslo, som førte til at en rekke
flyavganger ble forsinket eller kansellert, jf. fremlagt dokumentasjon. Nemnda anser
dette som ekstraordinære forhold i forordningens forstand. Nemnda kan heller ikke se at
kanselleringen kunne vært unngått selv om alle rimelige tiltak var truffet. Kanselleringen
gir derfor ikke rett til standarderstatning.

Norwegian har påpekt at de kunne ha omrutet klager på et tidligere tidspunkt, og har
akseptert ansvar for lønnstap for én dag. Nemnda er enig i dette. Norwegian har ikke
utbetalt noe, da det er anført at tapet ikke er dokumentert.

Nemnda viser til at to av passasjerene har fremlagt lønnsslipp, og tapet er henholdsvis
kroner 2 452,50 og kroner 2 271 for en arbeidsdag. Videre er det opplyst at lønnstapet
består i at det er oppført færre timer enn man ellers ville ha oppført.  Nemnda mener at
dette er tilstrekkelig dokumentasjon. Når det gjelder de øvrige i reisefølget, kan nemnda
ikke se at det er fremlagt dokumentasjon på lønnstap. Nemnda bemerker at de har krav
på å få dekket én dags inntektstap ved fremleggelse av dokumentasjon.

Vedtak

Transportklagenemnda - fly anbefaler ikke at klagerne gis medhold i sitt krav om
standarderstatning. Det anbefales at Norwegian utbetaler erstatning for inntektstap på
kroner 2 452,50 til den ene passasjeren, kroner 2 271 til den andre passasjeren, og til de
andre i reisefølget ved fremleggelse av dokumentasjon for inntektstap.