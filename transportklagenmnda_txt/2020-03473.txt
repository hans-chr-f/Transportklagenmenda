Vedtak i Transportklagenemnda - Fly

Sammendrag

Krav om erstatning/refusjon. Covid-19.

Dato
21.06.2021

Saksnummer
2020-03473

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen fire personer) hadde flybilletter med Norwegian
fra Denver til Paris den 6. juli 2020. Klager har anført at Norwegian har fremsatt falske
påstander om at klager selv kansellerte sin booking den 6. juni 2020 før flyselskapet
gjorde det, og at hun derfor fikk avslag på sin søknad om refusjon av billettene.
Norwegian sine påstander stemmer ikke. Norwegian kansellerte grunnet covid-19. Klager
var bortreist og hadde ikke tilgang på internett denne helgen. Klager setter i tillegg
spørsmålstegn med hvorfor hun skulle ha kansellert flybookingen og ikke noe annet
(aktiviteter i Paris). Klager mener at Norwegian med vilje sender ut e-poster som får det
til å se ut som at klager selv har avbestilt billettene.

Klager er ikke sikker på hvordan hun fant ut at Norwegian kansellerte den 8. juni. Klager
antar det var da de fortalte henne at de ikke ville hjelpe henne fordi de på falsk grunnlag
påstår at klager selv kansellerte billettene den 6. juni. 

I henhold til innsendt klageskjema krever klager kompensasjon i henhold til EU-
forordning 261/2004 og full refusjon av billettene.

Tjenesteyterne har i det vesentlige anført
Norwegian har ikke fremmet tilsvar til Transportklagenemnda. Norwegian har svart
direkte til klager at hun ikke er berettiget refusjon i dette tilfellet, da billettene ble frivillig
kansellert. Grunnet dette er det de alminnelige avbestillingsreglene som gjelder. Da
LowFare-billetter er ikke-refunderbare, kan ikke Norwegian endre avgjørelsen sin i denne
saken. Selv om Norwegian respekterer klagers forespørsel om viderebehandling av
kravet, er det visse betingelser selskapet må overholde for å sikre en rettferdig tjeneste.

Nemnda bemerker

EU-forordning 261/2004 gir rettigheter til passasjerer ved kanselleringer, forsinkelser og
nektet ombordstigning.

I denne saken har klager fått avslag på forespørselen om refusjon med den begrunnelse
at klager frivillig avbestilte billettene. Klager anfører på sin side at mailen fra Norwegian
datert den 6. juni (avbestillingsbekreftelsen) er falsk, og at klager ikke avbestilte
bookingen på denne datoen.

Norwegian har ikke svart nemnda, og nemnda har derfor ikke fått dokumentasjon på
at klager avbestilte bookingen den 6. juni. E-posten klager har fremlagt tyder på en
kansellering fra klagers side, men uten dokumentasjon fra Norwegians side reiser saken
bevisspørsmål som vanskelig kan klarlegges under saksbehandlingen. Saken avvises
derfor, jf. transportklagenemndforskriften § 6-2 bokstav d.

Vedtak

Saken avvises.