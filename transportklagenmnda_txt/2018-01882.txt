Vedtak i Transportklagenemnda
- Kollektivreiser

Sammendrag

Sent kjøp av billett

Dato
16.10.2018

Saksnummer
2018-01882

Tjenesteytere
Ruter

Klager har i det vesentlige anført

Klager ble ilagt gebyr på bussen fordi han hadde kjøpt billetten for sent.

Klager viser til at han kjøpte billett da han så bussen ankomme Økern T. Før bussen
kjørte fra stasjonen ble han bedt av kontrolløren om å vise billett. Kontrolløren
informerte klager om at kontrollen var startet før billetten ble bekreftet kjøpt, og at
billetten derfor var kjøpt for sent. Dette mener klager er feil. Han kjøpte billetten før
bussen åpnet dørene. Om billetten ble bekreftet kjøpt sent på grunn av treg data eller
fordi appen var treg har ikke klager kjennskap til, men han fastholder at det er feil å bli
ilagt gebyr i denne situasjonen.

Klager ber om at Ruter frafaller gebyret på 1150 kroner.

Tjenesteyterne har i det vesentlige anført
Klager ble ilagt gebyr 21. juni 2018 fordi hans billett ble kjøpt for sent.

Billetten må være bekreftet før man går om bord i bussen.

Klager startet kjøp av billett kl.07.39.13 og billetten ble bekreftet betalt kl.07.39.21. Ruter
kan derfor ikke se at klagers argument om dårlig dekning stemmer. 

Sanntiden viser at bussen klager tok var 3 minutter forsinket. Den ankom Økern T kl.
07.38.21 og kjørte derfra kl. 07.39.07. Kontrollørene gikk på bussen ved Økern T og de
har opplyst om at klager da befant seg om bord i bussen. Klagers billett er også kjøpt på
samme tidspunkt som gebyret ble skrevet. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble i kontroll ombord på bussen ved Økern T 21. juni 2018 ilagt gebyr fordi han
kjøpte billett for sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager hevder han kjøpte billett da han så bussen ankomme holdeplassen Økern T.

Ifølge Ruters sanntidslogg ankom bussen Økern T kl.07.38.21 og kjørte derfra kl.07.39.07.

Nemnda legger til grunn at klagers billett er registrert bestilt kl. 07.39.13 og bekreftet
betalt kl. 07.39.21. Dette vitner ikke om treghet i appen slik klager hevder.  

Klager ble stoppet i kontroll kl. 07.38 og gebyret ble ilagt kl. 07.39. 

Nemnda bemerker at billetten er registrert bekreftet etter at bussen forlot holdeplassen.
Nemnda finner sannsynliggjort at klager ikke hadde bekreftet billett da han gikk på
bussen.

Vilkårene for å ilegge gebyr var dermed til stede

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.