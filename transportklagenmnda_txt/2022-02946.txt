Vedtak i Transportklagenemnda - Fly

Sammendrag

Krav om standarderstatning, erstatning for nye flybilletter og andre
utgifter på grunn av kansellering. Separat videreforbindelse med tog.

Dato
15.03.2024

Saksnummer
2023-02239

Tjenesteytere
KLM

Klager har i det vesentlige anført

Klager (5 passasjerer) bestilte opprinnelig en reise fra Torp via Amsterdam til Munchen
med avreise lørdag 18. februar. På grunn av videreforbindelse med tog var klager
avhengige av å lande i Munchen senest kl. 16 på ettermiddagen 18. februar. Klager
hadde planlagt å være fremme i Bad Gastein i Østerrike kvelden 18. februar for tre dager
på ski der nede, fra søndag – tirsdag. 

Klager fikk beskjed om kansellering av flyvningen fra Torp 4. desember 2022. Klager
ble tilbudt en senere reise, som ville fått dem til Munchen søndag 19. februar. Dette
kunne klager ikke akseptere da de ville mistet en hel dag av sitt planlagte opphold i Bad
Gastein. 

Klager ble da tilbudt alternative billetter som kunne ta dem fra Torp via Amsterdam til
Munchen dagen før opprinnelig avreise, altså fredag 17. februar. Her var ankomst så
sent på kvelden at klager måtte innstille seg på en ekstra overnatting for egen regning
i Munchen før de kunne reise videre til endelig destinasjon.  Avreise fra fredag var altså
ikke klagers valg, men en løsning klager måtte akseptere etter at KLM kansellerte deres
opprinnelige avgang fra Torp lørdag. 

Kvelden onsdag 15. februar fikk klager beskjed om at deres flyvning fredag 17. februar
var innstilt og at de var booket om på fly som ville føre til at de ankom Munchen søndag
19. februar på formiddagen. Av tidligere nevnte årsak kunne klager ikke akseptere
dette. KLM kunne ikke tilby klager noe alternativ som fungerte, heller ikke med annet
flyselskap.

Klager måtte derfor for egen regning og på svært kort varsel kansellere hele flygningen
med KLM og kjøpe nye, dyrere flybilletter med Austrian Airways til Wien. Klager fikk
derfra en mye lengre og dyrere togreise enn opprinnelig planlagt. Klager fikk heller
ikke benyttet hotellovernatting som var bestilt og betalt i München, og forhåndsbetalte
togbilletter for deler av videre reiserute. 

Klager har fått avslag på erstatning for dette fordi den siste kanselleringen hadde
bakgrunn i varslet streik på flyplassen i Munchen fredag 17. februar. Klager mener
imidlertid at de aldri skulle hatt avreise fredag dersom KLM ikke hadde kansellert deres
opprinnelige avreise. Kansellert reise fredag 17. februar medførte av de måtte kjøpe nye
flybilletter med et annet flyselskap til Wien. 

Klager krever erstatning for prisdifferansen mellom opprinnelig planlagt reise og deres
nye reiseplan (17 197.45 NOK), erstatning for ikke-refunderbare forhåndsbookinger
(2932 NOK) og 400 euro i standarderstatning per passasjer. 

Prisforskjellen mellom klagers opprinnelige planlagte reise og ny reise: 17 197.45 NOK

Originale flybilletter med KLM: 14 918 NOK
Togbilletter Munich – Bad Gastein t/r: 3016 NOK

Nye utgifter: 
Flybilletter Oslo – Wien 27257 NOK
Togbilletter Wien – Bad Gastein t/r 3937 x 2 

Ikke-refunderbare forhåndsbookinger: 2932 NOK
Togbilletter Munchen – Sanzburg 589.49 NOK
Togbilletter Bad Gastein – Munchen 751.06 NOK
Hotellopphold Munchen 1592 NOK

Tjenesteyterne har i det vesentlige anført
KLM har mottatt klagers krav angående deres kansellerte reise fra Sandefjord Torp til
Munich via Amsterdam den 18. februar 2023. Klager krever i dette tilfellet refusjon av
differansen for nye billetter, refusjon for forhåndsbooket hotell og togutgifter. 

KLM motsetter seg klagers krav på følgende grunnlag: 

Klager hadde opprinnelig booket sin billett via Travellink reisebyrå. Klager nevner at de
har mottatt delvis refusjon av billetten sin. Videre krav om refusjon av billetter, må derfor
rettes til reisebyrået. 

Klager hadde opprinnelig billett 18FEB23 fra Torp Sandefjord til Munich via Amsterdam.
Begge flyvningene den 18FEB23 var kansellert grunnet operative årsaker og reisende
ble informert om endringen 4. desember 2022. I dette tilfellet ble klager informert mer
enn 14 dager i forveien, derfor har man ikke krav på kompensasjon etter EU 261/2004
forordningen. 

Klager fikk tilbud om ny reiserute på en senere avgang, men grunnet forhåndsbooket
skiopphold i Bad Gadstein, valgte klager å endre sin reise til dagen i forveien. Ny
reiserute ble ombooket til 17FEB23 fra Sandefjord Torp til Munich via Amsterdam. 

KL1799 den 17FEB23 ble kansellert grunnet streik på tyske flyplasser. Det er vedlagt
NOTAM og rapport som bekrefter denne årsaken. I dette tilfellet har man ikke krav på
kompensasjon under EU 261/2004-forordningen. 

Klager ble informert om ny avreise 18FEB23 fra Sandefjord til Amsterdam og videre fly
19FEB23 fra Amsterdam til Munich. Klager ble informert om ny billett den 15FEB23 (se
vedlegg). 

Klager valgte derfor å kjøpe nye separate billetter med Austrian flyselskap. Klager valgte
nye billetter fra Oslo Gardermoen til Wien via København. I dette tilfellet valgte klager å
endre reiserute og ta tog videre, slik at de kunne rekke sitt forhåndsbookede skiopphold i
Bad Gastein. I dette tilfellet hadde klager gjort en booking via reisebyrå. Hvis klager skulle
ønsket å endre destinasjon for ankomst, er det reisebyrå som er ansvarlig for billetter og
endringer. 

KLM har i dette tilfellet tilbudt klager alternativ reise til opprinnelig destinasjon som var
Munich. Grunnet streik, var alle flyselskaper rammet av begrensede avganger. 
Klager har sendt et krav for differansen på nye billetter, samt forhåndsbooket tog og
hotellopphold som ble kansellert grunnet ombookingen. KLM forstår at kanselleringen
har skapt ulemper i forhold til flyvningen. Vær imidlertid oppmerksom på at i henhold
til Montrealkonvensjonen dekkes ikke ethvert krav på følgeutgifter og tap, som for
eksempel uteblitt dager på jobb/skole, ubetjente forretningsmøter, hotell, leiebil, tap
av inntekt osv. av flyselskapet. Ethvert krav om følgetap og utgifter bør derfor rettes til
privat reiseforsikring.

Nemnda bemerker

Nemnda behandler først klagers krav om standarderstatning. 

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5 og 7. Passasjeren
har imidlertid ikke rett til standarderstatning dersom passasjeren ble informert mer enn
14 dager før avgang, jf. artikkel 5 nummer 1 bokstav c første punkt.  

Kanselleringen av klagers flyvning 18. februar 2023 ble meddelt 4. desember 2022,
mer enn 14 dager før avgang. Den første kanselleringen gir derfor ikke rett til
standarderstatning. 

KLM har anført at kanselleringen av klagers flyvning 17. februar 2023 skyldtes streik på
tyske flyplasser. KLM har vedlagt NOTAM og rapport for å underbygge dette. 

Streik hos tredjemann faller etter fast nemndspraksis utenfor flyselskapets
ansvarsområde, jf. tidligere nemndsavgjørelser FLYKN-2023-1950, FLYKN-2022-2681,
FLYKN-2019-5084, FLYKN-2020-203. Streik på tyske flyplasser må anses som en ekstern
hendelse utenfor flyselskapenes kontroll. Det følger av vedlagt NOTAM at ingen
kommersielle flyvninger gikk fra tyske flyplasser denne dagen.  Nemnda finner det
godtgjort at kanselleringen skyldtes streiken og at kanselleringen ikke kunne vært
unngått selv om alle rimelige tiltak var truffet. 

Det neste spørsmålet er om KLM har godtgjort at de iverksatte rimelige tiltak for å
unngå eller minimere følgene av de ekstraordinære omstendighetene, jf. EU-domstolens
avgjørelser i sakene C-501/17 avs. 19 og C-74/19 avs. 36.

KLM anfører at de har tilbudt klager alternativ reise til opprinnelig destinasjon, München,
med ankomst morgenen 19. februar. KLM har videre uttalt at alle flyselskaper var
rammet av begrensede avganger grunnet streiken. Gitt omstendighetene og begrensede
flyavganger mener nemnda KLM har iverksatt rimelige tiltak for å minimere følgene av de
ekstraordinære omstendighetene. Kanselleringen gir da ikke rett til standarderstatning.

Nemnda vurderer så klagers krav om å få dekket merutgifter til nye flybilletter. Klager har
fremlagt kvittering på kjøp av nye flybilletter tur/retur fra Oslo til Wien som kostet 27257
NOK. 

Kansellering av flyvning utløser plikt for flyselskapet til å tilby valget mellom omruting
snarest mulig til det endelige bestemmelsessted på tilsvarende transportvilkår eller
refusjon av billettprisen, jf. EU-forordningens art 8. 

Det følger av fast nemndpraksis og av EU-kommisjonens tolkningsveileder til
forordningen at passasjeren kan kreve refusjon av utgifter til omruting gjort på
egenhånd dersom selskapets tilbud og assistanse ikke kan regnes som tilstrekkelig
etter forordningen. Når passasjerer har mottatt tilbud om assistanse i samsvar med
EU-forordningens artikkel 8, men velger å omrute seg selv, kan flyselskap velge ikke å
refundere ekstrautgifter passasjeren har pådratt seg i forbindelse med dette, jf. EU-
kommisjonens tolkningsveileder pkt. 4.2. 

Vurderingen av flyselskapets omrutingstilbud avhenger av en helhetsvurdering der
blant annet tid, kostnader, tilgjengelig transport og passasjerens individuelle behov for
å ankomme til et bestemt sted til et bestemt tidspunkt kan spille inn. Omrutingsplikten
begrenser seg ikke til flyvninger med eget flyselskap eller partnerselskaper. Det
er flyselskapet som må godtgjøre at det har tilbudt omruting snarest mulig, jf. EU-
domstolens dom i sak C-354/18. 

Klager har anført at KLM ikke kunne tilby noe omrutingsalternativ som fungerte med
deres reiseplaner, heller ikke med andre flyselskaper. KLM har uttalt at alle flyselskaper
var rammet av begrensede avganger grunnet streiken. Omrutingstilbudet til KLM ville
medført en forsinkelse på over et døgn til endelig destinasjon. I lys av nasjonal streik på
alle tyske flyplasser fredag 17. februar, finner nemnda det imidlertid sannsynlig at det
var begrenset med tilgjengelige flyvninger til München med ankomst neste dag. Nemnda
er derfor, under tvil, kommet til at KLM har godtgjort at omrutingstilbudet deres var
tilstrekkelig etter forordningen. Nemnda kan derfor ikke anbefale at KLM dekker klagers
merutgifter til nye flybilletter. 

Erstatning for togbilletter og hotell: 

Et flyselskap er ansvarlig for tap som følge av forsinkelse, inkludert kansellering, etter
luftfartsloven § 10-20/ Montrealkonvensjonen artikkel 19, med mindre selskapet godtgjør
at det har tatt alle forholdsregler som med rimelighet kan kreves for å unngå tapet, eller
dette ikke har vært mulig for dem. Med tap regnes så vel økonomisk som ikke-økonomisk
tap, jf. EU-domstolens dom av 6. mai 2010, Walz-Clickair (C-63/09). Tapet må være en
direkte eller indirekte følge av det ansvarsbetingende forhold, og må være påregnelig. 

Ettersom nemnda har konkludert med at kanselleringen av flyvningen 17. februar
skyldtes ekstraordinære omstendigheter som ikke kunne vært unngått med rimelige
tiltak, mener nemnda det ikke foreligger nødvendig ansvarsgrunnlag for å kunne
tilkjenne erstatning for nye togbilletter. Nemnda mener videre at klagers merutgifter
til togbilletter er for avledet til å kunne knyttes til den første kanselleringen som ble
meddelt 4. desember. Nemnda kan derfor ikke anbefale at KLM dekker klagers utgifter til
togbilletter. 

Utgiften til hotellovernatting i München ble derimot pådratt som direkte følge av den
første kanselleringen, og at klager måtte reise en dag tidligere enn opprinnelig planlagt.
Kanselleringen skyldtes operative årsaker, og KLM har ikke dokumentert at de har tatt
alle rimelige forholdsregler for å unngå tapet. Nemnda mener derfor klager har krav på
å få dekket sine utgifter til hotellopphold som følge av den første kanselleringen, 1592
NOK.

Vedtak

Transportklagenemnda anbefaler at KLM erstatter klagers utgifter til hotellopphold med
1592 NOK. Utover dette kan ikke transportklagenemnda anbefale at klager gis medhold.