Vedtak i Transportklagenemnda - Fly

Sammendrag

Krav om refusjon av billettpris ved feilaktig avbestilling.

Dato
12.10.2017

Saksnummer
2017-00060

Tjenesteytere
Norwegian

Klager har i det vesentlige anført

Klager bestilte 30. desember 2016 billetter for to passasjerer Oslo - Stavanger tur/
retur med utreise 4. januar og retur 8. januar. Klager ringte kundeservice og avbestilte
medpassasjerens billett. Han ringte raskt opp igjen, da han innså at han kun skulle
avbestilt utreisen fra Oslo til Stavanger og ikke returbilletten. 

Klager anfører at det er dårlig kundeservice at Norwegian ikke har anledning til å
reaktivere returbilletten, og krever refusjon av kroner 843 for utgifter til ny billett fra
Stavanger til Oslo.

Tjenesteyterne har i det vesentlige anført
Klager hadde bestilt to billetter tur/retur Oslo - Stavanger som ble kjøpt 30. desember
2016. På avreisedagen 4. januar kl. 15.10, ringte klager til Norwegians kundesenter og
avbestilt reisen for sin medpassasjer. Billetten ble splittet opp etter vanlig prosedyre,
og klager fikk beskjed om vilkårene som også ble bekreftet ved bestilling av reisen.
Kansellering av reisen er endelig, og billetten som kanselleres frigjøres for salg
umiddelbart etter endt kansellering. 

Klager anfører at han ringte inn etter den første samtalen med kundeservice og fortalte
at han ikke ønsket å avbestille billetten likevel. Han ønsker nå billettprisen for ny
bestilling refundert. Flyselskapets avtalevilkår, som klager godtok ved bestilling, må
legges til grunn for løsning av saken. 

Lavprisbilletter kan ikke refunderes, men kan endres mot et gebyr inntil 30 minutter
før avreise. Gratis avbestilling gjelder kun fire timer etter opprinnelig kjøp. Dersom en
passasjer ikke skal benytte en flybillett som er bestilt og betalt, har passasjeren krav på
refusjon av skatter og avgifter fra flyselskapet. Denne retten gjelder uavhengig av kjøpte
billettype. 

Norwegian har refundert aktuelle skatter og avgifter på kroner 330 til klagers
betalingskort, og avviser på ovennevnte bakgrunn klagers krav om refusjon.

Nemnda bemerker

Klager kansellerte den 4. januar 2017 sin medpassasjers billett tur/retur Stavanger. Han
ringte tilbake til kundeservice etter kort tid, da han ved en feil også hadde kansellert
returbilletten.

Nemnda viser til at det var klager som begikk en feil da han også kansellerte
returflyvningen. Nemnda kan ikke se at klager har krav på å få refundert utgiftene til ny
flybillett.

Vedtak

Transportklagenemnda - fly anbefaler ikke at klager gis medhold.