Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
15.03.2013

Saksnummer
691/12F

Tjenesteyter
KLM

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Bergen til Amsterdam og retur 22. - 25. november 2012. Avgang fra
Bergen var kl. 17:15. Da klager møtte opp ved gate ble han nektet ombordstigning.

I henhold til KLMs nettside stenger gatene 10 minutter før avgang, klager understreker at han
og hans reisefølge var ved gate mer enn 10 minutter før avgang.

Klager gikk glipp av weekend i Nederland med forhåndsbestilt leilighet.

Klager krever kompensasjon fra KLM for nektet ombordstigning.

Det vises for øvrig til klagers brev.

KLM har i det vesentlige anført:

KLMs handlingagent i Bergen bekrefter at gate stengte kl. 17:05, 10 minutter før avgang.
Klager møtte ikke opp innen kl. 17:05 og ble derfor dessverre nektet ombordstigning.

Det er svært viktig å møte i god tid til innsjekk og ved gate. Man må selv beregne tiden det tar
å gå gjennom sikkerhets- og passkontroll.

KLM har refundert skatter og avgifter på klagers billett, men kan ikke imøtekomme krav om
full refusjon da klager hadde en ikke-refunderbar billett.

Nemnda bemerker:

Nemnda er enstemmig av den oppfatning at klager ikke kan gis medhold, men har i
begrunnelsen delt seg i et flertall og et mindretall.

Flertallet, lederen og forbrukernes representanter, er av den oppfatning at det følger av
informasjon på KLMs hjemmeside at utgangen (gaten) normalt stenger 10 minutter før
avgang. Etter flertallets vurdering innebærer dette at passasjerene må være forberedt
på at gaten stenger på dette tidspunkt, og at passasjeren således må ha passert gaten
innen denne fristen.

KLM har i dette tilfellet anført at utgangen stengte kl. 17:05, dvs. 10 minutter før avgang. Det
fremkommer av informasjon fra Avinor at status for flyet var «Avreist 17:07». Med «avreist»
menes at flyet forlater parkeringsplassen ved utgangen.

Selv om det i dette tilfellet kun er to minutter mellom anført stenging av utgangen og avreise,
finner flertallet det sannsynlig at det forholder seg slik. Flertallet bemerker i denne forbindelse
at dersom øvrige passasjerer har møtt frem i god tid, kan flyets besetning forberede avgang
slik at flyet kan sette seg i bevegelse meget kort tid etter at utgangen stengte.

Flertallet finner det etter dette mest sannsynlig at klager møtte frem for sent.

Mindretallet, flyselskapenes representanter, er enig i at klager møtte frem for sent.
Mindretallet påpeker at det fremgår at boardingkortet at boarding er kl. 16:45. Dette
innebærer at passasjerene må møte opp ved utgangen på dette tidspunkt for å være
sikret å passere utgangen før denne stenger.

En samlet nemnd finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne Grethe Soløy, Widerøes Flyveselskap AS

Olav Grøttland, SAS