Vedtak i Transportklagenemnda - Fly

Sammendrag

Krav om erstatning grunnet kansellering.

Dato
17.03.2015

Saksnummer
838/14F

Tjenesteyter
British Airways

Krav om erstatning grunnet kansellering.

Klager har i det vesentlige anført:

Klager skulle reise fra Stavanger til London den 19. juli 2014 kl. 20:30 med BA747. Avgangen
ble kansellert og klager ble booket om til dagen etter kl. 11:50.

Klager krever standarderstatning i henhold til EU-forordning 261/2004. Videre krever klager
erstatning for en dags tapt arbeidsfortjeneste, samt refusjon av utgifter til leiebil, ferge og
mat.

Det vises for øvrig til klagers brev.

British Airways har i det vesentlige anført:

BA747 ble kansellert grunnet restriksjoner i luftrommet som følge av dårlige værforhold, det
vises til fremlagt dokumentasjon. Klager ble booket om til neste ledige avgang dagen etter.

Hendelsen er ikke kompensasjonsberettiget i henhold til EU-forordning 261/2004, da årsaken
til kanselleringen var ekstraordinære omstendigheter utenfor British Airways kontroll.

British Airways har tilbudt å refundere utgifter til hotell, mat ferge og telefon/internett,
klagers utgifter i ventetiden, men kan ikke imøtekomme hans krav om standarderstatning og
erstatning for tapt arbeidsfortjeneste og utgifter til leiebil.

Det vises for øvrig til British Airways brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at kanselleringen var
en følge av at restriksjoner i luftrommet grunnet vanskelige værforhold. Nemnda er av den
oppfatning at dette må anses som en ekstraordinær omstendighet, og at det ikke var mulig å
unngå kanselleringen. Kanselleringen gir av denne grunn ikke rett til standarderstatning etter
EU-forordningen.

Klager kom forsinket frem til London. British Airways er i henhold til luftfartsloven § 10-20
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda er av den oppfatning at British Airways i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning for tapt arbeidsfortjeneste eller
utgifter til leiebil.

British Airways har tilbudt å erstatte klagers utgifter til hotell mv., jf. e-post til nemnda av 23.
desember 2014. Dersom beløpet ikke er utbetalt, anbefales det gjort.

Vedtak:

Transportklagenemnda-fly finner ikke å kunne anbefale at klager gis medhold i krav om
erstatning ut over det som fremkommer i e-post av 23. desember 2014 fra British Airways til
nemnda.

Vedtaket var enstemmig.