Vedtak i Transportklagenemnda - Fly

Sammendrag

Krav om dekning av nye billetter, dekning av utgifter
til mat, hotell, transport samt tapt overnatting.

Dato
18.02.2021

Saksnummer
2020-02134

Tjenesteytere
Ticket
Qatar Airways

Klager har i det vesentlige anført

Klager skulle sammen med sin familie reise med QR178 fra Oslo til Doha den 26.
desember 2019. Fra Doha skulle klager reise videre via Bangkok til Koh Samui med
QR836 og QR4325. Planlagt returreise var den 20. januar 2020 Reisen var bestilt gjennom
reisebyrået Ticket.

Da klager ankom Gardermoen for å sjekke inn, ble han av Qatar Airways representanter
informert om at det ikke var mulig å sjekke han inn. Grunnen til det var at et av stoppene
kun var på 50 minutter, og at det etter Qatar Airways retningslinjer er påkrevet med
minst 1 time før neste fly har avreise. Qatar Airways representanter fikk ikke hjulpet ham,
og de fikk heller ikke tak i Ticket da Ticket holdt stengt ettersom det var andre juledag.

Klager måtte derfor tilbringe natten på hotell og vente til neste dag for å komme i
kontakt med Ticket. Klager kom i kontakt med Ticket like etter klokken 08.00 den 27.
desember. Ticket kunne ikke tilby en reise til klagers destinasjon og klager endte derfor
opp med å bestille en ny reise på egenhånd gjennom Thai Airways og Bangkok Airways.
Like før klager skulle gå om bord på flyvingen med Thai Airways ble han oppringt av
Ticket som informerte om at Qatar Airways hadde tilbudt klager å reise med avgang kl.
15:55 den 27. desember. På det tidspunktet hadde klager allerede kjøpt billettene hos
Thai Airways, samt at klager hadde sjekket inn.

Klager har vist til at ifølge informasjon fra Ticket, kansellerte Qatar Airways klagers reise
26. desember kl. 10:58. Klager har videre vist til at han skulle reise med to små barn, noe
som gjorde det hele ekstra utfordrende, samt at det var total mangel på hjelp fra Qatar
Airways representanter på flyplassen.

Klager krever dekning av utgifter til nye flybilletter pålydende NOK 32 795. Videre krever
klager utgifter til dekning av natt på hotell i Norge, pålydende NOK 1 295, samt transport
til/fra hotell pålydende kr 280. Klager krever også dekning av diett for 4 personer,
pålydende NOK 2 280. Videre måtte klager betalte NOK 1 974 for å få aktivert den
originale returbilletten. Klager hadde leid et hus på Koh Samui, for totalt NOK 150 058.
Klager krever å få dekket 1 natts husleie, pålydende NOK 10 003.
Totalt krever klaget å få dekket utgifter pålydende NOK 48 627.

Tjenesteyterne har i det vesentlige anført
Ticket har anført:
Ticket er kun en formidler av flyreiser. Avtalen inngås mellom flyselskapet og kunden, og
Ticket er ikke en del av denne avtalen. Det vises til punkt 11 i reisevilkårene.
Ticket viser til at de i dette tilfellet har formidlet billetter med Qatar Airways. Det fremgår
av Tickets reisevilkår punkt 12.0.2 at Ticket ikke er ansvarlige for at flyselskapene
endrer på tidspunkt for flyvningene eller innstiller fly. Dersom den reisende blir
skadelidende i slike tilfeller, skal passasjeren rette klage direkte mot flyselskapet. En
endring av tidspunkt for avgang gir ikke rett til prisavslag, erstatningsreise eller annen
kompensasjon fra Ticket.

Qatar Airways har den 26. desember kl. 09:58, samme dag som flyvningen skulle gå, lagt
inn informasjon i bookingen om at videreforbindelsestiden i Doha er så kort at klager
ikke ville rekke neste flyvning. Informasjonen ble aldri sendt til Ticket og det er Qatar
Airways som er ansvarlig for å informere kunden når det er så kort varsel, samt at det er
flyselskapets ansvar å få kunden til sin destinasjon.

Ticket var stengt den 26. desember og det var derfor ikke mulig for kunden å oppnå
kontakt med selskapet før neste morgen, den 27. desember.
Qatar Airways tilbød kunden å reise den 27. desember på samme tidspunkt som den
originale reisen, men kunden har på egen hånd valgt å kjøpe nye billetter med annet
selskap, uten å vente på hjelp fra Qatar Airways.

Kunden har vært i kontakt med Qatar Airways i Bangkok der de har kommet til en
enighet om å gjøre billettene til enkeltreiser fra Koh Samui til Oslo. I henhold til
flyselskapets regler kan ikke flyselskapet refundere pengene for utreisebilletten som
klager ikke benyttet seg av, da han på eget initiativ valgte å kjøpe nye billetter fra en
annen leverandør. 

Ticket viser avslutningsvis til at ansvaret ligger hos flyselskapet, og at et eventuelt
erstatningskrav må rettes dit.

Qatar Airways har anført:
Reisen ble kansellert 26. desember 2019 som følge av at videreforbindelsestiden i
Bangkok har blitt endret. Dette ble reisebyrået informert om 26. desember kl. 09:58.
Qatar Airways har forsøkt å løse situasjonen, men ettersom problemet ikke lot seg løse
umiddelbart på Gardermoen, bestemte klager seg for å bestille nye billetter hos Thai
Airways og Bangkok Airways.

I lys av det ovenstående, kan ikke Qatar Airways imøtekomme klagers krav.

Nemnda bemerker

Klager skulle fly med Qatar Airways fra Oslo til Koh Samui via Doha og Bangkok den 26.
desember 2019. Avgangstiden for flyvningen fra Bangkok til Koh Samui ble endret slik at
mellomlandingen ble redusert fra 1 time og 15 min til 50 min. Qatar Airways aksepterer
ikke reser med mindre enn 1 time mellomlanding, og klager med reisefølge ble derfor
nektet å sjekke inn på Gardermoen. 

Nemnda oppfatter det slik at det var Bangkok Airways som endret rutetidspunktet
for flyvningen fra Bangkok til Koh Samui, og at Ticket, som de hadde kjøpt billettene
gjennom, ikke ble informert om dette før morgenen den 26. desember 2019. Klager ble
ikke informert før de møtte opp på Gardermoen for innsjekk. 

På grunn av endringen nektet Qatar Airways klager å bli med flygningen til Bangkok.
Nemnda er uenig i at den kortere mellomlandingstiden i Bangkok var rimelig grunn
til ikke å la klager sjekke inn og reise som planlagt, jf. EU-forordning 261/2004 artikkel
2 bokstav j. Nemnda mener at dette må anses som nektet ombordstigning. Etter
forordningen artikkel 7 første ledd bokstav c har klager da rett på standarderstatning
med 600 euro pr reisende. 

Etter EU-forordning 261/2004 artikkel 5 jf. artikkel 8 plikter flyselskapet å tilby ny flyvning
ved nektet ombordstigning. Qatar Airways skulle derfor tilbudt klager en annen flyvning
isteden, som gjorde at de kom frem til bestemmelsesstedet.  

Klager har opplyst at Qatar Airways' representant på Gardermoen ikke fikk hjulpet
dem med nye billetter, og de måtte overnatte på hotell til neste dag. Da fikk de tak
i Ticket, som fortsatt ikke kunne hjelpe dem. Klager kjøpte da nye billetter med et
annet flyselskap slik at de kunne få gjennomført det meste av ferien i Koh Samui. På
det tidspunktet hadde Qatar Airways etter det opplyste fortsatt ikke tilbudt klager
omruting. Når Qatar Airways ikke oppfylte sin plikt etter forordningens artikkel 8 til å
tilby klager omruting snarest mulig til det endelige bestemmelsesstedet, finner nemda
at flyselskapet må være erstatningsansvarlig for klagers kostnader med å kjøpe slik
alternativ reise fra et annet flyselskap, NOK 32 795. At Qatar Airways senere tilbød slik
omruting er uten betydning siden klager da allerede hadde kjøpt den alternative reisen,
og Qatar Airways ikke hadde informert om at de ville tilby omruting.

Qatar Airways skulle videre ha tilbudt gratis hotellinnkvartering og transport mellom
flyplassen og innkvarteringsstedet i påvente av omrutingen, samt måltider og
forfriskninger som står i rimelig forhold til ventetiden. Etter det opplyste ble heller ikke
dette gjort. Flyselskapet er dermed erstatningsansvarlig for klagers kostnader til dette,
NOK 1 575 for hotell og transport samt diett på NOK 2 280. 

Klager har videre krev dekket NOK 1 974 for aktivering av returbilletten hos Qatar
Airways. Nemnda finner at Qatar Airways burde aktivert disse selv, når det ikke ble gjort
må selskapet bære kostnadene for at klager måtte gjøre det i Bangkok.  

Endelig har klager krevd NOK 10 003 i erstatning for en natts husleie på Koh Samui
fordi de kom frem en dag senere. Dette er i utgangspunktet erstatningsberettiget etter
luftfartsloven § 10-20, men samordnes med standarderstatningen, jf. forordningens
artikkel 12. Når standarderstatningen er høyere enn dette beløpet betales det derfor ikke
ytterligere erstatning for dette.

Vedtak

Transportklagenemnda - fly anbefaler at Qatar Airways betaler NOK 38 624 og 2 400 Euro
i erstatning til klager.