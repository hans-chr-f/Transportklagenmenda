Vedtak i Transportklagenemnda - Fly

Sammendrag

Krav om erstatning som følge av forsinkelse.

Dato
06.10.2011

Saksnummer
084/11F

Tjenesteyter
Spanair

Krav om erstatning som følge av forsinkelse.

Klager har i det vesentlige anført:

Klager skulle reise på ferie fra Evenes til Gran Canaria via Madrid, 21. oktober 2010 kl. 15:35
med Spanair.

Flyet fra Evenes ble først forsinket til kl. 17:30, deretter på nytt til kl. 19:30. Først kl. 22:40
startet ombordstigningen. Klager fikk ikke utdelt matkupong i ventetiden.

Klager opplevde reisen til Madrid som svært ubehagelig. Personalet var uhøflige og
aggressive, og klager følte at stemningen om bord var skremmende.

Det var så varmt om bord i maskinen at noen av passasjerene begynte å legge seg ned i
midtgangen. Først da ble varmen regulert ned.

På flyet fra Madrid til Gran Canaria var det ikke personale om bord, så det ble ikke servert mat
og drikke.

Klager ankom Gran Canaria 10 timer forsinket, og han krever kompensasjon.

Klage ble først fremsatt overfor Ving. Klagers krav om kompensasjon ble her avvist.

Klager har fått tilbud om ny reise med Spanair, men han synes denne reisen var så traumatisk
at han helst ikke vil reise med dette flyselskapet igjen med det første.

Spanair har i det vesentlige anført:

Spanair kunne ikke operere denne avgangen som normalt, men personalet gjorde sitt beste
for å løse problemet så raskt som mulig.

I henhold til EU forordningen fikk passasjerene assistanse og informasjon i ventetiden, og de
ble fraktet til sin destinasjon.

Som et plaster på såret vil Spanair gi klager en gratis rundreisebillett i Europa. Spanair
aksepterer videre å refundere dokumenterte utgifter klager ble påført under forsinkelsen.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag 10 timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Spanair har i dette tilfellet ikke gitt noen nærmere forklaring eller dokumentasjon på grunnen
til forsinkelsen. Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltak var truffet. Dette gir
klagerne rett til en standarderstatning på 400 euro per person.

Klagerne har i tillegg rett til refusjon av utgifter til mat og drikke som står i rimelig forhold til
ventetiden.

Vedtak:

Flyklagenemnda anbefaler at klagerne gis en erstatning på 400 euro per person samt
refundert utgifter til mat og drikke.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS