Vedtak i Pakkereisenemnda

Sammendrag

Saken gjelder hotellstandard, Tenerife.

Dato
06.02.2013

Saksnummer
95/12

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 1

Reisens pris: kr 26.500,-

Saken gjelder:

Saken gjelder hotellstandard, Tenerife.

Klager bestilte en 5 ukers reise til Tenerife fra 15. januar til 12. februar og anfører at
reisebyrået ordnet med et leilighetshotell med heis på grunn av hennes kneproblemer
og alder (85 år). Leiligheten hun fikk, var i 1.etg med 7 trappetrinn og den var mørk og
trist med bare 20 min sol i løpet av dagen. Det var dessuten vaskeri under leiligheten.
Hun ba Solias representant om ny leilighet, og etter noen dager fikk hun tilbud om
leilighet ut mot gaten. Dette ønsket hun ikke. Solia sa at det ikke var plass på andre
hoteller. Da spurte hun om det var plass på fly hjem, men fordi hun ikke ville få
refundert noe av reisens pris, valgte hun å bli.

Hun fikk en gratistur til La Gomera av Solia.

Etter noen uker fikk hun rosa flekker på kroppen. En spansk lege mente årsaken kunne være
fuktig madrass. Hun fikk salve til å smøre på flekken.

Hun krever sine utgifter dekket og kompensasjon for 5 ukers mislykket ferie.

Solia har opplyst at klagers ønske om leilighet i nærheten av heis ble notert som
et ønske. Det fremgår av reisevilkårene at et ønske ikke er en garanti, men det blir
videreformidlet til hotellet. I dette tilfelle ligger den delen av hotellet som har heis, i en
annen del av hotellområdet og det er en del trapper for å komme dit.

Derfor fikk hun tildelt det rommet hun fikk i 1.etg. Andre rom var ikke tilgjengelig før i slutten
av januar. I stedet ble hun tilbudt rom på bakkenivå, som hun takket nei til, og senere takket
hun også nei til et annet tilbud.

Solia mener de har forsøkt å hjelpe klager, men da hun har sagt nei til alle forslag, er det ikke
grunnlag for kompensasjon.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen. JF
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at turarrangør har blitt gjort kjent med problemet.

I følge billett/reisebevis bestilte klager en 2-roms leilighet med ballkong/terrasse.

Det er ikke i dokumentene opplyst noe om leilighet i tilknytning til heis eller garantert at
ballkongen skulle ha en bestemt utsikt. Reklamasjonsnemnda må derfor legge til grunn at den
leilighet klager fikk, var i samsvar med det avtalte.

Hennes ønske om heis ble visstnok videreformidlet til hotellet, og det er opplyst at det var
derfor hun fikk en leilighet hvor hun slapp å gå trappene til den andre del av hotellet hvor
det var heis. Hvordan det nå forholder seg med dette, er det avgjørende for nemnda at det
må legges til grunn at hun fikk slik leilighet som hun hadde bestilt. Det fremgår for øvrig av
turarrangørs reisevilkår at ønsker videreformidles, men garanteres ikke oppfylt.

Klagers ønske om å bytte leilighet ble forsøkt etterkommet to ganger og begge ganger ble
tilbudet avslått.

Når det gjelder klagers anførsler om sår/utslett på grunn av fuktig madrass, er dette ikke
sannsynliggjort i en slik grad at nemnda kan legge det til grunn.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Solveig Kohagen, Ving Norge AS

Hanne Åsell, Star Tour AS