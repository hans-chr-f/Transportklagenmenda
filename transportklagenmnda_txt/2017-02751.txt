Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
11.09.2018

Saksnummer
2017-02751

Tjenesteytere
Ryanair

Klager har i det vesentlige anført

Klager med reisefølge (to personer) skulle reise fra Torp til Malaga den 15. oktober 2017
kl 19.55 med FR2564. Flyet ble forsinket i 14-15 timer, og årsaken som ble oppgitt var
teknisk feil.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Ryanair har ikke avgitt uttalelse til nemnda. 

Til klager har selskapet uttalt at siden alle passasjerene reiste, har han ikke krav på
erstatning.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Ryanair ved nemndas e-post av 14. november 2017 med frist til 2.
januar 2018 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi
grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Ryanair har ikke avgitt uttalelse til nemnda. Nemndas avgjørelse treffes på bakgrunn av
de foreliggende opplysninger.

Ryanair har opplyst til klager at han ikke har krav på erstatning. Dette er ikke nærmere
forklart eller dokumentert. Ryanair har således ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Dette gir klager med reisefølge (to personer) rett til en standardkompensasjon på
400 euro per person.

Vedtak

Transportklagenemnda - fly anbefaler at Ryanair utbetaler standarderstatning med 400
euro per person.