Vedtak i Transportklagenemnda
- Kollektivreiser

Sammendrag

Krav om endring og delvis refusjon av periodebillett som følge av endret reisebehov.

Dato
18.09.2024

Saksnummer
2024-01697

Tjenesteytere
Vy Buss AS

Klager har i det vesentlige anført

Klager kjøpte en 30-dagersbillett den 15. mai 2024, som var gyldig for ubegrenset antall
reiser i begge retninger fra Oslo til Notodden frem til 14. juni 2024. 

Klager anfører at hun kjøpte periodebilletten ettersom hun skulle gjennomgå en tre
måneders lang behandlingsperiode i Oslo, noe som ville innebære en del pendling.
Klager anfører at hun sparte mye penger på å kjøpe periodebilletten sammenlignet med
hvis hun skulle ha kjøpt billett for hver reise. 

Klager anfører at hun på sin første dag hos lege i Oslo den 16. mai, fikk beskjed om at
hun ikke trengte behandlingen likevel. Klager anfører at hun da kontaktet Vy Buss på
telefon, og ba om at periodebilletten skulle bli gjort om til en tur/retur-billett i stedet for.
Klager anfører at hun ble fortalt at det ikke lot seg gjøre, da periodebilletten allerede var
aktivert. Klager anfører at det ikke er godt nok opplyst om det under kjøp av billetter, og
at hun spesifikt måtte lete etter disse opplysningene etter samtalen. 

Klager krever at periodebillett blir gjort om til en tur/retur-billett og at hun får refundert
gjenværende verdi av periodebilletten.

Tjenesteyterne har i det vesentlige anført
I henhold til Vy Buss’ reisevilkår, som aksepteres ved kjøp, refunderes ikke ubenyttede
periodebilletter. Periodebilletten var både aktivert og benyttet før det ble tatt kontakt
med Vy Buss’ kundesenter. 

Ved sykdom kan man få en saldo i sin profil for de dagene man kan fremvise
sykemelding. Det er ikke gjeldende i denne saken. 

Vy Buss står derfor ved deres avgjørelse om å ikke etterkomme kravet om refusjon.

Nemnda bemerker

Klager har fremsatt krav om at periodebilletten hun kjøpte den 15. mai 2024 endres til en
tur/retur-billett og at gjenværende verdi av periodebilletten refunderes. 

Det følger av informasjon på Vy Buss’ nettside under «Endring og avbestilling av billett»
at billetter kan endres eller avbestilles frem til én time før ordinær avgang, og at det kun
er billetter med avbestillingsforsikring som gir rett til refusjon ved avbestilling. 

Det er dokumentert at klagers periodebillett både var aktivert og tatt i bruk da klager
tok kontakt med Vy Buss’ kundesenter. Billetten ble ikke avbestilt minimum én time
før avgang i henhold til Vy Buss’ regler for avbestilling av billetter, og nemnda kan
således ikke se at klager har krav på periodebilletten endres til en tur/retur-billett og at
gjenværende verdi av periodebilletten refunderes. Nemnda kan heller ikke se at klager
har krav på endring og refusjon av periodebilletten på annet grunnlag.

Vedtak

Transportklagenemnda kan ikke anbefale at klager gis medhold.