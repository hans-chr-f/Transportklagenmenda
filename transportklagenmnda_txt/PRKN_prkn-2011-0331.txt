Vedtak i Pakkereisenemnda

Sammendrag

Saken gjelder krav om prisavslag pga uferdig hotell med mer - Makadi, Hurghada, Egypt.

Dato
26.09.2012

Saksnummer
331/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 6

Reisens pris: 49.610,-

Saken gjelder:

Saken gjelder krav om prisavslag pga uferdig hotell med mer - Makadi, Hurghada, Egypt.

Klager har anført at de ble lurt av Ving til å kjøpe ferie på et hotell som Ving må ha visst
at ikke ville bli ferdig i tide. De mener de har blitt utsatt for svindel og løgn.

Det hotellet de fikk som alternativ hadde en rekke feil og mangler både i bassenget og i
leilighetene. Det var overbooket med køer i restaurantene, vanskelig å få solseng og ingen
aktiviteter for barna. Klager krever reisens pris tilbakebetalt eller en tilsvarende reise uten
omkostninger.

Ving har henvist til den redegjørelse de har gitt i forbindelse med de øvrige klagesakene
vedrørende dette hotellet. Det er også i dette tilfelle tilbudt 30 % prisavslag etter
fradrag av tidligere utbetalt kompensasjon.

Nemnda bemerker:

Reklamasjonsnemnda har mottatt en rekke klager som har sitt utspring i samme situasjon
på Makadi Beach. Klagene gjelder både det forhold at det ble solgt en pakkereise til et
hotell som ikke var ferdig bygget og forskjellige utilfredsstillende forhold på det hotellet
gjestene fikk som alternativ med den opplysning at dette skulle være av samme standard som
salgsopplysningene lovet om det ikke ferdige hotellet.

Nemndas flertall har i de tidligere sakene anbefalt at klagerne får et prisavslag tilsvarende
30 % av reisens pris, men mindretallet, nemndas forbrukerrepresentanter, har anbefalt 50 %
prisavslag.

Nemndas vedtak i sak nr 244/11 (PRKN-2011-244) vedlegges til orientering.

Nemndas flertall finner ikke grunnlag for å bedømme nærværende sak annerledes enn
tidligere saker og anbefaler et prisavslag på 30 %. Mindretallet fastholder sin anbefaling om et
avslag på 50 %.

Vedtak:

Reklamasjonsnemnda anbefaler at det gis et prisavslag på 30 % som tilbudt av Ving.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Mette Lindgren, Apollo Reiser AS

Ellen Pytte, Star Tour AS.

Se PRKN-2011-244.