Vedtak i Transportklagenemnda - Fly

Sammendrag

Krav om erstatning for personskade.

Dato
21.08.2018

Saksnummer
2018-00311

Tjenesteytere
Norwegian

Klager har i det vesentlige anført

Klager reiste med Norwegians flyvning DY1699 fra Marrakech (RAK) til Oslo lufthavn
(OSL) 21. oktober 2017. Da flyet hadde stanset ved gate i Oslo, fikk klager en koffert
fra en medpassasjer i hodet/nakken da en annen passasjer skulle ta kofferten sin ned
fra hattehyllen. Medpassasjeren glapp kofferten over klager som satt i setet sitt. I følge
klager var kofferten av ikke ubetydelig tyngde, og hun anslår at den veide cirka ti kilo. 

Klager har i etterkant av hendelsen hatt smerter i nakken og øvre del av ryggen ved små
anstrengelser. Det vises til fremlagt medisinsk journal som viser at klager blant annet ble
henvist til fysioterapi som følge av hendelsen, samt at hun ble sykemeldt av sin lege. 

Klager har benyttet advokat i saken, og har derfor hatt utgifter til representasjon. Denne
utgiften kreves dekket av Norwegian ettersom selskapet ubegrunnet avviste klagers
krav. 

Klagers representant har fremsatt påstand om at Norwegian er ansvarlig for klagers
påløpte utgifter og inntektstap som skyldes ulykken om bord på Norwegians flyvning
DY1699.

Tjenesteyterne har i det vesentlige anført
Norwegian har valgt å imøtekomme klagers krav om refusjon av utgifter til taxi,
egenandel på legevakten og ubenyttet hotellovernatting. 

Selskapet anser det ikke som nødvendig med advokatbistand hverken for å kontakte
Norwegians kundeservice eller Transportklagenemnda. Selskapet avviser derfor klagers
krav om dekning av advokatutgifter. 

Norwegian anfører at saken ikke egner seg for behandling i Transportklagenemnda, og
anmoder nemnda om å avvise saken.

Nemnda bemerker

Spørsmålet om hva som skjedde under flyvningen og om det foreligger ansvarsgrunnlag
for Norwegian reiser bevisspørsmål som vanskelig kan klarlegges under
saksbehandlingen. Nemnda mener at saken er av en slik art at vedtak ikke kan fattes på
forsvarlig vis uten at partene avgir muntlig forklaring.

Saken avvises derfor fra nemndsbehandling, jf. transportklagenemndforskriften § 6-2
bokstav c og d.

Vedtak

Saken avvises.