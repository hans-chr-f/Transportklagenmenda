Vedtak i Transportklagenemnda - Fly

Sammendrag

Krav om erstatning av tapt legetime grunnet kansellering.

Dato
15.11.2012

Saksnummer
234/12F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra København til Kristiansand den 23. april 2012 kl. 08:00 med WF263. Flyet
ble kansellert, og klager ble booket om via Oslo og Bergen. Klager ankom Kristiansand ti timer
forsinket og mistet en arbeidsdag og en legetime.

Klager ble ikke informert om sine rettigheter.

Klager krever refusjon av tapt legetime kroner 230.

Widerøe har til klager opplyst at WF263 ble kansellert grunnet sykdom blant crewet.
Når kanselleringer oppstår kan passasjerene enten motta full refusjon, eller bli
ombooket til neste ledige avgang. Klager valgte sistnevnte.

Kanselleringen er dessverre ikke kompensasjonsberettiget i henhold til EU forordning
261/2004 da uregelmessigheten oppstod på grunn av ekstraordinære omstendigheter med
sykdom blant crewet, der det dessverre ikke var ekstra crew tilgjengelig.

Widerøe anbefaler at klager kontakter sitt forsikringsselskap vedrørende tap av legetime, da
dette ikke inngår i hva Widerøe erstatter.

Til nemnda har Widerøe opplyst at innstillingen skyldtes «crew rest» pga. forsinkelser etter
kollisjon med fugl på tidligere flygning. Besetningen kunne ikke fly før 23. april 2012 kl. 09:00,
og Widerøe valgte å kansellere WF262/263 for å unngå å ødelegge produksjonen resten av
dagen for andre flyruter.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Kollisjon med fugl er en ekstraordinær omstendighet. Av sikkerhetsmessige grunner må flyet
kontrolleres for mulige skader. Forsinkelser kan således oppstå, og det kan bli nødvendig å
innstille etterfølgende rute(r). Dette vil bero på en helhetsvurdering.

Widerøe har opplyst at mannskapet kunne fly fra kl. 0900. Dersom Widerøe hadde valgt
å utsette klagers flygning til dette tidspunkt, ville klager ha komet frem med en mindre
forsinkelse. Widerøe valgte i stedet å kansellere avgangen for å minimere problemene
for andre avganger ut over dagen. Dette var en kommersiell beslutning, som kan ha gode
grunner for seg, men det var ikke nødvendig av hensyn til klagers flygning. Innstillingen
av klagers flygning kunne vært unngått ved rimelige tiltak. Unntaksbestemmelsen i
EU-forordningen kommer således ikke til anvendelse. Klager har følgelig rett til en
standarderstatning på 250 euro.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Klager kom frem om lag 10 timer forsinket. Han rakk således ikke frem til en bestilt legetime.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet
kan kreves for å unngå tapet, eller dette ikke har vært mulig for dem. Klager ble i dette
tilfellet påført et tap på 310 kroner. Widerøe har ikke godtgjort at de har tatt alle mulige
forholdsregler for å unngå forsinkelsen. De plikter således å erstatte klagers tap.

I henhold til EU forordningens artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

Vedtak:

Transportklagenemnda - fly anbefaler at klager gis en erstatning på 250 euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines