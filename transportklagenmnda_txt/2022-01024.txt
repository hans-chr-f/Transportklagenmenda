Tjenesteyter følger ikke vedtaket i saken (31.01.2023)
Kommentar fra tjenesteyter:

Ifølge klager har ikke selskapene fulgt opp nemndas vedtak (innen åtte uker).

Vedtak i Transportklagenemnda - Fly

Sammendrag

Krav om erstatning/refusjon grunnet kansellering.

Dato
02.11.2022

Saksnummer
2022-01024

Tjenesteytere
Ryanair
ITA (Italia Trasporto Aereo S.p.A)
Wizz Air

Klager har i det vesentlige anført

Klager med reisefølge (til sammen fem personer) skulle reise fra Sandefjord til Roma via
Tirana den 13.-14. april 2022. Planlagt retur var via Krakow den 17. april 2022. Reisen
ble kjøpt via Kiwi.com den 28. februar 2022 for 6663,96 NOK, og involverte følgende
flyselskap: ITA Airways, Ryanair og Wizz Air. 

Den 2. mars 2022 ble det gitt beskjed om kansellering. Klager fikk ikke noe beskjed om
årsaken til dette. Det var ITA Airways som kansellerte. 

Klager fikk tilbud om omruting eller refusjon. Dersom de valgte omruting måtte de både
betale ekstra, samtidig som de måtte endre reisedato. Dette var ikke aktuelt for klager og
reisefølge, og de valgte derfor refusjon.

Klager har hatt kontakt med Kiwi.com etter de fikk beskjed om kanselleringen. De kunne
fortelle at de ville kontakte flyselskapene og refundere til klager dersom flyselskapene
aksepterte dette. Klager har fått beskjed om at hverken Ryanair eller Wizz Air vil
refundere billettene.  Klager har heller ikke mottatt refusjon av ITA Airways-delen av
billettene. 

Det er fremsatt krav om erstatning i henhold til EU-forordning 261/2004 om
flypassasjerers rettigheter/erstatning/refusjon på annet grunnlag. Klager krever å få
pengene sine tilbake.

Tjenesteyterne har i det vesentlige anført
Saken har blitt sendt for tilsvar til Kiwi.com, Wizz Air, ITA Airways og Ryanair.

Kiwi.com har ikke fremmet tilsvar i saken. Til klager direkte har Kiwi.com skrevet at det
var ITA Airways som kansellerte, og at dette var synlig på Kiwi.com sine sider "Manage
My Booking" frem til klager søkte om refusjon. Deler av bookingen var ikke refunderbar.
Refusjonsbeløpet avhenger av selskapets policy, og Kiwi.com har ikke kontroll over dette.

Wizz Air har anført følgende:

W6-6644 TRF-TIA den 13. april 2022 ble ikke betydelig forsinket eller kansellert. Det
vises til skjermbilde fra Wizz Air sine systemer som bevis, med bookinghistoriene til
bookingene. Her kan en også se totalbeløpet betalt for hver Wizz Air-booking.

I slike situasjoner må Wizz Air følge sine befordringsvilkår, og det vises til punkt 6.5.2
"Dersom du kansellerer reservasjonen innenfor fjorten dager før planlagt avgangstid på
flyvningen din, vil du få refusjon av totalbeløpet med fratrekk for avgift for andre servicer
og Seat Protection Fee. Beregningen blir som følger:

Flight W6-6644 TRF-TIA 13 April 2022
Ticket price: 379.00 NOK 
Administration fee: 80.00 NOK
Seat protection fee: - 910.00 NOK (83.00 EUR)
_______________________________________
Amount due: 0.00 NOK refund for booking P9C*** , T9V*** and JYN*** 
Ticket price: 329.00 NOK 
Administration fee: 80.00 NOK
Seat protection fee: - 910.00 NOK (83.00 EUR)
_______________________________________
Amount due: 0.00 NOK refund for booking OKD*** 
Ticket price: 429.00 NOK 
Administration fee: 80.00 NOK
Seat protection fee: - 910.00 NOK (83.00 EUR)
_______________________________________
Amount due: 0.00 NOK refund for booking EFN***
(*** sensurert av nemnda).

Dessverre er det ingen gjenstående refusjon i denne saken. Dersom det skjer
uregelmessigheter med et annet flyselskap som påvirker bookingene med Wizz Air,
anbefales det å kontakte reisebyrået og det andre flyselskapet for å ordne saken. For
de andre forhåndsbetalte flyvningene med andre flyselskaper vises det til Wizz Air sine
befordringsvilkår: 
15.2.1 - Wizz Air opererer ikke sammenhengende flyvninger. Du bærer risikoen for å
miste enhver annen flyvning.
17.1.6 - Dersom ikke bestemt i konvensjonen eller andre obligatoriske provisjoner i
enhver gjeldende lov, er Wizz Air ikke ansvarlig for tapt fortjeneste, indirekte eller direkte
skader. 

ITA Airways har ikke fremmet tilsvar i saken.

Ryanair har anført følgende:

Klager hadde to bookinger med Ryanair gjort gjennom en formidler. Begge flyvningen
opererte som normalt. Det vises til fremlagt bevis for dette. Ryanair kan derfor ikke tilby
refusjon til klager.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid, eller med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet. Klager fikk vite om kanselleringen den 2. mars
2022, mer enn to uker før planlagt avgangstid. Klager har med dette ikke rett på
standarderstatning.  

ITA Airways har ikke fremmet tilsvar i saken. Klager har søkt om refusjon av flybillettene.
Det er flyselskapet som er ansvarssubjekt etter EU-forordning 261/2004. Nemnda
anbefaler med dette at ITA Airways fullt ut refunderer summen som utgjorde billettene
med ITA Airways i henhold til forordningens artikkel 8. 

Nemnda har studert klagers booking. Bookingene med Wizz Air og Ryanair er separate
bookinger som ikke var innstilt. Klager har med dette ikke rett på refusjon av disse
i henhold til EU-forordning 261/2004, som forutsetter at flyvningene er innstilt eller
forsinket mer enn fem timer før klager kan kreve refusjon av billettene. Refusjon må i
disse tilfellene vurderes etter billettreglene til de aktuelle flyselskapene. Både Wizz Air
og Ryanair har forklart at det ikke foreligger noen utestående beløp i forhold til klagers
bookinger.

Passasjeren har alltid rett på refusjon av refunderbare skatter og avgifter. Nemnda
anbefaler at Wizz Air og Ryanair refunderer refunderbare skatter og avgifter til klager på
de ubenyttede billettene dersom dette ikke allerede er gjort.

Vedtak

Transportklagenemnda anbefaler at ITA Airways refunderer summen som utgjorde
flybillettene med ITA Airways.  Wizz Air og Ryanair anbefales å refundere evt. gjenstående
refunderbare skatter og avgifter.