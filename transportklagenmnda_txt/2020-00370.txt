Vedtak i Transportklagenemnda
- Kollektivreiser

Sammendrag

Krav om refusjon av utgifter til bussbilletter, samt
godtgjørelse for mangelfull service og informasjon.

Dato
13.05.2020

Saksnummer
2020-00370

Tjenesteytere
Vy Buss AS

Klager har i det vesentlige anført

Klager hadde bestilt bussbillett fra Lom til Oslo den 4. januar 2020. Grunnet snøvær
var Strynefjellet stengt og på avreisedagen mottok klager en tekstmelding fra Vy om at
bussen ville kjøre om Romsdalen i stedet for Strynefjellet. Denne tekstmeldingen mottok
klager tre timer før planlagt avgang fra Lom. Omkjøringen medførte at bussen ville gå fra
Otta i stedet, men Vy opplyste ikke om når avreisetid fra Otta ville være. Klager opplyser
om at Otta er over en times kjøring fra Lom.

Klager mottok tekstmeldingen fra Vy etter at eneste buss fra Lom til Otta hadde gått
den dagen. Klager klarte likevel å komme seg til Otta. Klager påpeker at en omkjøring
via Romsdalen trolig ville medføre forsinkelser. Klager hadde ingen informasjon om det
nye avreisetidspunktet fra Otta, men sørget for å være på plass i Otta i god tid før det
opprinnelige avreisetidspunktet fra Otta.

Klager ventet i over tre og en halv time i Otta uten at bussen dukket opp. Klager forsøkte
å kontakte Vys kontakttelefon for bussreisende, men denne var stengt ettersom det var
en lørdag. Klager kontaktet Vys kontakttelefon for tog, uten at de kunne hjelpe henne.
Klager finner særlig den manglende/ikke-eksisterende informasjonen og servicen som
særlig ille.

Klager har i etterkant av hendelsen forsøkt å undersøke om bussen i det hele tatt dukket
opp i Otta denne dagen, uten å få et svar fra Vy. Klager viser til at det er usannsynlig at
omkjøringen ville ta så mye tid som over tre og en halv time ifølge Google Maps. 

Klager har i etterkant mottatt en voucher fra Vy som hun kan bruke senere. Klager er
usikker på om hun vil bruke Vy igjen etter denne hendelsen, og at voucheren fra Vy
derfor vil være lite nyttig. 

Klager krever refusjon av utgiftene til billettene på kr 983, samt godtgjørelse for
mangelfull service og informasjon.

Tjenesteyterne har i det vesentlige anført
Vy viser til at ved stengt fjell, forsøkes det å organisere alternativ transport etter beste
evne. I de tilfeller Strynefjellet er stengt, vil bussen måtte kjøre om Romsdalen, noe den
også gjorde den 4. januar 2020. Dette medfører store forsinkelser og det er vanskelig
å estimere når bussen vil være på Otta. Vy har full forståelse for problemene dette
medførte for klager. 

Imidlertid gir ikke dette rett til refusjon av billetter. I tråd med Vys reisevilkår gis det ikke
refusjon dersom forsinkelsen skyldes forhold utenfor deres kontroll. Et stengt fjell faller
innunder denne kategorien. 

De reisende som ikke valgte å reise som følge av stengt fjell og omkjøring har fått en
verdikode som kompensasjon. Denne kan de bruke ved en senere anledning. Vy har i
dette tilfellet vært løsningsorientert og tilbudt kompensasjon utover hva reisegarantien
tilsier.

Nemnda bemerker

Klager hadde bestilt bussbillett fra Lom til Oslo den 4. januar 2020.. Grunnet snøvær var
Strynefjellet stengt på avreisedagen, og bussen måtte kjøre via Romsdalen. Dette fører
normalt til store forsinkelser, slik at klager ikke fikk benyttet kjøpt billett. 

I henhold til transportvilkårene gis ikke refusjon ved forsinkelser som ligger utenfor
Vys kontroll. Stengt fjellovergang faller utenfor selskapets kontroll. Det var imidlertid
en forsinkelse på minst 3,5 time på alternativ bussrute fra Otta. Klager fikk således ikke
benyttet billetten. Passasjeren fikk ingen informasjon om når bussen kunne ventes på
Otta. 

Ved en forsinkelse over 120 min. skal passasjer få valget mellom å fortsette å reisen,
alternativ reise eller refusjon etter EU-forordningen 181/2011 art. 19. Når passasjer ikke
får dette valget skal de i tillegg få 50% av billett prisen i kompensasjon. Klager har ikke
fått dette valget, og etter nemndas syn har hun krav på refusjon for billettprisen på kr.
983,-, samt kr. 491,5,-, totalt kr. 1475,50,-.

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektiv finner å kunne anbefale at klager gis medhold og får
refusjon på totalt kr. 1475,50,-.