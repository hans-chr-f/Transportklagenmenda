Vedtak i Transportklagenemnda - Fly

Sammendrag

Krav om refusjon av forhåndsbetalte hotellovernattinger som følge av kansellering.

Dato
24.02.2020

Saksnummer
2019-01402

Tjenesteytere
SAS
Gotogate - Marco Polo

Klager har i det vesentlige anført

Klager og en medpassasjer skulle reise fra Manchester til Longyearbyen og hjem igjen.
Hjemreisen fra Longyearbyen til Manchester, med avgang 18. august 2019, skulle utføres
med SK4425 fra Longyearbyen til Tromsø og deretter med SK4469 fra Tromsø til Bergen
samme dag. Dagen etter, 19. august, skulle de videre fra Bergen til Manchester med
SK4605. Flyvningen SK4425 ble imidlertid kansellert, og klager ble informert om dette av
reisebyrået, GotoGate,den 7. desember 2018. Klager ble tilbudt omruting med SK4497
fra Longyearbyen til Oslo, med avgang 19. august, og deretter med SK249 fra Oslo til
Bergen. Flyvningen SK4605 fra Bergen til Manchester samme dag ville gå som normalt.
Klager oppga at de ikke ønsket å reise den 19. august. Klager har opplyst om at de ikke
ønsket ekstrautgiftene som var forbundet med dette, og reisefølget endte opp med å
reise hjem 17. august i stedet.

Klager hadde imidlertid bestilt et ikke-refunderbart hotell i Bergen for natten 18.-19.
august. Vedkommende hadde videre bestilt et ikke-refunderbart hotell for 17.-18. august
i forbindelse med en organisert tur på Svalbard. Klager anfører at flyreisen ble bestilt i
god tro om at det var trygt å bestille og betale for hotell i forbindelse med den bestilte
flyreisen.

Klager krever refusjon av hotellovernattingen i Bergen (827 kroner) og
hotellovernattingen på Svalbard (102,04 GBP) på grunn av kanselleringen.

Tjenesteyterne har i det vesentlige anført
GotoGate har anført følgende:

GotoGate er et reisebyrå som kun opptrer som mellomledd. GotoGate har ingen kontroll
over flyselskapets ruteendringer og påtar seg således intet ansvar for kostnader som kan
oppstå som følge av slike endringer.

GotoGate ser at SAS gjorde ruteendringer i klagers flyreise. GotoGate informerte klager
om endringene på e-post 7. desember 2018 og tilbød alternative flyvninger. Klager
informerte GotoGate om at de alternative flyvningene ikke passet, og vedkommende
kontaktet SAS direkte for å endre flyvningene. SAS endret flyreisen og utstedte nye
billetter i tråd med dette 8. desember. Da billettene er blitt utstedt av SAS, har GotoGate
ingen kontroll over billettene lenger, og alle eventuelle fremtidige endringer vil måtte
håndteres direkte mellom SAS og klager.

GotoGate avviser kravet om refusjon i dette tilfellet. Slike krav må i dette tilfellet rettes
mot SAS direkte.

SAS har anført følgende: 

Billetten ble kjøpt av klager 20. oktober 2018. 16. november 2018 skjedde det en endring
i rutetidene, slik at den aktuelle bestillingen ble endret fra 18. august til 19. august.
Passasjerene ble informert om endringen på e-post fra reisebyrået, og de fikk beskjed
om at de kunne få full refusjon av billettene dersom omrutingen ikke passet.

Klager kontaktet reisebyrået og valgte å booke om til 17. august. Det vises for øvrig til
fremlagt dokumentasjon på disse datoene.

SAS har oppfylt sin forpliktelse hva gjelder å informere reisebyrået om ruteendringen, og
det er reisebyråets ansvar å påse at kundene deres er informert om slike endringer og å
følge opp i tråd med passasjerenes ønsker.

Klager og medpassasjeren har ikke rett på standarderstatning i det aktuelle tilfellet, da
ruteendringen skjedde ni måneder før den opprinnelige reisedatoen, og reisebyrået
informerte passasjerene om endringen.

SAS kan ikke holdes ansvarlig for kundens økonomiske krav i det aktuelle tilfellet, og
forhåndsbetalte hoteller og arrangementer faller utenfor den typen kostnader SAS
dekker.

Nemnda bemerker

Ruteendring forekommer hos de fleste flyselskap fra tid til annen. En ruteendring som
her, anses som en kansellering. Kansellering gir grunnlag for standardkompensasjon
etter artiklene 5 og 7 med mindre flyselskapet kan bevise at passasjeren har fått
informasjon om endringen minst 2 uker før planlagt avgangstid.

I denne saken er det ikke bestridt at klager ble gjort oppmerksom på ruteendringen over
2 uker før planlagt avgangstid. Klager ble gjort oppmerksom på ruteendringen mellom
åtte og ni måneder før avgang.  Klager har således ikke rett på standarderstatning etter
EU-forordning 261/2004.

Spørsmålet er videre om klager kan ha rett på refusjon av de forhåndsbestilte
hotellene han ikke fikk benyttet som en følge av ruteendringene. Det er ikke tale om
hotellkostnader i påvente av ny flyvning (forpleining) etter EU-forordning 261/2004.

Forordningen begrenser imidlertid ikke den reisendes rett til erstatning på annet
grunnlag, jf. artikkel 12. 

Ruteendringer vil kunne skape problemer og tap for den reisende. Dersom det
oppstår et påregnelig tap for passasjeren, vil tapet etter nemndas praksis kunne være
erstatningsmessig.  

Nemnda har forståelse for at det er kjedelig med en ruteendring som i denne saken.
Nemnda finner det imidlertid urimelig at SAS i dette tilfellet skal dekke klagers
forhåndsbestilte hotellrom. Ruteendringen og meddelelsen om denne skjedde lenge
i forkant av avreisen (rundt åtte måneder), og klager hadde bestilt hotellrom uten
refusjonsmuligheter.

Nemnda kan med dette ikke anbefale at klager gis medhold i sitt krav.

Vedtak

Transportklagenemnda-fly anbefaler ikke at klager gis medhold.