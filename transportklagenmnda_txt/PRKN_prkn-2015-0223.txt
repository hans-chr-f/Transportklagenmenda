Vedtak i Pakkereisenemnda

Sammendrag

Krav om prisavslag pga. dårlig renhold og standard ved en uspesifisert reise.

Dato
31.05.2016

Saksnummer
223/15P

Tjenesteyter
Star Tour AS

Saken gjelder:

Krav om prisavslag pga. dårlig renhold og standard ved en uspesifisert reise.

Klager har i det vesentlige anført:

Klager bestilte en uspesifisert reise i kategori 2, rom med garanti for privat dusj/wc for to
personer til Rhodos i perioden 02.07.15 - 09.07.15.

På rommet de fikk tildelt var toalettet ikke rengjort og madrassen var skitten og hard. Lakenet
var ikke rent og håndklærne luktet surt. Lampen over speilet på badet var skakk og det var
ikke noe å henge hånddusjen på.

Frokosten var begredelig og kaffen smakte ikke godt.

Ingen Star Tour-perm på hotellet før en av de siste dagene.

På reisemålet ble klager spurt om de ønsket å bytte hotell mot et gebyr på kr 2.000. Dette
takket klager nei til. Star Tours guider tilbød seg ikke å se på forholdene på det rommet de fikk
tildelt ved ankomst.

Klager har mottatt et reisegavekort pålydende kr 2.000, men i ettertid synes hun
kompensasjonen er for lav og klager krever hele reisen refundert.

Det vises for øvrig til klagers brev.

Star Tour har i det vesentlige anført:

Selv om man reiser uspesifisert skal leiligheten være rengjort ved ankomst og madrasser,
håndklær og laken skal være i orden. Også dusjhode og lysarmatur skal være på plass.

Star Tour viser til rapporten fra reisemålet, vilkårene for uspesifiserte reiser og
korrespondansen med klager.

Av korrespondansen fremgår det at klager har fått tilbud om en kontantutbetaling på kr 1.000
for blant annet for dårlig rengjøring. Ifølge Star Tour mottok de svar fra klager om at hun ville
bli fornøyd dersom hun fikk et reisegavekort til en verdi av kr 2.000. Star Tour imøtekom dette
og klager har fått gavekortet tilsendt.

Den 17. august 2015 mottok Star Tour to nye e-poster fra klager der hun likevel ikke
aksepterer gavekortet. Klager krever nå hele reisen refundert. Star Tour kan ikke imøtekomme
dette kravet.

Det vises for øvrig til brev fra Star Tour.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Klageren har vedlagt bilder som blant annet viser hjørnet på en meget skitten madrass. Hun
har også anført at leiligheten var skitten ved ankomst og at dusjhode manglet. Videre var det
blant annet mangler ved lysarmatur.

Arrangøren har beklaget at leiligheten ikke var slik den burde være ved ankomst, og har
tilbudt et prisavslag på kr 1.000 i kontanter, alternativt kr 2.000 i gavekort.

Nemnda er enig med klageren i at leiligheten led av mangler, også sett hen til at klageren
reiste uspesifisert. Bostedene som tilbys gjester. som reiser uspesifisert kan være svært enkle,
men de skal være rengjort. Klageren betalte kr 8.582 for en ukes opphold for to personer,
inkludert flyreise tur/retur Rhodos. Arrangørens tilbud om et gavekort på kr 2.000 utgjør
i underkant av 25% av reisens pris, og antagelig det meste av hva hotellet kostet. Etter
nemndas syn bør beløpet utbetales i kontanter.

Vedtak:

Pakkereisenemnda anbefaler at det blir gitt et prisavslag på kr 2.000.