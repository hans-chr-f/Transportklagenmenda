Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av feil billettkategori.

Dato
16.02.2018

Saksnummer
2017-03330

Tjenesteytere
AtB AS

Klager har i det vesentlige anført

Klagers sønn ble ilagt gebyr på bussen 1. november 2017 da sønnen reiste med en
barnebillett til tross for at han var over 16 år. 

Klager viser til at sønnen har hatt reisekortet i mange år, men kun bruker det sporadisk
da sønnen stort sett benytter sykkel som transportmiddel. Det er klager som pleier å fylle
på reisekortet et par ganger i året. 

klager mener det er urimelig av AtB å forvente at foreldrene, når barnet fyller 16, må
oppsøke AtBs kundeservice for å endre billetten i kortet fra barn til voksen. Det er
mange løsninger som ville fungert som en påminnelse, eksempelvis en e-post den dagen
brukeren fyller 16 år, varsling på automaten i bussen, eller at det er gyldighetsdato på
kortet. 

Klager krever derfor at gebyret frafalles.

Tjenesteyterne har i det vesentlige anført
Klager sønn ble den 1.november 2017 ilagt tilleggsgebyr da han ved billettkontroll ikke
kunne legitimere rett til bruk av barnebillett,

Det avgjørende ved bruk av rabatterte reisebevis, er at man oppfyller retten til rabatt
innen den konkrete reisekategori. Kravet til legitimasjon ved bruk av rabatterte
billetter fremgår klart av AtBs regelverk som ligger tilgjengelig på våre nettsider. Det er
passasjerens ansvar å sette seg inn i regelverket som gjelder for reiser med AtB. Rett til
barnerabattert billett har man fra fylte 4 år til og med 15 år.

Klagers sønn fylte 16 år den 27. februar 2017. Han hadde fra og med dagen ikke lenger
rett til å reise med barnerabattert billett. AtB har forståelse for at det kan oppleves som
urettferdig å bli ilagt tilleggsgebyr når man ikke har hatt til hensikt å bryte AtBs vilkår for
reise. Det er likevel alltid passasjerenes ansvar å påse at han reiser med gyldig billett. I
tillegg til at det fremgår tydelig av transportvedtektene, står det eksplisitt i takstreglene
om barnepris at «ved fylte 16 år er du ikke lenger i kategorien barn, og er selv ansvarlig
for å endre billett».

Etter innføring av nettbutikk er det ikke lenger nødvendig å fremvise legitimasjon
ved kjøp av rabattert reisebevis. Det gjelder uavhengig av om man kjøper reisebevis
i nettbutikk, i Mobillettappen, på SMS eller ved vårt kundesenter. Reisebevisene er
upersonlige, og det innebærer at de kan brukes av flere så fremt brukerne oppfyller
vilkårene for reisekategorien registrert på reisebeviset. Av den grunn kan for eksempel
flere søsken under 16 år bytte på å bruke det samme t:kortet som er registrert med
billettkategorien barn. Det gjelder både om man har kjøpt periodebillett eller autoreise
på t:kortet. Siden t:kort ikke nødvendig brukes av én konkret person, operer AtB ikke
med et system hvor kunder får beskjed når det er tid for å endre reisekategori på
t:kortet.

AtB opprettholder med dette tidligere avgjørelse, og viser til begrunnelse i tidligere svar
til klager.

Nemnda bemerker

Klagers sønn ble ilagt gebyr ved kontroll på bussen 1. november 2017. Han hadde
reisekort for barnebillett, men var ikke berettiget til å bruke denne billettypen på grunn
av alder. Sønnen fylte 16 år den 26. februar 2017, dvs. åtte måneder tidligere. 

Nemnda bemerker at det etter AtBs regelverk, jf. § 2 og § 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. Reglene 
er objektive og gebyr kan ilegges selv om den reisende ikke er å bebreide.

Nemnda viser til at klagers sønn hadde feil billettkategori og at vilkårene for å ilegge
gebyr dermed var til stede.

Nemnda bemerker at det er den reisendes ansvar å sørge for å ha billett i riktig kategori. 

Nemnda har forståelse for at gebyr i dette tilfellet kan oppleves strengt. Det er imidlertid
av hensyn til reiseforetakene nødvendig med en konsekvent praksis da det er ulike
årsaker til at reisende har feil billettkategori. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.