Vedtak i Transportklagenemnda
- Kollektivreiser

Sammendrag

Kunne ikke vise billett pga. knust mobilskjerm

Dato
19.03.2021

Saksnummer
2021-00047

Tjenesteytere
Ruter

Klager har i det vesentlige anført

Klager ble ilagt gebyr på bussen 10. desember 2020 fordi hun ikke kunne fremlegge noen
gyldig billett. 

Klagers representant, hennes bror, viser til at klager reiste med en lånetelefon fordi
hennes mobil var på verksted. Klager hadde gyldig billett i billettapplikasjonen til Ruter,
men den var på mobilen hun brukte til vanlig. Klager har i senere tid fremlagt gyldig
billett for kontrolltidspunktet, samt kvittering fra Telia Company på registrering av skadet
mobilskjerm. 

Klagers representant krever at gebyret frafalles.

Tjenesteyterne har i det vesentlige anført
Klager ble ilagt gebyr på busslinje 21 fordi hun ikke kunne vise gyldig billett. Billetten er
upersonlig og må være med når man reiser. Det er ikke adgang til å vise billett i ettertid
for å slippe gebyr. 

Klager mottok også et gebyr 18. november 2020 for manglende billett. Dette gebyret ble
henlagt på stedet av kontrollør som en "advarsel". 

Ruter mener derfor at klager følgelig burde være klar over at hun vil ilagt gebyr om hun
ikke kan vise noen billett i kontrollen, og kan på bakgrunn av dette ikke se noen grunn til
å endre standpunkt i saken.

Nemnda bemerker

Klager ble ilagt gebyr 10. desember 2020 fordi hun ikke kunne fremvise gyldig billett
under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. 

Nemnda viser til at Ruter ikke har en praksis med at billetter kan vises i ettertid. Dersom
billetten ikke kan vises fram, anses vedkommende for å reise uten billett.

Vedtak

Transportklagenemnda for kollektivtransport finner ikke å kunne anbefale at klager gis
medhold.