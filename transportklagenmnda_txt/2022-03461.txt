Vedtak i Transportklagenemnda - Fly

Sammendrag

Krav om standarderstatning for forsinket ankomst på mer enn 3 timer.

Dato
22.05.2023

Saksnummer
2022-03461

Tjenesteytere
Ryanair

Klager har i det vesentlige anført

Klager og hans medreisende reiste med Ryanair fra London, Stansted til Oslo den 24.
oktober 2022. De ankom Oslo med en forsinkelse på tre timer og to minutter, og klager
fremsatte et krav om standarderstatning på 250 euro per passasjer i henhold til EU-
forordning 261/2004. 

Ryanair avviste kravet og anførte at forsinkelsen var på under tre timer. Klager viser
til e-posten de fikk fra Ryanair mens de satt og ventet på flyplassen i London. Da
var forsinkelsen allerede på godt over to timer. Videre viser han til Flighttracker og
utskrift derfra som viser en forsinkelse på tre timer og ti minutter. Også Avinor og
Flightaware.com med flere viste lignende informasjon da de landet.

Klager fastholder sitt krav standarderstatning for mer enn tre timer forsinkelse.

Tjenesteyterne har i det vesentlige anført
Ryanair beklager forsinkelsen på FR1392 fra London, Stansted til Oslo den 24. oktober
2022. Da forsinkelsen var på under tre timer kan de ikke utbetale erstatning i henhold til
EU-forordning 261/2004.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Ryanair har fremlagt en linje fra trafikkloggen til klagers flyvning. Der vises tiden i
feltet «LAND ON» med «1215/20». Tidene i loggen er oppgitt i UTC og det må derfor
legges til to timer. I henhold til klagers billett var planlagt ankomsttidspunkt kl 11.15.
Nemnda har i sin henvendelse til flyselskapet om tilsvar til saken forklart hva som
kreves av dokumentasjon og forklaringer for å godtgjøre at de i et slikt tilfelle ikke er
erstatningsansvarlige for forsinkelsen. Ryanair har ikke konkret opplyst om tidspunktet i
trafikkloggen gjelder for når flyet landet eller om dette var tidspunktet flyet parkerte ved
gaten eller da dørene ble åpnet. Det er tidspunktet for når dørene åpnes og passasjerene
kan forlate flyet som er relevant når tidspunktet for faktisk ankomsttid skal beregnes.
Det vises til EU-dom C-452/13 (Germanwings) og kommisjonens tolkningsveiledning til
forordningen punkt 3.3.3. Nemnda mener at dersom flyselskapet ikke dokumenterer på
hvilket tidspunkt dørene ble åpnet, må det legges til fem minutter. Dette er fast praksis
i nemnda og også den praksis som dansk nemnd følger. Nemnda bemerker at det kan
synes som det er gjort i loggen fra Ryanair også ved at ankomstidspunktet er uttrykt med
«1215/20».

Ettersom Ryanair ikke har forklart eller dokumentert nærmere hvilket tidspunkt døren
på flyet ble åpnet, legges det fem minutter til tiden som er opplyst som «LAND ON» i
trafikkloggen fra Ryanair. Nemnda kommer da frem til at forsinkelsen var på tre timer og
fem minutter. Nemnda finner heller ikke at Ryanair har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Klager og hans medreisende har rett på standarderstatning på 250 euro per
person, totalt 500 euro, for forsinkelsen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Ryanair utbetaler standarderstatning til klager og
hans medreisende med 250 euro per person, totalt 500 euro.