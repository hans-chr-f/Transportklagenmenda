Vedtak i Transportklagenemnda - Fly

Sammendrag

Krav om standardkompensasjon ved forsinkelse. Værforhold 24. april 2017.

Dato
01.02.2018

Saksnummer
2017-01075

Tjenesteytere
Norwegian

Klager har i det vesentlige anført

Klager reiste med Norwegians flyvning D85321 fra Oslo lufthavn (OSL) til Alicante
(ALC) 24. april 2017. Flyvningen ble forsinket med over fem timer, og klager på denne
bakgrunn fremsatt krav om standardkompensasjon i henhold til EU-forordning 261/2004
på 400 euro.

Tjenesteyterne har i det vesentlige anført
Norwegians flyvning D85321 fra Oslo lufthavn til Alicante 24. april 2017 ble forsinket
med fem timer og 13 minutter følge av kraftig snøfall denne dagen. I nyhetsartikler
sammenlignes situasjonen med askeskyen som oppstod i april 2010. Den enorme
nedbørsmengden medførte forsinkelser ved Oslo lufthavn, og mer enn femti flyvninger
ble kansellert. 

Det planlagte kabinpersonalet måtte ha sin lovpålagte hviletid. Kabinpersonale ble
omrokert for å unngå kanselleringer. Det var ikke mulig å unngå driftsforstyrrelser denne
dagen. 

Norwegian anfører at de ovennevnte værforhold er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
kanselleringen ikke kunne vært unngått selv om alle rimelige tiltak ble truffet. Selskapet
viser også til luftfartsloven § 10-20 og Montrealkonvensjonens artikkel 19, og avviser også
klagers krav på dette grunnlag. 

Norwegian har imøtekommet klagers fremsatte krav om forpleining i ventetiden. 

Norwegian avviser på ovennevnte bakgrunn klagers krav om standarderstatning.

Nemnda bemerker

Norwegians flyvning D85321 fra Oslo lufthavn til Alicante 24. april 2017 ble forsinket med
fem timer og 13 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande, ta av eller
ved at det oppstår store forsinkelser eller lignende, kan være en slik ekstraordinær
omstendighet som fritar flyselskapene for sitt erstatningsansvar. Dette må vurderes
konkret. Det er flyselskapet som må godtgjøre at det foreligger et slikt spesielt tilfelle.
Flyselskapene må videre godtgjøre at de har truffet alle rimelige tiltak for å unngå
forsinkelsen. 

Nemnda legger til grunn at de dårlige værforholdene den aktuelle dagen må anses
som en ekstraordinær omstendighet i forordningens forstand. Det vises til fremlagt
dokumentasjon fra Norwegian. Værforholdene førte til store uregelmessigheter ved Oslo
lufthavn, og flyvningen ble gjennomført. Klager har mottatt refusjon av utgifter til mat i
ventetiden, og nemnda mener at tilbudet fra Norwegian på kroner 330 er rimelig. 

Nemnda legger til grunn at forsinkelsen ikke kunne vært unngått selv om alle rimelige
tiltak ble truffet. Forsinkelsen gir etter dette ikke rett til standarderstatning, og nemnda
anbefaler ikke at klager gis medhold i sitt krav. Nemnda kan heller ikke se at klager har
krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.