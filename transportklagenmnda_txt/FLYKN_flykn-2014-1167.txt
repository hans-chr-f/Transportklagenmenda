Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
28.08.2015

Saksnummer
1167/14F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Torp til Bergen den 12. november 2013 kl. 18:40 med DY479. Avgangen
ble kansellert, og klager ble booket om til dagen etter kl. 08:25.

I henhold til flyselskapets fremlagte dokumentasjon oppstod lynnedslaget på en tidligere
avgang, på vei fra Trondheim til Bergen, den oppstod altså ikke på avgangen før klagers
avgang. En hendelse utenfor flyselskapets kontroll på en tidligere avgang, kan ikke bli brukt
som en årsak til å kansellere senere avganger. Dersom dette hadde vært akseptert ville listen
over kanselleringer etter en slik hendelse vært uendelig. Norwegian var ikke i stand til å sette
inn et erstatningsfly, flyselskapet er dermed erstatningspliktig.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY479 ble kansellert som følge av lynnedslag på tidligere avgang, DY171 fra Trondheim
til Bergen, det vises til fremlagt teknisk rapport. Hendelsen var ekstraordinær og utenfor
Norwegians kontroll. Flymaskinen måtte til kontroll før den kunne settes i drift igjen, og som
følge av dette ble DY478/DY479 kansellert.

Passasjerene ble tilbudt transport til Gardermoen og ny avgang derfra, eller overnatting og
ombooking til dagen etter fra Torp. Klager valgte sistnevnte. Det er ikke vanlig å ha reservefly
og mannskap stående på alle flyplasser. Norwegian har ikke reserve i verken Bergen eller på
Torp.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.

En hendelse som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at flyet som skulle
operere strekningen, LNNOZ, ble truffet av lyn på vei fra Trondheim til Bergen den 12.
november. Det var nødvendig med teknisk kontroll av flyet før det kunne fly videre. Som
følge av dette ble flygningen fra Trondheim til Torp og flygningen fra Torp til Bergen (klagers
flygning) kansellert.

Nemnda er av den oppfatning at lynnedslag er å anse som en ekstraordinær omstendighet.
Etter nemndas vurdering kunne verken lynnedslaget eller kanselleringen vært unngått selv
om alle rimelige tiltak var truffet. Kanselleringen gir følgelig ikke rett til standarderstatning
etter EU-forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.