Vedtak i Pakkereisenemnda

Sammendrag

Krav om standarderstatning i henhold til EU-forordning
261/2004 på 600 euro pr. person på grunn av forsinkelse.

Dato
07.10.2014

Saksnummer
69/14P

Tjenesteyter
Star Tour AS

Saken gjelder:

Krav om standarderstatning i henhold til EU-forordning 261/2004 på 600 euro pr. person på
grunn av forsinkelse.

Klager har i det vesentlige anført:

Klager og hennes to venninner hadde bestilt en reise til Gran Canaria for en uke.

På hjemreisedagen den 01.02.14 ble flyet, Norwegians rute DY9603, forsinket med 12
timer. Flyavgangen var planlagt til kl. 18.45. Klokken 22.00 fikk de første beskjeden om at
flybesetningen måtte ta lovpålagt hviletid på grunn av forsinkelser gjennom hele dagen og
derfor ikke fikk fly hjem til Norge. Kapteinen ga beskjed om at de skulle gjøre sitt beste for å
få passasjerene hjem den dagen og at de skulle fly til Malaga, hvor flyselskapet har base, for å
bytte besetning der. Ny avgangstid ble satt til kl. 23.00.

Da det nærmet seg avgangstid fikk de en ny beskjed om at det ble enda en utsettelse, denne
gangen på grunn av tanking av bensin. Ved midnatt kom kapteinen ut igjen og ga beskjed om
at de ikke kunne fly til Malaga likevel da flyet var for tungt til å lande der. Klager og hennes
reisefølge måtte overnatte på den kalde flyplassen uten pledd eller lignende da det ikke var
mulig å skaffe hotell til passasjerene. Det viste seg at Norwegian ikke hadde gitt beskjed til
Star Tour om dette. Etter hvert fikk de likevel tilbud om hotell, men da var klokken allerede
blitt 01.30. Bagasjen fikk de heller ikke igjen. Ny avgangstid ble satt til kl. 06.30.

De fikk utdelt et skriv om deres rettigheter ved forsinkelser. De fikk kun to matkuponger à
12 euro pr. person på 12 timer og ikke tilbud om gratis telefonsamtaler som de i følge dette
skrivet hadde krav på. Klager finner Star Tours og Norwegians håndtering av forsinkelsen
sendrektig og dårlig organisert.

De har i ettertid fått kr 500 pr. person i kompensasjon. Klager krever 600 euro pr. person i
henhold til EU-forordning 261/2004.

Star Tour har i det vesentlige anført:

Årsaken til forsinkelsen var pålagt hvile for kabinpersonalet da utreisen fra Oslo Lufthavn
Gardermoen denne dagen ble forsinket på grunn av en teknisk feil og også på grunn av
motvind på flyvningen fra Oslo til Gran Canaria. Forsinkelsen på denne flyvningen ble på 1
time og 13 minutter, noe som dessverre fikk konsekvenser for hjemreisen fra Gran Canaria.

Klagers fly, Norwegians rute DY9603, skulle ha landet på Oslo Lufthavn Gardermoen kl. 01.10
den 02.02.14, men landet ikke før kl. 13.00. Det ble en forsinkelse på 11 timer og 50 minutter.
Star Tour viser til rapporten fra Norwegian vedrørende årsaken til forsinkelsen og hva som ble
gjort fra flyselskapets side i forbindelse med forsinkelsen.

Star Tour anser at Norwegian ikke hadde noen mulighet til å unngå forsinkelsen og av den
grunn berettiger det derfor ikke til standarderstatning etter EU-forordning 261/2004.

Star Tour har utbetalt kr 500 pr. person for forsinkelsen i henhold til Alminnelige vilkår for
pakkereiser. I tillegg vil Star Tour dekke eventuelle ekstrautgifter som klager kan ha hatt til mat
og lignende mot kvitteringer.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3.

Kabinpersonalet har i følge flyselskapet en maksimal sammenhengende arbeidstid på 14
timer. I den foreliggende sak har Norwegian opplyst at flyet lettet 34 minutter forsinket fra
Gardermoen grunnet en eller annen teknisk årsak som ikke er oppgitt. Flyet landet på Grand
Canaria 1 time og 13 minutter forsinket. Forsinkelsen på ytterligere 39 minutter var forårsaket
av sterk motvind. Av billetten fremgår det at ordinær flytid mellom Oslo og Las Palmas skulle
ha vært 5 timer og 45 minutter.

Det fremgår videre at ordinær flytid fra Las Palmas til Oslo var beregnet til 6 timer og 25
minutter.

Uten å beregne annen arbeidstid enn den som tilbringes etter at passasjerene har kommet
om bord, innebærer en tur/retur kabintjeneste Oslo - Las Palmas - Oslo en flytid på 12 timer
og 10 minutter.

Reklamasjonsnemnda legger til grunn at kabinpersonalet må møte i god tid før avgang og
heller ikke kan forlate flyet før alle passasjerene er ute av flyet.

Dette gjelder begge veier. Det antas også at det må legges inn en pause mellom flyvningene,
blant annet til fylling av drivstoff, som må skje uten passasjerer om bord, og til teknisk sjekk.

Etter nemndas syn er turnusen med dette lagt opp med så små marginer at det ikke plass
små endringer i programmet, slik som f.eks. retting av mindre tekniske problemer, forsinket
avgangstid pga avgangskø på flyplassen, motvind etc.

Nemnda kan ikke se at noen av de ovenfor nevnte årsaker er ekstraordinære, i den forstand at
de inntreffer så sjelden at det er forsvarlig ikke å ta høyde for at slike hendelser kan inntreffe.

Det er flyselskapet som må godtgjøre at det foreligger ekstraordinære omstendigheter, og
bestemmelsen tolkes strengt. Det er flyselskapet som har størst mulighet til å påvirke og
forhindre at forsinkelser oppstår.

Også preventive hensyn tilsier at flyselskapet i utgangspunktet må bære ansvaret.

Nemnda kan ikke se at selskapet i dette tilfelle har sannsynliggjort at det forelå
ekstraordinære omstendigheter som kan frita for erstatningsplikt.

Passasjerene har da krav på erstatning etter EU-forordningen.

Nemnda bemerker at håndteringen av den innledende forsinkelsen ikke synes å ha vært
heldig. Når det allerede ved landing var klart at kabinpersonalet ikke kunne stå om bord til
Oslo, men at flyet eventuelt måtte mellomlande for å ta om bord nytt crew, er det relativt
uforståelig at flyet bunkret bensin som om det skulle til Oslo. I mail fra Norwegian fremgår
det at det var mulig å hente et stand-by crew i Malaga. Slik denne episoden er beskrevet var
drivstoffbunkringen den direkte årsaken til kanselleringen, i og med at det ikke var mulig å få
tømt tankene for 6 tonn bensin i tide, fordi tankbilen som skulle suge ut drivstoffet var full.
Flyvningen ble deretter innstilt.

Konsekvensene for passasjerene ble i dette tilfellet store, idet en hel flylast med passasjerer,
flere av dem barn, måtte tilbringe 11 timer og 50 minutter i avgangshallen på en flyplass.

Forsinkelsen berettiger i utgangspunktet også til erstatning etter lov om pakkereiser og
Alminnelige vilkår for pakkereiser, men i medhold av punkt 8.2e) skal det beløpet passasjeren
får utbetalt iht EU-reglene gå til fradrag ved beregning av eventuelt prisavslag/erstatning
etter pakkereiseloven. Hver passasjer har etter dette krav på et beløp tilsvarende 400
euro i kompensasjon. Beløpet er det som gjelder for flyvninger innen EU. I tillegg har
reisearrangøren et omsorgsansvar for passasjerene mens de venter på flytransport. Det er
opplyst av Norwegian at hotellrom ikke lot seg oppdrive. Arrangøren delte ut to matkuponger
til en verdi av 12 euro, og tilbød også sent på natten, etter mange timer i avgangshallen,
hotellrom. Klageren tok ikke i mot det, for med lang reise til og fra hotellet var det ikke lenger
noe poeng. Passasjerene er i ettertid tilbudt utgiftsdekning, men da mot originale kvitteringer.

Reklamasjonsnemnda for pakkereiser finner at passasjerene ved en så lang forsinkelse
bør ha krav på å få utbetalt et beløp på minimum kr 500,- pr. passasjer til dekning av mat,
forfriskninger, telefonsamtaler etc.

Vedtak:

Reklamasjonsnemnda for pakkereiser anbefaler at det gis en kompensasjon på 400 euro pr.
person, og at det utbetales kr 500 pr. person til dekning av utgifter til mat og forfriskninger
etc. i forbindelse med forsinkelsen. Den allerede utbetalte kompensasjonen på kr 500 for
forsinkelsen kommer til fradrag.

Vedtaket er enstemmig.