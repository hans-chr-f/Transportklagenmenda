Vedtak i Transportklagenemnda
- Kollektivreiser

Sammendrag

Krav om frafall av kontrollgebyr.

Dato
22.03.2021

Saksnummer
2020-03772

Tjenesteytere
Vy

Klager har i det vesentlige anført

Klager skulle reise med tog fra Ås til Oslo den 04. desember 2020. Klager har vist til at
han forsøkte å kjøpe billett via app, men at dette ikke gikk på grunn av en teknisk feil.
Klager forsøkte å kjøpe billett igjen når han ble kontrollert og han viste kontrolløren
feilmeldingen han fikk opp. Klager har vist til at han var nødt til å ta toget for å rekke
et møte i Oslo. Videre har klager vist til at han opplevde den samme feilmeldingen i
november 2020, og at kontrolløren den gang lot han kjøpe billett.

Klager krever at gebyret frafalles.

Tjenesteyterne har i det vesentlige anført
Vy har vist til at klager ble ilagt gebyr på toget i en ubetjent vogn den 04. desember 2020
fordi han ikke kunne fremvise gyldig billett ved kontroll. 

Vy har anført at reisende er må kjøpe billetter før de går om bord i en ubetjent vogn i
henhold til § 4C i selskapets transportvilkår.

Videre har Vy vist til at det ikke er blitt registrert noen feil i deres salgskanaler den
aktuelle dagen, og det har heller ikke vært problemer hos billettsalgsselskapet Entur AS.
Ubetjente vogner er tydelig merket på både innsiden og utsiden med at man må ha en
gyldig billett.

Dersom den reisende ikke har mulighet til å kjøpe billett i forkant av reisen, kan
vedkommende gå om bord på vogner merket «billettsalg» eller på eget ansvar bytte
vogn før avgang. Klager har anført at han gikk om bord på Ås. Kontrollen ble utført
etter avgang fra Ski og klager hadde dermed god tid til å flytte seg til betjent vogn. Til
informasjon var det kun 86 passasjerer på toget denne dagen. Toget hadde kapasitet til
over 600 passasjerer.

Klager kunne ikke fremvise gyldig billett og gebyret er dermed rettmessig. Vy ser ingen
grunn til at gebyret skal frafalles.

Nemnda bemerker

Klager ble ilagt gebyr på toget den 04. desember 2020 fordi han ikke kunne fremvise
gyldig billett ved kontroll. 

Det fremgår av Vys transportvilkår § 4 at passasjerer som ved kontroll ikke kan vise gyldig
billett, vil bli ilagt et gebyr. Bestemmelsen er objektiv og gebyr kan således ilegges selv
om passasjeren ikke har opptrådt klanderverdig.

Ved kontroll kunne ikke klager fremvise gyldig billett og vilkårene for å ilegge gebyr var
dermed til stede. Nemnda viser til at det er klagers ansvar å sørge for å ha en gyldig
billett og at dersom den reisende opplever problemer med kjøp av billett gjennom app,
må den reisende benytte seg av alternative måter for å kjøpe billett. I dette tilfellet kunne
klager enkelt gått om bord i en betjent vogn og kjøpt billett.

Vedtak

Transportklagenemnda – Kollektiv anbefaler ikke at klager gis medhold.