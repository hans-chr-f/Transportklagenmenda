Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.02.2018

Saksnummer
2017-01214

Tjenesteytere
SAS

Klager har i det vesentlige anført

Klager skulle reise fra Oslo til Tromsø via Bodø (SK4116 og SK4572) den 17. februar 2017
kl 15.35 med ankomst kl. 19.15. SK4572 fra Bodø til Tromsø ble forsinket. Det er ikke
opplyst hvor lang forsinkelsen var, eller om klager ble ombooket. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
SK4572 fikk ikke landingstillatelse i Tromsø og ble omdirigert tilbake til Bodø som følge av
værforholdene i Tromsø. Det vises til fremlagt dokumentasjon. 

Mange passasjerer var strandet i Bodø som følge av uværet i Tromsø. Da det ikke fantes
flere overnattingsmuligheter i Bodø, ble klager i Oslo booket om til å fly direkte fra Oslo
til Tromsø påfølgende dag kl 11.35. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor SAS' kontroll. 

SAS har gjort det de kunne for å få klager frem til endelig bestemmelsessted raskest
mulig.

SAS kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Flyselskapets plikt til å omrute, strekker seg utover omruting med eget selskap og
samarbeidspartnere, jf kommisjonens veiledning av 15.06.2016 punkt 4.2. 

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått, selv om alle rimelige tiltak var
truffet:

SAS har fremlagt dokumentasjon med forklaring som viser at SK4572 fra Bodø til Tromsø
måtte omdirigeres tilbake til Bodø grunnet kraftig snøvær i Tromsø. Det var på det
tidspunktet klager skulle reise fra Oslo kjent at mange passasjerer var strandet i Bodø
som følge av uværet i Tromsø. Da det ikke fantes flere overnattingsmuligheter i Bodø,
ble klager allerede i Oslo booket om til å fly direkte fra Oslo til Tromsø påfølgende dag kl
11.35 med et direkte fly.  

Kanselleringen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.