Vedtak i Transportklagenemnda
- Kollektivreiser

Sammendrag

Krav om refusjon av ekstra utgifter til nye flybilletter som følge av forsinket tog.

Dato
19.12.2017

Saksnummer
2017-02404

Tjenesteytere
NSB AS

Klager har i det vesentlige anført

Klager skulle reise med NSB fra Oslo S til Gardermoen 28. august 2017 kl. 09.54, med
planlagt ankomst kl. 10.17. 

Toget ble forsinket og hadde derfor ikke avreise fra Oslo S før kl.10.54. Dette resulterte i
at klager ikke rakk planlagt flyvning som hadde avgang fra Gardermoen kl. 11.20.

Klager krever derfor at NSB refunderer kostnaden til nye flybilletter til 813,40 EUR.

Tjenesteyterne har i det vesentlige anført
Klager kjøpte tre billetter på billettautomaten på Oslo S 28. august kl.09.35. Billettene var
gyldig fra sone 1 til sone 4N (Oslo lufthavn). 

Første togavgang etter klagers billettkjøp var med tog 510 som hadde planlagt avgang
kl.09.55. Grunnet tekniske problemer med Bane Nor sitt signalsystem ble tog 510
forsinket med 32 minutter. Faktisk avgang ble derfor kl. 10.22 og toget ankom Oslo
Lufthavn først kl.10.51. NSB viser  til vedlagt dokumentasjon på togets logg. 

NSB viser til sine transportvilkår, som er godkjent av Samferdselsdepartementet, hvor
det er uttalt at NSB ikke har ansvar for skade som følge av forsinket ankomst. Et unntak
fra dette utgangspunktet er transport til flyplass. Hvis det oppstår en forsinkelse på mer
enn 30 minutter og passasjeren mister flyvningen, kan passasjeren ha krav på refusjon
av kostnader til nye flybilletter etc. For at det skal være tale om rett på erstatning må
passasjeren ha beregnet en tidsmargin på 60 minutter, samt innsjekkingstidspunkt på
fly. Dette vil si at det må beregnes 60/30 minutter ekstra tid ved ankomst flyplass i tillegg
til innsjekkingstiden til flyselskapet.

Det følger av Norwegians hjemmeside at innsjekk må skje senest 45 minutter før planlagt
avgang. Med utgangspunkt i denne saken vil beregningen være følgende: 

Planlagt ankomsttid for tog 510 på Oslo Lufthavn: kl.10.17
+ tidskrav i henhold til transportvilkår § 7 D: 30 minutter
+ Norwegians innsjekkingsfrist :                     45 minutter

Planlagt avgangstid for klagers flyvning med DY1234 var kl. 11.20. Det innebærer at frist
for innsjekk var kl.10.35. Klagers planlagte reisetidspunkt var derfor 12 minutter for kort
etter vilkåret i § 7 D. 

NSB er således ikke ansvarlig for den ekstra kostnaden, og kan derfor ikke imøtekomme
klagers krav om refusjon av billettkostnaden til nye flybilletter. Derimot har NSB tilbudt å
refundere klager 50% av billettkostnadene i henhold til § 7 J i Transportvilkårene.

Nemnda bemerker

Ved vesentlig forsinkelse kan passasjerer fremme krav om dekning av påregnelige
direkte utgifter i tillegg til refusjon av 50 % av billettprisen, jf. NSBs transportvilkår § 7B.
En forsinkelse regnes i dette tilfellet som vesentlig når den er på mer enn 30 minutter, jf.
vilkårene § 7 A. 

Nemnda legger til grunn at klager skulle ta tog kl 09.54, men at toget  ble forsinket
på grunn av tekniske problemer. Klager har oppgitt at første tog gikk kl 10.45, mens
NSB opplyser at toget gikk kl 10.22. Klager er tilsendt tilsvaret fra NSB, men har ikke
gitt kommentarer til dette. Nemnda legger til grunn av toget gikk kl 10.22 og ankom
Gardermoen kl 10.51. Det er imidlertid ikke avgjørende for nemndas vurdering hvorvidt
toget var 32 minutter eller 63 minutter forsinket. 

I følge NSBs transportvilkår § 7 D kan imidlertid ikke erstatning kreves dersom
passasjeren ikke har beregnet tilstrekkelig tid til på flyplassen. Det forutsettes at det
beregnes 30 minutter ekstra tid fra ankomst flyplass til flyselskapets innsjekkingstid. 

Klagers planlagte tog skulle ankomme Gardermoen kl 10.17 og flyets avgangstidspunkt
var kl 11.20 med siste innsjekking 45 minutter før, dvs. kl 10.35. Klager har følgelig
ikke beregnet så lang tid som forutsettes i § 7 D,  og er ikke berettiget til dekning av
flybillettene. 

Nemnda finner ikke grunnlag for å kunne anbefale at klager får dekket utgiftene til
flybilletter.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig