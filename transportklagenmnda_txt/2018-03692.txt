Vedtak i Transportklagenemnda
- Kollektivreiser

Sammendrag

Hadde ikke billett

Dato
08.12.2018

Saksnummer
2018-03692

Tjenesteytere
Ruter

Klager har i det vesentlige anført

Klager reiste med T-banen da hun ble ilagt gebyr i en ut-kontroll fordi hun ikke hadde
billett.

Klager viser til at hun slet med RuterBillett appen noe som resulterte i at hun ikke
fikk kjøpt billett. Da hun gikk av T-banen var det kontroll og klager ble ilagt gebyr.
Kontrolløren som snakket med klager omtalte henne som "han" under hele samtalen, til
tross for at klagers venninne presiserte at riktig pronomen var "hun". Klager gjennomgår
for tiden kjønnsskifte og opplevde hele episoden som sterkt kjønnsdiskriminerende og
nedverdigende, og har slitt med tunge tanker i etterkant av kontrollen. 
Klager mener at Ruter, på bakgrunn av hele episoden med kontrolløren, bør frafalle
gebyret.

Tjenesteyterne har i det vesentlige anført
Klager ble ilagt gebyr i en ut-kontroll på T-banen den 30. oktober 2018 fordi hun ikke
hadde noen gyldig billett.

Ruter beklager at kontrolløren sa feil når klager ble omtalt som "han", men Ruter tror
ikke dette var gjort med vond vilje fra kontrollørens side. 

Denne saken dreier seg om klager skal slippe å betale gebyr eller ikke. Da må Ruter
forholde seg til fakta i saken, som er at klager ikke hadde noen billett. Ruter kan ikke se
at det er grunnlag for at klager skal slippe å betale dette gebyret. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved en utkontroll på T-banen 30. oktober 2018 ilagt gebyr da hun ikke kunne
vise billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise billett og vilkårene for å ilegge gebyr var dermed til stede.

Nemnda bemerker at reisende selv har ansvaret for å ha gyldig billett før påstigning på T-
banen slik at billett eventuelt kan kjøpes på annen måte dersom mobilkjøp ikke lykkes.  

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold