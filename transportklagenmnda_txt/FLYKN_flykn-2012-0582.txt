Vedtak i Transportklagenemnda - Fly

Sammendrag

Krav om standarderstatning grunnet innstilling.

Dato
04.09.2013

Saksnummer
582/12F

Tjenesteyter
SAS

Krav om standarderstatning grunnet innstilling.

Klager har i det vesentlige anført:

Klager skulle reise fra Ålesund til Stavanger den 11. september 2012 med SK4139 kl. 07:30.
Om morgenen avreisedagen fikk klager sms om at flyet var forsinket til kl. 09:00, og senere at
flyet var kansellert.

Klager måtte være i Stavanger til kl. 11:00, hans tur måtte derfor avlyses. Klager har fått
refundert sin flybillett.

Klager krever standarderstatning 250 euro i henhold til EU forordning 261/2004.

SAS har i det vesentlige anført:

SK4139 ble forsinket som følge av birdstrike, det vises til teknisk rapport.

Forsinkelsen og den etterfølgende innstilling skyldtes en ekstraordinær omstendighet ved
kollisjon med fugl. Dersom klager hadde valgt å reise ville han ha landet kl. 11:25. Klager
valgte derimot å avbryte reisen da han måtte være i Stavanger innen kl. 11:00.

Klager har fått full refusjon på sin ubenyttede flybillett, SAS kan ikke imøtekomme hans krav
utover dette.

Det vises for øvrig til SAS brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet at flyet av sikkerhetsmessige grunner måtte kontrolleres
etter kollisjon med fugl.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.