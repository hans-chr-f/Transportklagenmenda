Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
14.01.2021

Saksnummer
2020-02056

Tjenesteytere
Norwegian Air Shuttle
Ving Norge AS

Klager har i det vesentlige anført

Klager reiste med Norwegians flyvning DY9029 fra Gran Canaria til Haugesund den
04. januar 2020. Etter reisen oppdaget klager at kofferten var ødelagt. Den hadde blitt
trykket inn slik at festet for det uttrekkbare trillehåndtaket ble slått løs. Da klager viste
kofferten til Aviator på flyplassen, ble klager tilbudt en erstatningskoffert. Klager avviste
dette tilbudet da erstatningskofferten ikke tilfredsstilte klagers behov. 

Klager informerer om at den skadde kofferten var en svært lett modell fra Rimowa, som
også får plass inni en større koffert klager har. Klager viser til at flyet landet i Haugesund
den 04. januar, rundt klokken 22. Klager sendte inn en skaderapport til Norwegian den
11. januar klokken 09.11. Norwegian har likevel avvist klagers krav med henvisning til
klagefrist på 1 uke.

Klager viser til at Rimowa ikke har noe salgssted i Norge, og at den aktuelle modellen
ikke levers. Tilsvarende kofferter ligger fra 500 til 630 euro på utenlandske nettbutikker.
Frakt, toll og MVA vil komme i tillegg. Klager anslår at kr 6 000 vil være rimelig i erstatning
dersom han må skaffe kofferten selv.

Etter at Norwegian sendte inn tilsvar i saken, har klager vist til at han har forholdt seg til
det Norwegian har skrevet på sine nettsider. Klager viser videre til at han har begrenset
kjennskap til luftfartsloven. Klager påpeker at skaden på kofferten er lite synlig, men av
stor betydning funksjonelt. Feste til den ene glideskinnen for trillehåndtaket er ødelagt.
Klager forklarer at han merket at det var vanskelig å få dyttet inn håndtaket da han skulle
legge kofferten i taxien fra flyplassen, men at han ikke gjorde nærmere undersøkelser
før han kom hjem. Klager antar at skaden skyldes et kraftig støt mot kofferten der
glideskinnen går på innsiden, har ført til at festet har løsnet. Klager viser til at taxituren
var rolig og uten noen form for belastning på kofferten.

Klager krever erstatning pålydende NOK 6 000 for den ødelagte kofferten.

Tjenesteyterne har i det vesentlige anført
Norwegian viser til at klager reiste fra Gran Canaria til Haugesund om bord på D9029 den
04. januar 2020. Klager hevder at bagasjen ble skadet under reisen, men skaden ble ikke
meldt umiddelbart ved ankomst Haugesund. En skaderapport ble først opprettet 7 dager
etter at reisen fant sted, den 11. januar 2020.12.01 

Klager ble besvart den 13. januar med avslag, da skaden ikke ble meldt umiddelbart.
Klager ble anbefalt å melde skaden til sin egen reiseforsikring, for om mulig, å få refusjon
for skaden.

Norwegian viser til luftfartslovens § 10-26 hvor det fremgår at innskrevet reisegods som
utleveres formodes å være i god stand. Dersom godset er skadd, må mottakeren klage
om det til fraktføreren umiddelbart etter at skaden eller tapet oppdages.

Norwegian viser til at Transportklagenemnda i flere saker har slått fast at bagasjen anses
som mottatt i riktig stand når den reisende har forlatt flyplassen uten å melde skaden.
Norwegian anfører at på grunn av manglende rapportering er det ikke sannsynliggjort
når eller om bagasjen ble skadet mens bagasjen var i flyselskapets varetekt.

Norwegian avslår klagers krav.

Nemnda bemerker

Innledningsvis bemerker nemnda at etter luftfartsloven § 10-26 må man sende inn
klage umiddelbart etter at skaden oppdages og senest innen syv dager. Kofferten ble
utlevert klager den  4. januar 2020, og klagen ble sendt inn den 11. januar 2020. Klagen
er fremsatt innen den syvende dagen, og derfor fremsatt innen fristen. 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. 

Nemnda presiserer luftfartsloven § 10-26 første ledd er er en bevisbyrderegel.
Ettersom skaden ikke ble rapportert før klager forlot flyplassen, medfører denne
bevisbyrderegelen at det er klager som har bevisbyrden for at skaden oppstod på reisen
eller i Norwegians varetekt.

Etter nemndas syn har klager ikke oppfylt denne bevisbyrden.  Klagen ble først
rapportert den 11. januar 2020. I e-post til Norwegian den 13. januar 2020 beskrev klager
at han oppdaget skaden da  han pakket ut kofferten på kvelden den 4. januar 2020.  I
brev til Transportklagenemnda skriver klager at han merket at det var litt vanskelig å få
dyttet håndtaket inn da han skulle legge kofferten i taxien fra flyplassen, men at han ikke
undersøkte ikke dette nærmere før han var kommet hjem.

Det er ikke mulig for nemnda å fastslå om skaden skjedde mens kofferten var i
Norwegians varetekt. Det er selvfølgelig vanskelig for klager å bevise at skaden skjedde
under flyvningen, men som nevnt er det klager som har bevisbyrden for dette siden
skaden ikke ble rapporter før klager forlot flyplassen. 

Nemnda bemerker at det med fordel bør fremgå av Norwegians informasjon at klager
bør levere skademelding snarest, og senest innen syv dager. 

Nemnda anbefaler at klager ikke gis medhold.

Vedtak

Transportklagenemnda-fly anbefaler ikke at klager gis medhold.