Vedtak i Pakkereisenemnda

Sammendrag

Krav om prisavslag grunnet støy fra nabolugaren på cruise.

Dato
14.11.2018

Saksnummer
2018-02286

Tjenesteytere
Ticket

Klager har i det vesentlige anført

Klager bestilte en pakkereise for to personer med cruise på skipet Symphony of the Seas
i perioden 17.06.2018 - 24.06.2018. Totalpris kr. 35.000.

Klager bestilte lugar på cruiseskipet Symphony of the Seas med RCL den 9. mai 2018.
Av selger i Ticket ble klager fortalt at det kun var en ledig lugar igjen og det var denne
typen de måtte ta. Dette var en innvendig lugar med balkong mot «Central Park». Da det
nærmet seg avreise for cruiset i begynnelsen av juni fant klager ut hva lugarnummeret
var i forbindelse med innsjekking, og oppdaget at dette var en såkalt «Connection» lugar
med dør inn til lugaren ved siden av.

Klager ble skeptisk i forhold til både støy og eventuelt adgang fra denne lugaren. Han tok
derfor kontakt med Ticket igjen per telefon og prøvde å komme i kontakt med selger for
eventuelt å kunne bytte lugar. Da hun ikke var tilgjengelig fikk klager beskjed om å legge
igjen en melding og gjorde derfor dette. I denne meldingen tilføyde klager også noen
andre generelle spørsmål han ønsket svar på og la på. En eller to dager senere ble klager
oppringt fra en selger fra Ticket, men klager hadde ikke anledning til å ta telefonen da
han var på jobb. Klager fikk derfor svaret formidlet på en e-post hvor det stod følgende
angående lugaren: 

Spørsmål: Spørsmål om å endre lugar pga. at de bor i en "connection" lugar? Svar: «Ser
ingen vist med at dere skal endre lugar pga at dørene i mellom lugarene er ikke mulig å
åpne med mindre man er en stor familie el stort reisefølge og har begge lugarene booket
på hver side av døren samt ber rederiet åpne døren. Så dere trenger ikke å bekymre dere
for dette for disse dørene kan ingen av dere åpne på egenhånd. Kun rederiet har tilgang
til dette».

Da klager kom om bord oppdaget de at det var veldig lytt fra klagers lugar inn til
nabolugaren hvor det bodde voksne og barn. Det viste seg at det var støy  fra tidlig
morgen kl. 07.00 til etter midnatt. Det var alt fra høylytt snakking, tv, støy fra løping og
hopping, dører som smalte igjen, til lyder fra wc og dusjing med mer. Dørhåndtak på
døren ble også tatt i ved noen tilfeller og dette ble svært plagsomt for klager. 

Fra rederiet fikk klager tilbud om å bytte til en utvendig lugar den 18.06.2018, men her
var det også støy fra et teknisk rom, stinkende røyklukt og klager ønsket ikke å bo i en
lugar mot sjøen. 

Siden klager var så skuffet over behandlingen de hadde fått, bestemte han seg for å
kjøpe flybilletter fra Roma for å reise hjem med "Ticketgaranti". Klager vurderte å gå av
skipet, men siden "loyality ambassadøren" virket å ville hjelpe, fattet klager nytt håp og
valgte å bli med cruiset videre. Klager tok på nytt kontakt med damen, men nå hadde
pipen fått en annen lyd. Klager måtte godta alt som det var, og det hun kunne tilby var
30 % rabatt på neste cruise. Klager så derfor ingen hensikt i å ha noe mer kontakt med
denne personen på cruiset videre, da det bare ville skape mer uhygge enn glede og
trivsel. Klager ble følgelig boende i lugaren med dør mellom lugarene hele cruiset.

Klager brukte en betydelig del av cruiset til å stå i kø, vente og snakke med personalet
til ingen nytte. Hele cruiset ble grunnet lugarsaken og de andre sakene bortimot helt
ødelagt og de planer klager hadde lagt for de ulike destinasjonene gikk for det meste i
vasken, i tillegg til at de mistet flere av showunderholdningene, første middag på "My
time dining" og lunsjen på spesialrestauranten. 

Klager krever reisens pris refundert.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte reisen den 9. mai 2018 med avreise 17. juni 2018, via telefon hos Tickets
butikk på Hamar. Det var kun en lugar igjen med balkong mot "central park", og selgeren
fikk inntrykk av at klager selv satt med dekksplanen på sin skjerm. Samtalen varte i
nærmere 45 min, og det var mye frem og tilbake, før klager bestemte seg. Han var
blant annet usikker på om dette var ferieformen for han og følget. Han forhørte seg om
muligheten av å kunne gå av båten i Roma hvis det skulle vise seg at de ikke trivdes. 

En tid etter bestillingen kontaktet klager Ticket igjen og bad dem se om det var mulig
å endre lugar, fordi han hadde sett at lugaren han hadde bestilt hadde en "connecting
door". Ticket kontrollerte dette med rederiet, men båten var fortsatt helt full, og derfor
var det ikke mulighet for å endre. Klager nevner i sin reklamasjon at han selv ved senere
undersøkelser fant ut at det fortsatt var andre lugarer ledige av ulik kategori på dette
cruiseskipet. Ticket finner dette ikke sannsynlig, da skipet allerede var fullt da klager
bestilte cruiset.

Deretter hørte Ticket ingenting fra klager før han hadde vært på cruiset i to dager. Han
var misfornøyd med lugaren, og ville snakke med den som hadde solgt han reisen. De
fikk ikke kontakt i løpet av dagen, og klager valgte selv å bestille flybilletter fra Roma til
Oslo online, som han avbestilte dagen etter. Klager søker så igjen kontakt med selgeren
uten å lykkes. Han ønsket ikke å bli ringt opp da Ticket foreslo det. Tickets selgere jobber
skift, og er derfor ikke tilgjengelig til enhver tid.  

Etter hjemkomst kontaktet klager Tickets selger, og de hadde en lang samtale der klager
uttrykte sin misnøye med reisen. Selgeren bad han skrive en reklamasjon som de kunne
sende til cruiserederiet. Klagen kom, og klager ga tydelig beskjed om at Ticket ikke fikk
lov til å videresende den til RCL uten hans samtykke. Dette samtykket fikk Ticket aldri,
og derfor har saken havnet i Pakkereisenemnda. Følgende fremgikk av klagers brev til
Ticket: N.B. Dette dokumentet skal ikke videreformidles til andre uten undertegnedes
tillatelse og er å regne som en reklamasjon til Ticket reisebyrå." 

Ticket er formidler av RCL og kan ikke ta ansvaret for lugaren klager selv valgte å bestille.
Ticket tilbød klager den eneste lugaren som var ledig da klager bestilte reisen, og denne
valgte klager å akseptere. Selv etter at klager ønsket å endre, og det ikke var noen
alternative lugarer ledig, valgte han å beholde den bestilte lugaren. 
Ticket kan ikke se at det foreligger grunnlag for refusjon av reisens pris. 

Det vises for øvrig til korrespondanse fra Ticket.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Klageren bestilte cruise for to personer i tidsrommet 17. juni til 24. juni 2018.  Reisen
ble bestilt 9. mai.  Klageren fikk en innvendig lugar med balkong som vente innover
mot "Central Park", hvilket var etter hans ønske.  Bestillingen ble foretatt på et så
sent tidspunkt at den lugaren har fikk var siste ledige lugar, og det ble han informert
om.  Klageren har i ettertid uttrykt misnøye med plasseringen da lugaren hadde dør
inn til nabolugaren.  Så vidt nemnda kan forstå var det etter klagerens syn betydelig
lydgjennomgang mellom lugarene.

Klageren har i ettertid stilt spørsmål ved om det virkelig var slik at han fikk siste ledige
lugar.  Klageren mener å ha sett at det var ledige lugarer på den aktuelle seilingen. Han
ber om at Ticket fører bevis for at det ikke var andre ledige lugarer enn den han fikk.

Nemnda bemerker at det er den som påstår at avtalemotparten har gitt uriktige
opplysninger som har bevisbyrden for at det er tilfelle. Nemnda kan ikke se at klageren
har fremlagt opplysninger som tyder på at det var flere ledige lugarer på seilingen.
Muligens kan en annen operatør enn Ticket ha hatt opsjon på salg av et antall lugarer.
Da vil denne/disse lugarene ikke kunne selges av andre turoperatører før på et tidspunkt
svært nær avgangsdato. 

Nemnda konstaterer at klageren, etter å ha fremsatt klage ombord i cruiseskipet, kun
ble forelagt et annet alternativ, og det var etter hans syn en dårligere lugar med en helt
annen beliggenhet enn den lugaren han hadde. Hadde det vært en tilgjengelig lugar av
samme kategori som den han bestilte finner nemnda at det er sannsynlighetsovervekt
for at han ville ha fått tilbud om å flytte.

Når man bestiller et cruise får man opplyst hvilken lugar man skal bo på.  Alle cruisebåter
har dekkplaner hvor den som skal reise kan finne den eksakte beliggenheten på lugaren.
Klageren har anført at han ikke oppdaget at han hadde fått en lugar med dør inn til en
annen lugar (connecting staterooms) før rett før avreise. Nemnda legger til grunn at han
kunne ha sett dette allerede da han bestilte hvis han hadde undersøkt dekkplanen.

Det er klaget over en rekke forhold, blant annet bråk og støy fra nabolugaren.  Støyen
som er beskrevet stammer etter nemndas syn fra normale aktiviteter.  Hvis det var slik
at naboene var mer støyende enn gjennomsnittet burde klageren etter nemndas syn i
første omgang ha tatt dette opp med cruisepersonalet.  Uansett er det slik at arrangøren
ikke hefter for eventuelle problemgjesters oppførsel. 

De øvrige forholdene som er påberopt utgjør nok teknisk sett avvik, men etter
nemndas syn når de ikke opp til den relevansterskel loven forutsetter for å gjøre
misligholdsbeføyelser gjeldende.

Nemnda finner ikke å kunne anbefale at det blir gitt prisavslag i dette tilfellet.

Vedtak

Pakkereisenemnda finner ikke å kunne anbefale at det gis prisavslag i dette tilfellet.