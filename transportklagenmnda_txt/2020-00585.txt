Vedtak i Transportklagenemnda
- Kollektivreiser

Sammendrag

Krav om frafall av gebyr - kunne ikke vise noen gyldig billett

Dato
03.04.2020

Saksnummer
2020-00585

Tjenesteytere
Ruter

Klager har i det vesentlige anført

Klager ble ilagt gebyr på bussen fordi han ikke kunne vise noen gyldig billett. Ifølge klager
ble det gjort flere forsøk på kjøp av billett, men på grunn av problemer med RuterBillett
appen og hans bankkort var det umulig. Klager fastholder at kamera i bussen vil vise at
han aktiv forsøkte å gjennomføre billettkjøp i applikasjonen. 

Videre anfører klager at kontrollørene aldri ga han valget mellom å betale gebyret på
stedet. Han ble først i ettertid kjent med muligheten til å betale et redusert gebyr til 950
kroner. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på busslinje 25 den 28. august 2019 fordi han ikke kunne vise noen
gyldig billett. Klager har i ettertid vist til en RuterBillett app. 

Ruter kan se at den aktuelle mobilbillett-appen klager viser til ble lasted ned 9. juli 2019,
og at det er registrert flere forsøk på å kjøpe billett, men ingen har gått gjennom. Det
fremgår av appen at det er gjort 26 forsøk på kjøp, og at det første kjøpet ble bekreftet
og aktivert 29. august 2019, dagen etter kontrollen. 

Ruter kan ikke se noen forsøk på kjøp av billett den aktuelle dagen klager ble stoppet i
kontroll. Det er mulig å kjøpe billett av fører om bord i alle busser operert av Ruter. 

Ruter kan på overnevnte bakgrunn ikke se noen grunn til  å endre standpunkt i denne
saken.

Nemnda bemerker

Klager ble ilagt gebyr busslinje 28 den 28. august 2019 fordi han ikke kunne vise gyldig
billett. Ved gjennomgang av klagers Ruter-app fremgår det at det er gjort 26 forsøk
på kjøp, og at det første kjøpet ble bekreftet og aktivert 29. august 2019, dagen etter
kontrollen. Klager har selv opplyst at han ikke fikk til å gjennomføre kjøp på appen.
Klager hadde således ikke gyldig billett. Det var mulighet for kontantkjøp av billett på
bussen.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke vise gyldig billett og vilkårene for å ilegge gebyr var til stede. Ruter
har redusert gebyret til 950 kroner, da klager ikke ble opplyst om muligheten til å betale
gebyr på stedet.

Vedtak

Transportklagenemnda Kollektivtransport finner ikke å kunne anbefale at klager gis
medhold.