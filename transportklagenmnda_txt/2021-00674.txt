Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
21.06.2021

Saksnummer
2021-00674

Tjenesteytere
Vy

Klager har i det vesentlige anført

Klager ble ilagt gebyr 11. april 2021. Klager anfører at hun forsøkte å kjøpe en billett via
Vy-appen på telefonen, men at dette var ikke mulig og klager fikk følgende feilmelding:
"This app version contains an error". Videre anfører klager at hun forsøkte å legge inn
betalingsinformasjonen på nytt, samt forskjellige løsninger, uten at dette var mulig. 

Klager forklarer at på grunn av nasjonale retningslinjer og pandemi ville hun forsikre seg
om at hun fikk minst 2 meter avstand til de rundt seg og at retningslinjene ble fulgt. På
bakgrunn av dette anså klager det som mest forsvarlig å gå om bord på en vogn med
kun gyldig billett. 

Klager anfører at da kontrollørene kom ble hun beskyldt for å ikke følge retningslinjene
til Vy og ble overfalt av mange kontrollører som mente at vognen uten gyldig billett ikke
var så full som det klager mente den var. Klager forklarer at hun synes dette var svært
ubehagelig. Klager mener det må være ok å gjøre en egenvurdering i en pandemi uten
at dette blir kritisert. Klager forklarer at det viser seg at denne vurderingen har blitt tatt
videre til saksbehandlere hos Vy kundesenter, som argumenterer samme sak. 

Klager forklarer at hun aldri tidligere har hatt noen lignende saker eller blitt tatt i en
kontroll. Klager mener at dette bør legges vekt på. Klager anfører at dersom hun hadde
hatt mulighet til å betale for reisen, ville hun gjort dette øyeblikkelig som på tidligere
reiser. 

Klager krever å kun betale for reisens verdi 123 kr og ikke gebyret på 1150 kr.

Tjenesteyterne har i det vesentlige anført

Klager ble ilagt gebyr den 11. april 2021 om bord i en vogn merket med "kun gyldig
billett" fordi hun ikke kunne fremvise gyldig for reisen hun benyttet seg av under
billettkontrollen.

Generelt kan reisende kjøpe billett ved Entur sine billettautomater eller i Vy og Entur
sin app. Dersom man av forskjellige årsaker ikke har billett i orden på forhånd kan man
kjøpe billett om bord på toget. Da må man velge vogn på toget som er merket med
"billettsalg/betjent". Konseptet med betjente og ubetjente vogner har eksistert i ca. 30 år.
Det er ingen registrerte feil i Vy sin app eller andre salgskanaler i det aktuelle tidsrom. 

Klager er ansvarlig for å ha gyldig billett for hele reisen når hun velger en ubetjent vogn
på toget som er tydelig merket ut- og innvendig med "kun gyldig billett". Kontrollører
kom fra betjent vogn på toget før de startet kontroll og opplyser om at det var god
plass i den betjente vognen. Dette underbygges av at det kun var 14 passasjerer som
påsteg toget ved Drammen stasjon og kun 34 passasjerer om bord på toget som har en
kapasitet til 650 personer. 

Generelt kan de som har blitt ilagt gebyr angi sympatiske årsaker til hvorfor de ikke
hadde gyldig billett ved kontroll. Det kan henvises til for eksempel dårlig dekning, feil
på mobil, teknisk feil, dårlig tid, avvist betaling og slike problemer kan man strengt tatt
påberope seg og for så vidt konstruerer helt til man har kommet frem til sin destinasjon
og avsteget. 

Vy må stille krav til at den reisende har kjøpt billett på forhånd når det velges en vogn
merket med "kun gyldig billett". På det tidspunktet klager reiste var det avgang fra
Drammen til Oslo 6 ganger i timen slik at klager eventuelt kunne tatt neste avgang uten
mye tidstap og søke hjelp til å ordne seg billett når hun ikke ville ta plass i betjent vogn.
Da klager ikke ville oppgi sine personalia til kontrollørene måtte politi tilkalles som tar
ekstra tid. 

Vy opprettholder krav om betaling av gebyret.

Nemnda bemerker

Klager ble ilagt gebyr 11. april 2021 fordi hun, under billettkontrollen, ikke kunne
fremvise gyldig billett for reisen hun benyttet seg av.

Det fremgår av Vys transportvilkår § 4 A at passasjerer som ved kontroll ikke kan vise
gyldig billett, vil bli ilagt et gebyr. Bestemmelsen er objektiv, og gebyr kan således ilegges
selv om passasjeren ikke har opptrådt klanderverdig.

Nemnda legger til grunn at klager ikke hadde kjøpt billett før ombordstigning. Vilkårene
for å ilegge gebyr var dermed oppfylt. I regelverket er det ingen unntak fra denne regel. 

Klager anfører at hun opplevde problemer med Vy-appen og at dette var grunnen til
at hun ikke fikk kjøpt billett. Videre har klager forklart at på bakgrunn av nasjonale
retningslinjer og pandemi anså klager det som mest forsvarlig å gå om bord på en vogn
merket med kun gyldig billett. 

Nemnda bemerker at det er den reisendes ansvar å sørge for gyldig billett ved reise med
kollektiv transport. Nemnda viser for øvrig til at det finnes en rekke mulige måter å kjøpe
billett på, og at Covid-19 i seg selv ikke er en grunn til å unnlate å kjøpe billett, dersom
man skal benytte seg av rutetilbudet. Nemndas mener at klager burde sørget for å ha
kjøpt billett på en annen måte før ombordstigning eller gått ombord på vogn merket
med "billettsalg/betjent". Det er ikke registrert feil ved appen slik klager anfører. 

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle. 

Nemnda finner ikke å kunne anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.