Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
28.02.2018

Saksnummer
2017-00975

Tjenesteytere
Norwegian

Klager har i det vesentlige anført

Klager reiste med Norwegians flyvning DY170 fra Bergen (BGO) til Trondheim (TRD)
23. februar 2017 kl. 17.35. Flyvningen ble forsinket med over tre timer, og klager har
fremsatt krav om standardkompensasjon i henhold til EU-forordning 261/2004 på 250
euro.

Tjenesteyterne har i det vesentlige anført
Norwegians flyvning DY170 fra Bergen til Trondheim 23. februar 2017 ble forsinket med
tre timer og 33 minutter som følge av dårlige værforhold ved Trondheim lufthavn denne
dagen. Dårlig sikt gjorde landingsforholdene vanskelige, noe som medførte forsinkelser
og kanselleringer for alle flyselskap. 

Forutgående flyvning, DY756 fra Oslo måtte returnere som følge av at Trondheim
lufthavn var midlertidig stengt som følge av regn, snø og is. Sikten var svært dårlig, og det
var ikke trygt å lande i Trondheim i denne perioden. 

Som et rimelig tiltak ble det satt opp en ny flyvning, D8446 fra Oslo til Trondheim. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY170 fra Bergen til Trondheim 23. februar 2017 ble forsinket med
tre timer og 33 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande eller ta av, ved at
det oppstår store forsinkelser mv., kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 

I dette tilfellet skyldtes forsinkelsen dårlige værforhold og dårlig sikt, som igjen
medførte at flyplassen måtte stenges i en periode. Nemnda mener at værforholdene
må anses som en ekstraordinær omstendighet i forordningens forstand. Ytterligere
kapasitet, flyvning D8446 ble satt inn for å forhindre store konsekvenser for de reisende.
Nemnda legger derfor til grunn at en forsinkelse på mer enn tre timer ikke kunne vært
unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.