Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
17.01.2019

Saksnummer
2018-00090

Tjenesteytere
KLM

Klager har i det vesentlige anført

Klager reiste fra Oslo til Calgary via Amsterdam den 2. mars 2017 med KLM. Ved ankomst
Calgary ble hennes innsjekkede koffert først levert til henne to dager etter ankomst. Da
hun mottok kofferten var den så ødelagt at den måtte erstattes med en ny før klager
kunne fortsette sin reise i Canada. Pris for ny koffert kroner 4457,27. 

Klager viser til utskrift fra forhandler Morris i Oslo som bekrefter at klagers koffert var så
ødelagt at den ikke lot seg reparere. Morris bekrefter at verdien av kofferten i dag er på
kroner 1 180. Klager har fått refundert kroner 1 180 fra KLM.

Klager krever refusjon av resterende beløp, kroner 4 457,27 med fratrekk av kroner 1
180. Videre krever hun refusjon av telefonutgifter kroner 275,90.

Tjenesteyterne har i det vesentlige anført
KLM beklager at klagers koffert ble forsinket og returnert skadet. KLM har refundert
verdien av kofferten som ble skadet med kroner 1 180.

Klager har tapsbegrensningsplikt. Det kan ikke forventes at KLM skal erstatte en ny
koffert til en verdi av kroner 4 457,27 når verdien av den ødelagte kofferten var på kroner
1 180.

KLM ønsker i tillegg å refundere klagers telefonkostnader, men kan ikke imøtekomme
hennes krav utover det som allerede er utbetalt.

Nemnda bemerker

Nemnda legger til grunn at klagers koffert ble skadet mens den var i flyselskapets
varetekt. I henhold til luftfartsloven § 10-18 er flyselskapet da ansvarlig for skaden. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden. 

Klager har fremlagt dokumentasjon for at koffertens verdi da den ble skadet var kroner
1 180. KLM har valgt å refundere dette beløpet til klager. KLM har videre tilbudt seg å
refundere klagers telefonutgifter. Nemnda kan ikke anbefale at klager gis medhold i sitt
krav om ytterligere erstatning.

Vedtak

Transportklagenemnda-fly kan ikke anbefale at klager gis medhold utover det som
allerede er utbetalt og tilbudt.