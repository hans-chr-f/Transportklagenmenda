Vedtak i Pakkereisenemnda

Sammendrag

Krav om standarderstatning for spedbarn under
2 år der det ikke er betalt noe for billetten.

Dato
13.12.2018

Saksnummer
2018-02919

Tjenesteytere
TUI Norge AS

Klager har i det vesentlige anført

Klager kjøpte en pakkereise for to voksne og et spedbarn med innkvartering i et
dobbeltrom på Lopesan Baobab Resort, Las Meloneras, Gran Canaria i perioden
03.02.2018 - 10.02.2018. Totalpris kr. 26.134. 

TUIfly Nordics rute BLX247, som tok av fra Gardermoen, var 40 timer forsinket ved
ankomst Gran Canaria. Forsinkelsen var forårsaket av tekniske problemer.

Klageren har fått utbetalt standarderstatning på 400 euro per voksen, totalt 800 euro
etter EU-forordning 261/2004. 

Klager krever standarderstatning for spedbarnet på 400 euro. 

Det vises for øvrig til korrespondanse fra klager.

Tjenesteyterne har i det vesentlige anført
TUIfly Nordic er et charterflyselskap. Spedbarn betaler ikke noe for flyreisen og de har
ikke eget sete om bord. Det er turoperatøren TUI som tar en administrasjonskostnad for
barnet – dette fremkommer også på billetten som er vedlagt i saken. 

På vegne av klager har Flyforsinkelser.no rettet et krav mot TUI i forbindelse med
flyforsinkelsen fra Oslo lufthavn til Las Palmas/Gran Canaria den 3. februar 2018 med
rute BLX247. TUI har utbetalt totalt 800 Euro til ovennevnte selskap den 16. august 2018.
De har fått fullmakt av klager til å motta utbetalingen.

TUIfly Nordic følger gjeldene regler og bransjepraksis ved utbetaling av erstatning i
henhold til EU-forordning 261/2004. Det TUI derimot ikke utbetalte var erstatning til
barnet. Det fremgår av billetten at det for barnet kun betalt et administrasjonsgebyr på
kr. 250 til reisearrangøren TUI Norge AS og ikke til flyselskapet TUIfly Nordic. Barnet som
er under to år har ikke hatt eget sete om bord i flyet.

Etter nevnte utbetaling av 800 euro sendte Flyforsinkelser.no en ny henvendelse og
krevde å få erstatning utbetalt også for barnet – de la ved en dansk dom og mente at TUI
skulle utbetale på bakgrunn av denne.

TUI kan ikke se at det foreligger grunnlag for å utbetale erstatning også til spedbarnet.

Det vises for øvrig til korrespondanse fra TUI Norge AS.

Nemnda bemerker

TUIfly Nordics rute BLX247 tok av forsinket fra Gardermoen, og ankom Gran Canaria med
en forsinkelse på 40 timer. Forsinkelsen var forårsaket av tekniske problemer.

Klageren har fått utbetalt standarderstatning på 400 euro per voksen, totalt 800 euro
etter EU-forordningen 261/2004. 

Det er betalt et administrasjonsgebyr på kr. 250 for spedbarnet. Klageren krever
standardkompensasjon også for dette. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir
rett til en kompensasjon. Dette gjelder imidlertid ikke dersom flyselskapet godtgjør
at forsinkelsen skyldes ekstraordinære omstendigheter som ikke kunne vært unngått
selv om alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nummer 3 og EU-domstolens avgjørelser i Sturgeon m.fl. mot
Condor (C-402/07) og Nelson m.fl. mot Lufthansa (C-581/10 og C-629/10).

TUIfly Nordic har anført at retten til standarderstatning etter forordningen ikke
omfatter spedbarn som ikke har betalt for flyreisen, jfr. artikkel 3 nr. 3. Retten til
standarderstatning etter EU-forordning 261/2004 omfatter ikke passasjerer som reiser
gratis.

I dette tilfellet er det betalt et administrasjonsgebyr på kr. 250 for spedbarnet. Dette
beløpet beholdes av arrangøren. Flyselskapet har bekreftet at de ikke mottar betaling for
spedbarn.

Vedtak

Pakkereisenemnda kan ikke anbefale at TUIfly Nordic utbetaler standarderstatning for
spedbarnet.