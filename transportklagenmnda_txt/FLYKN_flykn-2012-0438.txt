Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet forsinkelse.

Dato
11.02.2013

Saksnummer
438/12F

Tjenesteyter
SAS

Krav om standarderstatning og refusjon av utgifter grunnet forsinkelse.

Klager har i det vesentlige anført:

Klager skulle reise fra Oslo til Frankfurt via København t/r med utreise den 25. mai 2012 kl.
16:15. SK1471 fra Oslo til København ble omtrent 3 timer forsinket da flyselskapet ventet på
crew. Klager mottok ingen skriftlig eller muntlig informasjon om sine rettigheter.

Da klager ankom København, ble de innlosjert på hotell og booket om til neste ledige fly
dagen etter. Klager ankom Frankfurt 13 timer forsinket.

Klager krever standarderstatning i henhold til EU forordning 261/2004 250 euro per person.
Videre krever klager erstatning for tapt natt på hotell i Heppenheim 73,30 euro, samt utgifter
til drosje 80 euro.

Det vises for øvrig til klagers brev.

SAS har i det vesentlige anført:

SK1471 ble forsinket da flyet måtte vente på ankomne piloter fra SK4024 fra Stavanger, som
hadde fått teknisk feil. Den tekniske feilen på SK4024 oppstod utforutsett og var utenfor SAS
kontroll.

Denne forsinkelsen er dessverre ikke kompensasjonsberettiget i henhold til EU- forordning
261/2004, da uregelmessigheten oppstod på grunn av ekstraordinære omstendigheter, i dette
tilfellet teknisk problem på et innkommet fly med piloter som skulle overføres til klagers fly.

Kontrakten mellom SAS og klager var å frakte klager til bestemmelsesstedet raskest mulig.
Ved forsinkelser på over to timer har passasjerer krav på ombooking og care. Klager ble
innlosjert på hotell i København og booket om til neste ledige fly dagen etter. Dersom klager
hadde utgifter til mat og drikke utover verdien av matkupongene som ble utdelt, vil SAS
vurdere å refundere disse mot originale kvitteringer.

Følgekostnader som følge av forsinkelsen, som taxi og forhåndsbetalt hotell, er SAS dessverre
ikke ansvarlig for.

SAS har overført 2 000 Eurobonuspoeng til klager, men kan dessverre ikke imøtekomme
klagers krav utover dette.

Det vises for øvrig til SAS brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra Oslo
ble forsinket slik at klager kom frem til sitt endelige bestemmelsessted mer enn 13 timer
senere enn planlagt ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Forsinkelsen skyldtes i dette tilfellet at flyets piloter kom forsinket frem til Oslo som følge av
teknisk feil på en annen flymaskin i Stavanger.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet en teknisk feil på flyet i Stavanger.

Saken er forelagt Luftfartstilsynets tekniske avdeling, som har avgitt uttalelse den 16. august
2012.

Nemnda legger på bakgrunn av de foreliggende opplysninger til grunn at feilen på flyet
i Stavanger oppsto uten forvarsel til tross for at rutinemessig teknisk vedlikehold var
gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen forplantet seg til klagers flygning, som skulle
flys av de samme piloter. Forsinkelsen fra Oslo ble på i overkant av to timer. Nemnda kan
vanskelig se at denne kunne unngås ved innkalling av reservepersonell dersom det hadde
vært tilgjengelig. Nemnda er således av den oppfatning at forsinkelsen ikke var til å unngå.

Forsinkelsen gir etter dette ikke rett til erstatning etter EU-forordningen.

Klager kom forsinket frem til reisemålet. De fikk ikke benyttet forhåndsbetalt hotell og ble
påført utgifter til taxi. SAS er i henhold til luftfartsloven § 10-20 ansvarlig for tap som følge
av forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Nemnda er av den oppfatning at SAS i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven.

Ved forsinkelser på minst to timer plikter flyselskapet å gi alle berørte passasjerer en
skriftlig melding om bestemmelsene om erstatning og assistanse i henhold til EU-forordning
261/2004, jf. forordningen artikkel 14. SAS synes ikke å ha oppfylt sin informasjonsplikt i dette
tilfellet. Manglende oppfyllelse av informasjonsplikten gir ikke rett til erstatning i det enkelte
tilfellet. Luftfartstilsynet fører imidlertid kontroll med at selskapene generelt sett overholder
informasjonsplikten og kan reagere med bøter dersom et selskap ikke følger forordningen.

Vedtak:

Transportklagenemnda-fly finner ikke å kunne anbefale at klager gis medhold i sitt krav om
erstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines