Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.04.2019

Saksnummer
2018-01179

Tjenesteytere
Widerøe

Klager har i det vesentlige anført

Klager skulle reise fra Alta til Kirkenes den 16. mars 2018 kl 07.00 med ankomst
kl 07.50 med WF972. Flyet ble kansellert. Klager ble booket om og ankom endelig
bestemmelsessted kl 14.05, nesten seks timer forsinket.

Klager mistet sin planlagte doble kjøretime som følge av kanselleringen. Han ble
fakturert for timen, og krever beløpet på kroner 1 460 dekket av Widerøe (kr 730 per
time). 

Tjenesteyterne har i det vesentlige anført
Når kansellering oppstår og årsaken er ekstraordinær, har passasjerene følgende valg:
1. Passasjeren kan velge ombooking samt forpleining. Forpleiningen består av mat/
drikke, hotell, transport til/fra hotell, dersom dette er aktuelt.
2. Passasjeren kan velge refusjon og returreise dersom reisen ønskes avbrutt. I tillegg
forpleining.
Klager valgte ombooking.

Widerøe dekker dessverre ikke følgeskostnader som tapt kjøretime. Flyselskapet
anbefaler at klager kontakter sitt forsikringsselskap. 

Widerøe kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Flyselskapet Widerøe har ikke fremlagt forklaring på årsaken til kanselleringen eller
underbygget denne med dokumentasjon. Nemnda mener at flyselskapet med dette
ikke har godtgjort at kanselleringen kunne vært unngått selv om alle rimelige tiltak var
truffet. 

Klager har etter dette rett til standarderstatning.

Klager anfører at han tapte en planlagt kjøretime som han ble fakturert for.
Standarderstatningen er ment å dekke både økonomisk og ikke-økonomisk tap.
Standarderstatningen overstiger utgiftene til kjøretimen (kroner 1 460). Disse utgiftene
må anses dekket av standarderstatningen.

Vedtak

Transportklagenemnda - fly anbefaler at Widerøe utbetaler 250 euro til klager.