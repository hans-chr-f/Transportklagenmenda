Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01923

Tjenesteytere
Norwegian

Klager har i det vesentlige anført

Klager reiste med Norwegians flyvning D82807 fra Oslo lufthavn (OSL) til London -
Gatwick (LGW) 1. februar 2016 kl. 18.10. Flyvningen ble forsinket med cirka tre og en
halv time, og klager har på denne bakgrunn fremsatt krav om standardkompensasjon i
henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning D82807 fra Oslo til London - Gatwick 1. februar 2016 ble forsinket
med tre timer og 27 minutter. 

Norwegian mottok klagers første henvendelse vedrørende flyvningen 6. april 2017.
Henvendelsen ble besvart 7. april 2017. 
I følge dokumentene ble klagen først fremmet til selskapet ett år og to måneder etter at
flyvningen fant sted. Norwegian er av den oppfatning at krav om erstatning må fremmes
innen rimelig tid og så snart som mulig etter at man har blitt kjent med forholdet. 

EU-forordning 261/2004 fastsetter ingen reklamasjons- eller klagefrist. Det er imidlertid
opp til det enkelte medlemsland å fastsette en slik frist. Høyesterett i Sverige avsa nylig
en dom hvor det fremgår at klager må fremme krav om erstatning innen to måneder
etter at flyvningen fant sted. Det vises til Högsta Domstolens avgjørelse i T 2659-17. 

Et krav fremsatt ett år og to måneder etter flyvningen må etter Norwegians syn anses for
å være fremmet for sent. Norwegian avviser på dette grunnlag klagers krav.

Nemnda bemerker

Klagen ble fremmet ett år og to måneder etter at flyvningen fant sted. 

Spørsmålet er om klagen er fremsatt i tide.

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir verken relative eller absolutte reklamasjonsfrister.

I norsk kontraktsrett finnes det på en rekke områder lovbestemmelser om at
reklamasjon må fremsettes innen rimelig tid for at klager skal beholde sitt krav. Videre
gjelder det også utenfor lovregulerte områder et krav om reklamasjon innen rimelig
tid, som må anses som utslag av et generelt kontraktsrettslig prinsipp. Pakkereiseloven
§ 26 har til sammenlikning regler om at klager må fremsette sitt krav "uten ugrunnet
opphold".

EU-domstolen har i dom C-139/11 som gjaldt foreldelse uttalt at i mangel av regler i EU-
retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet.

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Retten til erstatning ble
dermed ansett for å ha falt bort.

Selv om svensk rettspraksis ikke er direkte bindende, mener nemnda at det er naturlig
å se hen til praksisen fra Högsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett
må stilles krav til passasjerene om at de må reklamere innen rimelig tid for at kravet skal
være i behold.

Det vises til sammenhengen i regelverket for øvrig, og til at EU-retten ikke stenger for at
reglenes innhold utfylles av nasjonal rett. Det vises også til at hensynet til bevissikring
tilsier at en part må varsles innen rimelig tid om krav som rettes mot parten.

I dette tilfellet fremmet klager sitt krav mot Norwegian ett år og to måneder etter
gjennomført flyvning. Passasjeren har etter nemndas syn i dette tilfellet ikke inngitt klage
innen rimelig tid. Retten til erstatning etter forordningen må dermed anses bortfalt.

Vedtak

Transportklagenemnda - fly anbefaler ikke at klager gis medhold.