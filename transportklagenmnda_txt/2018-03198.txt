Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering.

Dato
28.05.2019

Saksnummer
2018-03198

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY615 fra Bergen (BGO) til Oslo lufthavn
(OSL) og videre til Ålesund (AES) DY414 med 31. mai 2018. Flyvningen fra Bergen til
Oslo ble kansellert, og klager kjøpte nye billetter med SAS til kroner 1 883 for å rekke
videreforbindelsen til Ålesund. 

På bakgrunn av det ovennevnte har klager fremsatt krav om refusjon av nye flybilletter
med SAS, samt standardkompensasjon i henhold til EU-forordning 261/2004 på 250 euro.

Tjenesteyterne har i det vesentlige anført
Norwegians flyvning DY615, operert av flymaskin LN-NGF, ble kansellert som følge av at
kabinpersonalet måtte ha sin lovpålagte hvile etter forsinkelser forårsaket av dårlig vær
ved London - Gatwick denne dagen. 

Tett tåke og tordenvær forårsaket restriksjoner ved London - Gatwick, noe som medførte
at forutgående flyvning, DY1316, ble forsinket med én time og 51 minutter. Flymaskinen
måtte vente på bedrede værforhold og ny avgangstid, noe som medførte endring i
flyplanen og forårsaket følgeforsinkelser. Flyvning DY1317 hadde en forsinkelse på én
time og 46 minutter på den tidligere turnusen. Til slutt ble DY615 kansellert som følge av
at kabinpersonalet måtte ha sin lovpålagte hvile. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Passasjeren har fremsatt krav om refusjon av nye flybilletter med SAS. Norwegian
har allerede refundert kroner 637 for passasjerens ubenyttede Norwegian-billetter.

Norwegian hadde en rekke ledige plasser fra Bergen til Oslo denne dagen: DY633 kl.
17.00, DY635 kl. 17.40, DY641 kl. 18.20, DY643 kl. 19.30, DY653 kl. 20.30 og DY639 kl.
21.10. Passasjeren hadde videreforbindelse til Ålesund samme dag. Norwegian hadde
også en ytterligere flyvning til Ålesund samme dag kl. 21.00, dersom passasjeren hadde
valgt å bli ombooket og mistet sin opprinnelige flyvning. Da Norwegian hadde en rekke
muligheter til omrute passasjeren, har selskapet avvist klagers krav om refusjon.

Nemnda bemerker

Norwegians flyvning DY615 fra Bergen til Oslo 31. mai 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes kansellert at forutgående flyvninger til og fra London - Gatwick ble
forsinket som følge av tett tåke og tordenvær, samt restriksjoner fra flyveledertjenesten.
Dette påvirket omsider kabinpersonalets lovpålagte hviletid, og klagers flyvning ble
kansellert. 

Nemnda mener at de ovennevnte værforhold og påfølgende hviletid må anses som en
ekstraordinær omstendighet i forordningens forstand, som ikke kunne vært unngått
selv om alle rimelige tiltak ble truffet. Norwegian kunne tilby klager en rekke alternative
flyvninger for å komme frem til Ålesund samme kveld, mens klager valgte å booke
egne billetter med SAS. Kanselleringen gir etter dette ikke rett til standarderstatning, og
nemnda kan ikke se at klager gis medhold i sitt krav. Nemnda kan heller ikke se at klager
har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.