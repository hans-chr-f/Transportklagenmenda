Vedtak i Transportklagenemnda - Fly

Sammendrag

Krav om refusjon av skatter og avgifter på avbestilt billett.

Dato
27.05.2014

Saksnummer
852/13F

Tjenesteyter
Tripmonster

Klager har i det vesentlige anført:

Klager hadde bestilt en reise t/r Oslo - Melbourne hos Tripmonster, for reise 29. august - 2.
oktober 2013. Pris kroner 8 087.

Grunnet sykdom måtte klager kansellere billetten.

Klager krever refundert skatter og avgifter på billetten, kroner 4 125.

Tripmonster har i det vesentlige anført:

Klager kjøpte en billett som hos flyselskapet ikke er refunderbar.

For å kunne avbestille en billett ved sykdom, må man ha kjøpt avbestillingsforsikring hos
Tripmonster. Klager har ikke tegnet forsikring, og får dessverre ikke refundert billetten.

Tripmonster kan på grunnlag av ovennevnte ikke imøtekomme klagers krav.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter.

Klager reiste ikke og har følgelig rett til refusjon av offentlige skatter og avgifter. Dette gjelder
selv om billetten ikke var refunderbar. Nemnda anbefaler at Tripmonster refunderer offentlige
skatter og flyplassavgifter.

Nemnda bemerker til kravets størrelse at flyskatten i kvitteringen er oppgitt til 4 125 NOK.
Beløpet overstiger klart det som er vanlig nivå på offentlige skatter og avgifter på billetter.
Det er imidlertid ikke uvanlig at flyselskaper inkluderer drivstofftillegg mv. i det de kaller
«skatter og avgifter» på billetten. Dette til tross for at EU-forordning 1008/2008 artikkel 23
stiller krav om at offentlige skatter og flyplassavgifter klart må skilles fra andre kostnader
når disse legges til flyprisen. IATA har i sin liste over skatter og avgifter definert hvordan
de ulike begreper som beskriver dette skal forstås. Med utgangspunkt i forordningen og
definisjonene i IATAs liste, burde man med fordel kun brukt begrepene skatter og avgifter om
offentlige skatter og flyplassavgifter som passasjerer kan kreve refundert dersom ikke reisen
gjennomføres.

Vedtak:

Transportklagenemnda - fly anbefaler at klager refunderes offentlige skatter og
flyplassutgifter.

Vedtaket var enstemmig.