Vedtak i Transportklagenemnda - Fly

Sammendrag

Krav om erstatning for skadet koffert.

Dato
22.05.2023

Saksnummer
2022-03298

Tjenesteytere
Qatar Airways

Klager har i det vesentlige anført

Klager reiste fra Basra via Doha til Oslo med Qatar Airways den 10. september 2022. Ved
ankomst Oslo den 11. september var klagers koffert skadet og han rapporterte skaden
på flyplassen hos bagasjeservice. Det ble tatt bilder og klager fikk en skaderapport og et
dokument med beskrivelse av hvordan han skulle fremsatte krav om erstatning og hva
som krevdes av dokumentasjon. Han fikk beskjed om å ta med kofferten til en Morris
butikk for vurdering av skaden og om den lot seg reparere. 

Kofferten var av merke Rimowa i ekstra stor størrelse og kostet som ny mer enn kr.
10000. Morris vurderte kofferten som totalskadet og vurderte erstatningssummen til kr
8700 etter fratrekk av elde og slitasje. 

Etter å ha sendt inn klage til Qatar Airways tok det svært lang tid før han fikk svar om at
saken skulle behandles av flyselskapets kontor i Paris, deretter ble klagen videresendt til
"Qatar Airways Oslo Airport Team" og også tilbake til hovedkontoret for en revurdering
av klagen. Klager fikk til slutt et tilbud om erstatning på USD 200. Klager takket nei til
dette tilbudet og viste til rapporten fra Morris. 

Etter å ha oversendt klagen til Transportklagenemnda fikk klager et nytt tilbud om
erstatning på USD 437 fra flyselskapet. 
Klager krever kofferten erstattet med kr 8700.

Til flyselskapets tilsvar anfører klager at det var ikke hans koffert, men hans kones koffert
som er helt lik hans, som ble skadet i april. De rapporterte skaden, men klaget ikke til
flyselskapet. Når det nå også oppsto skade på hans koffert, kunne han ikke akseptere
det.

Tjenesteyterne har i det vesentlige anført

Qatar Airways har i sitt system funnet at skadene på klagers koffert av merket Black
Rimowa er registrert to ganger. 

Første gang var den 6. april 2022 da skaden ble registrert ved ankomst Oslo lufthavn
etter at klager hadde reist fra Abu Dhabi via Doha til Oslo den 5. april.. I rapporten ble
det notert som sprekk- og glidelåsskader. Ingen klage ble sendt til flyselskapet og saken
ble liggende på vent. 

Den andre gangen ble samme skade rapportert på Oslo Lufthavn etter at klager hadde
reist fra Basra via Doha til Oslo den 11. september 2022. Klager sendte denne gang en
klage til Qatari Airways og fremsatte krav om erstatning på USD 900 der verdien var satt
til USD 874. Qatar Airways har tilbudt USD 437 i erstatning og med dette lukket begge
sakene da skaden var dobbeltregistrert.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset.

Mottas innskrevet reisegods uten klage fra mottakers side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren «umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen», jf. bestemmelsens annet ledd.

Klagers koffert er ifølge flyselskapet rapportert skadet første gang den 6. april 2022 og da
uten at klager har sendt inn en klage til flyselskapet i etterkant. Den 11. september 2022
blir samme skade på samme koffert rapportert etter at klager har gjennomført en ny
reise. Klager har kommentert flyselskapets tilsvar og forklart at i april gjaldt skaden hans
kones koffert. De har helt like kofferter. I april 2022 rapporterte de skaden på flyplassen,
men sendt ikke inn noen klage. Når det skjedde en skade for andre gang, kunne ikke
klager akseptere dette og sendte derfor inn en klage etter reisen i september 2022.

Klager har ikke lagt frem billett for sin kone og/eller kommentert dette med samme type
skade på begge koffertene.

Nemnda finner ikke klagers forklaring om at samme sprekk og glidelåsskade oppsto to
ganger på to forskjellige kofferter troverdig.  
Nemnda legger derfor til grunn at klager oppdaget skadene på sin koffert etter reisen
den 6. april 2022. Han sendte ikke inn noen klage til flyselskapet innen fristen på 7 dager
og kravet anses dermed tapt. 

Qatar Airways mottok imidlertid en klage innen fristen på 7 dager etter ankomst og etter
at klager rapporterte skaden for andre gang den 11. september 2022. Denne klagen ble
behandlet av flyselskapet og etter et søk i det globale klagesystemet deres fant de ut
at skaden var rapportert også tidligere. Den eldste saken ble da lukket og et tilbud om
erstatning på USD 437 ble gitt klager. Nemnda viser til at fristen ikke vil løpe på nytt ved
å melde fra om samme skade én gang til. På bakgrunn av dette kan ikke nemnda se at
klager har krav på noen erstatning utover det flyselskapet har valgt å tilby klager i denne
saken.

Vedtak

Transportklagenemnda kan ikke anbefale at klager får medhold.