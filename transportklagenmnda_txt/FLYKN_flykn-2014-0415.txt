Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
10.11.2014

Saksnummer
415/14F

Tjenesteyter
Tripmonster / Aeroflot

Krav om refusjon av utgifter grunnet ruteendring.

Klager har i det vesentlige anført:

Klager hadde bestilt en reise fra Oslo til Donetsk via Moskva for reise den 23. april 2014.
Under 14 dager før avreise mottok klager en ruteendring som ville medført 9 timers venting i
Moskva + hotellovernatting. For å forlate flyplassen i Moskva må man ha visum, dette hadde
ikke klager.

Klager mener dette er kontraktsbrudd og krever standarderstatning i henhold til EU-
forordning 261/2004. Videre krever klager kompensasjon for å lete etter andre reisealternativ
på strekningen.

Det vises for øvrig til klagers brev.

Tripmonster har i det vesentlige anført:

Den 10. april mottok Tripmonster ruteendringen fra Aeroflot og informerte straks klager.
Klager svarte at hun ikke ønsket denne reiseruten og ba om å kansellere reisen mot full
refusjon.

At flyselskapene gjør ruteendringer er utenfor Tripmonsters kontroll. I reisebyråets regler og
vilkår som klager krysset av for å ha lest ved bestilling, kommer det frem at flyselskapene når
som helst kan gjøre tidendringer. Videre kommer det frem at det er passasjerenes ansvar å
holde seg oppdatert om sin reiserute, og at det ved en kansellering blir trukket et gebyr på
kroner 150.

I dette tilfellet valgte klager å kansellere reisen. Tripmonster har søkt refusjon av billetten hos
flyselskapet.

Tripmonster kan ikke imøtekomme klagers krav utover dette.

Aeroflot har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 29. april 2014 med frist til 10. Juni 2014 for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Aeroflot har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Ruteendring forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent. Nemnda legger
således til grunn at flyselskapet har anledning til å endre avgangstidene.

En ruteendring innebærer kansellering av en avtalt flygning. Kansellering gir rett til
standarderstatning etter EU-forordning 261/2004 artikkel 5 jf. artikkel 7 med mindre
flyselskapet informerer om endringen minst to uker før planlagt avgangstid. Nemnda legger
på bakgrunn av de foreliggende opplysninger til grunn at Aeroflot ikke informerte om
endringen innen fristen. Ruteendringen gir således rett til standarderstatning på 400 euro.
Nemnda anbefaler at Aeroflot utbetaler standarderstatning.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette i vilkårene. Eventuell erstatning
for utgifter samordnes  med standarderstatningen, dvs. at man kun får erstattet utgifter som
overstiger standarderstatningen, jf. forordningen artikkel 12.

Nemnda anbefaler at Aeroflot utbetaler en standarderstatning på 400 euro. Nemda anbefaler
videre at Aeroflot erstatter en eventuell merutgift ut over 400 euro.

Det er etter nemndas vurdering ikke grunnlag for krav mot Tripmonster. Tripmonster er
en formidler av flybilletter og svarer ikke for flyselskapets disposisjoner. Tripmonster må
imidlertid etter nemndas vurdering i utgangspunktet være forpliktet til i videreformidle viktig
beskjed til passasjerene uavhengig av om passasjerene har kjøpt «servicepakke» eller ikke. I
dette tilfellet informerte Tripmonster klager samme dag som Tripmonster ble informert om
endringen.

Vedtak:

Transportklagenemnda - fly anbefaler at Aeroflot utbetaler en standarderstatning på 400
euro. Nemnda anbefaler videre at Aeroflot i tillegg erstatter en eventuell merutgift ut over 400
euro.

Vedtaket var enstemmig.