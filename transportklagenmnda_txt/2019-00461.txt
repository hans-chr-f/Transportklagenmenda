Vedtak i Transportklagenemnda - Fly

Sammendrag

Skade på barnevogn

Dato
29.08.2019

Saksnummer
2019-00461

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY262 fra Oslo lufthavn (OSL) til Bergen (BGO) 17.
januar 2019. Klager hadde reist med barnevogn, og i Bergen oppdaget klager at deler av
barnevognen ble skadet. Skaden ble rapportert på flyplassen, og gjenanskaffelsesverdien
for den ødelagte delen er kroner 1 000. Klager har på denne bakgrunn fremsatt krav om
erstatning på kroner 1 000.

Tjenesteyterne har i det vesentlige anført
Klagers barnevogn ble mottatt skadet etter reise med DY626 fra Oslo til Bergen
17. januar 2019. Skaden ble meldt ved ankomst til Bergen, og skaderapport med
referansenummer BGODY37633 ble opprettet. 

Det fremgår av informasjonen på Norwegians hjemmesider at Norwegian tar ansvar for
skader på barnevogn dersom den er forsvarlig pakket i hard emballasje: 

"Det er ikke alt som egner seg til flytransport, og det må derfor beskyttes ekstra godt. Vi
anbefaler på det sterkeste at du alltid pakker følgende gjenstander i hard eller polstret
emballasje for å forhindre skader: barnevogner og bilsetersykler, golfutstyr, ski og annet
sportsutstyr, malerier og andre skjøre og verdifulle gjenstander. 

Beskyttende emballasje: Stokke PramPack – beskyttende emballasje som passer til de
fleste barnevogner og bilseter". 

Norwegian har begrenset ansvar i henhold til Montrealkonvensjonen. Det vises i denne
forbindelse til luftfartsloven § 10-21. 

Norwegian har anført at dersom kunden pakker sin barnevogn i hard emballasje vil antall
slike saker reduseres. Plastposene som deles ut på flyplassen er ikke til for å beskytte
barnevognen, men for å beskytte annen bagasje for olje og smuss fra barnevognene.
Egnet emballasje kan enkelt anskaffes, enten ved kjøp eller leie. Norwegian har på dette
grunnlag avvist klagers erstatningskrav.

Nemnda bemerker

Nemnda leger på bakgrunn av sakens opplysninger til grunn at klagers barnevogn ble
skadet under lufttransporten.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun
en anbefaling. Barnevogner er svært vanlig å medbringe som bagasje, og vanligvis
skjer transporten uten at skade inntreffer. Nemndas flertall, nemndsleder og
forbrukerrepresentantene, mener at flyselskapene bør ha et opplegg for skånsom
håndtering av disse.

Det er opplyst at gjenanskaffelsesverdien for den ødelagte barnevogndelen beløper seg
til kroner 1 000. Nemnda anbefaler at Norwegian erstatter klager med kroner 1 000. 

Nemndas mindretall, flyselskapenes representanter, er av den oppfatning at klager ikke
har rett til erstatning da vognen ikke var pakket forsvarlig.

Vedtak

Transportklagenemnda - fly anbefaler at Norwegian utbetaler til klager erstatning med
kroner 1 000.