Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.03.2018

Saksnummer
2017-00708

Tjenesteytere
Aeroflot

Klager har i det vesentlige anført

Klager skulle reise fra Oslo til Kurumoch via Moskva med Aeroflot den 23. desember
2016 kl 23.40. Flight SU2535 fra Oslo til Moskva ble kansellert. Klager har ikke fremlagt
noen informasjon om hun ble ombooket eller om hun valgte å avbryte reisen.

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Aeroflot har ikke avgitt uttalelse til klager eller til nemnda.

Nemnda bemerker

Klageren krever standarderstatning begrunnet med at hennes flyvning fra Oslo til
Moskva ble kansellert. Klagers endelige bestemmelsessted var Kurumoch i Russland. 

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5 og 7.  

Flyselskapet Aeroflot har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken,
jf transportklagenemndforskriften § 5-3 tredje ledd. Ved ikke å svare har flyselskapet
følgelig ikke godtgjort at kanselleringen skyldtes en ekstraordinær omstendighet som
ikke kunne vært unngått. Klageren har da rett til standarderstatning på 400 euro.

Vedtak

Transportklagenemnda - fly anbefaler at Aeroflot utbetaler standarderstatning på 400
euro til klageren.