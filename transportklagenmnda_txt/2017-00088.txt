Vedtak i Transportklagenemnda - Fly

Sammendrag

Krav om beklagelse fra flyselskapet ved nektet ombordstigning på grunn av sykdom.

Dato
12.10.2017

Saksnummer
2017-00088

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7016 fra New York (JFK) til London (LGW)
27. desember 2016. Før avreise til flyplassen begynte klager å føle seg kvalm og opplevde
magesmerter. Hun var usikker på om hun burde fly, men etter korrespondanse med sitt
forsikringsselskap og Norwegians innsjekkingsskranke, bestemte hun seg for å prøve. 

Da klager kom om bord i flymaskinen, informerte hun kabinpersonalet om at hun var
i dårlig form, da klager var av den oppfatning at kabinpersonalet ønsker å vite dersom
passasjerene er i dårlig form, har flyskrekk eller lignende. Klager fikk beskjed om at
det var usikkert om hun fikk være med på flyvningen, og etter hvert ble det bestemt at
klager måtte bli igjen i New York, da hun etter Norwegians skjønn var for syk til å reise.
Klagers koffert forsvant i kaoset, og klager fikk forskjellige beskjeder fra forskjellige
representanter på flyplassen. 

I ankomsthallen møtte klager Norwegians representant, som var sint på klager som
hadde forsinket flyvningen, og påstod at klager selv hadde bedt om å forlate flyet. Klager
forlot flyplassen, og etter korrespondanse med forsikringsselskapet, bestemte hun seg
for å oppsøke et sykehus for å få en bekreftelse på at hun var i god nok form til å fly
neste dag. Dette fikk hun umiddelbart, og bestilte nye billetter med Norwegians flyvning
påfølgende dag. 

Klagers bagasje kom aldri frem til London, og det viste seg at den ble stående bak
serviceskranken. Klager spurte ved innsjekking om hun kunne få sende kofferten gratis,
da hun allerede hadde forhåndsbetalt for å sende bagasje på flyvningen dagen før.
Norwegians personale informerte om at klager hadde blitt registrert i systemet som
en passasjer som i går oppførte seg uanstendig, og at klager derfor måtte betale 65
amerikanske dollar for å sende bagasjen.

Klager anfører at hun har forståelse for at selskapet må ha klare regler når det gjelder
syke passasjerer av hensyn til andre passasjerer og kabinpersonalets sikkerhet. Likevel
anfører hun at hendelsen var svært ubehagelig og krenkende, og ønsker at Norwegian
kommer med en forklaring og en unnskyldning for hendelsen.

Tjenesteyterne har i det vesentlige anført
For Norwegian er passasjerens og personalets sikkerhet høyeste prioritet til enhver
tid. Selskapet anfører at det ville vært en sikkerhetsrisiko å la klager reise så langt som
fra New York til London, da det fremgår av selskapets rapporter at klager var syk ved
ombordstigning. Klager har mottatt refusjon av bagasjegebyret på 65 amerikanske
dollar. 

Selskapet viser til sine befordringsvilkår og sin reiseinformasjon om smittsomme
sykdommer, hvor de forbeholder seg retten til å nekte syke passasjerer ombordstigning.
Dersom passasjeren nektes ombordstigning på dette grunnlag, kanselleres billetten uten
at selskapet har ansvar for å refundere billetten eller andre utgifter. 

Norwegian beklager at det oppstod en kjedelig situasjon for klager i dette tilfellet.

Nemnda bemerker

Nemnda viser til at klager har krevd en forklaring og en unnskyldning fra Norwegian. Det
har hun fått. Hun har også fått refundert bagasjegebyret på 65 amerikanske dollar.

Nemnda ser derfor ikke at det er ytterligere til behandling.

Vedtak

Transportklagenemnda - fly anbefaler ikke at klager gis medhold.