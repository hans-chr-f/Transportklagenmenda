Vedtak i Transportklagenemnda - Fly

Sammendrag

Krav om standarderstatning samt refusjon av ny flybillett grunnet kansellering.

Dato
25.01.2023

Saksnummer
2022-01902

Tjenesteytere
SAS

Klager har i det vesentlige anført

Klager skulle reise den 4. juli 2022 med SK350 fra Oslo til Trondheim kl. 13:10. Klager
mottok melding om kansellering kl. 12:41 på avreisedagen. 
Klager ble ikke gitt informasjon om sine rettigheter i forbindelse med kanselleringen, og
ble ikke omrutet. Klager kjøpte selv nye billetter med Norwegian for reise samme dag.

Klager krever standarderstatning, refusjon av utgift til ny billett med Norwegian og
forsinkelsesrenter.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har ikke levert inn tilsvar i saken.

Klager har opplyst at hans flyvning fra Oslo til Trondheim den 4. juli 2022 (SK350) ble
kansellert av SAS. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

SAS har ikke fremmet tilsvar til nemnda, og har således ikke godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Kanselleringen skyldtes mest sannsynlig pilotstreiken i SAS
sommeren 2022. Nemnda har tidligere konkludert med at denne ikke gir ansvarsfritak
for kompensasjon i henhold til EU-forordning 261/2004. 

Klager har rett på standarderstatning som følge av kanselleringen. Klager fikk
ikke opplysninger om sine rettigheter etter forordningen, i strid med artikkel 14.
Nemnda mener at klager har rett på full standarderstatning, 250 euro, som følge av
kanselleringen. At klager omrutet seg selv til en flyvning som ankom destinasjonen
mindre enn to timer etter opprinnelig planlagt ankomsttid har ikke betydning for hans
rett til full standarderstatning etter forordningen når han omrutet seg selv. Nemnda viser
til EU-forordning 261/2004 artikkel 5 punkt 1 bokstav c) iii) og artikkel 7 punkt 2. 

Kansellering av en flyvning medfører også at passasjerene har krav på omruting
eller refusjon av billetten jf. artikkel 5 jf. artikkel 8. Klager måtte kjøpe ny flybillett på
egenhånd. Nemnda anbefaler at SAS refunderer klagers utgifter til ny flybillett. Ny
flybillett kostet 3149 NOK. Dersom SAS allerede har refundert noe av den opprinnelige
ubenyttede SAS-billetten kan det gjøres fratrekk for dette.

Nemnda mener at klager har krav på forsinkelsesrenter fra påkrav, slik klager har krevet.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at SAS utbetaler standarderstatning på 250 EUR, samt
dekker klagers utgift til ny flybillett pålydende 3149 NOK. Forsinkelsesrenter kommer i
tillegg.