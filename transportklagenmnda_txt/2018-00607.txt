Vedtak i Transportklagenemnda
- Kollektivreiser

Sammendrag

Krav om refusjon av utgift til taxi som følge av forsinket buss.

Dato
18.04.2018

Saksnummer
2018-00607

Tjenesteytere
Ruter

Klager har i det vesentlige anført

Klager tok toget med avgang fra Oslo S kl.18.00 til Gardermoen med ankomst kl.18.22.
Fra togstasjonen til bussholdeplassen er det ifølge klager rundt 3 minutter å gå. 

Klager hadde planlagt å ta buss videre fra busstasjonen med avgang kl.18.35. Etter å
ha ventet 10 minutter endret skjermen avgangstid fra kl.18.35 til kl.18.55. Klager ventet
deretter i 6 minutter før han bestemte seg for å ta taxi slik at han rakk jobb. 

Klager krever derfor at Ruter refunderer drosjekostnaden på kr.375.

Tjenesteyterne har i det vesentlige anført
Ruter viser til henvendelse fra klager angående krav om drosjerefusjon som Ruter har
avslått.

Klager skriver at han skulle ta bussen kl.18.35 og at denne bussen ikke kom. Ruter gjør
oppmerksom på at bussen ikke har avgangstid kl.18.35, men kl.18.30. 

Sanntidsloggen på bussen viser at den var noen minutter forsinket når den ankom Oslo
Lufthavn. Normalt skal bussen ankomme holdeplassen kl.18.28 med avgang kl.18.30.
Denne kvelden ankom bussen kl.18.32.28 og kjørte fra holdeplassen kl.18.32.49. Bussen
var altså 2 minutter og 49 sekunder forsinket. 

Ruter kan på bakgrunn av overnevnte ikke dekke klagers utgifter til drosje.

Nemnda bemerker

Klager krever dekket utgifter til taxi da bussen var forsinket. 

Ruters reisegaranti dekker i visse tilfeller utgifter til alternativ transport ved forsinkelser
ut over 20 minutter.

Klager hevder at bussen skulle gå 18.35 og at han ventet i 10 minutter og da endret
skjermen seg til avgangstid 18.55.

Nemnda finner i imidlertid å måtte legge til grunn opplysninger fra Ruters om at
bussens avgangstid var 18.30. Ruters sanntidslogg viser at bussen forlot holdeplassen kl.
18.32.28. 

Nemnda kan på denne bakgrunn ikke se at det er sannsynliggjort at det var en
forsinkelse som omfattes av reisegarantien. 

Nemnda finner ikke å kunne anbefale at klager får erstattet utgifter til drosje.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.