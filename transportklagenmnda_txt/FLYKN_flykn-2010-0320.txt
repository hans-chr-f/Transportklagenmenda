Vedtak i Transportklagenemnda - Fly

Sammendrag

Refusjon av billetter.

Dato
04.09.2013

Saksnummer
320/10F

Tjenesteyter
SAS

Refusjon av billetter.

Klager har i det vesentlige anført:

Klagers kjæreste, skulle reise med SK4055, den 17. september 2010 kl 20.15 fra Gardermoen,
Oslo til Sola, Stavanger. Hun er flyredd, så da klager fulgte henne til flyplass på avreisedagen,
kom det fram at hun ikke kunne reise alene. Da bestemte klager seg for å fly med henne til
Sola og straks returnere tilbake til Oslo. Det var viktig at han kom seg raskt tilbake til Oslo, da
han hadde tidligvakt neste dag. Dette forklarte han på billettkontoret da han kjøpte sin T/R
billett Oslo- Stavanger. Han fikk der beskjed om at dette ville gå bra og fikk retur kl 21.15. Det
ble bemerket at det ble kort tid mellom landing kl 21.05 og avgang kl 21.15, men det ville bli
gitt beskjed videre slik at gaten ikke stengte før klager var der.

Klager stolte på dette og kjøpte sin T/R billett til kr 1.809.

Klager mistet flyet tilbake til Oslo, og han ble han tvunget til å bli kjørt hjem den natten.

Klager krever refusjon av billettene.

Det vises for øvrig til klagers brev.

SAS har i det vesentlige anført:

Klagers fremstilling medfører ikke riktighet. Klager ble fortalt at han ville få problemer med å
rekke siste avgang fra Stavanger til Oslo. Klager fikk opplyst at det var alt for kort forbindelse
mellom disse flyvningene, og at han reiste på eget ansvar.

Salgsagenten informerte også klager om at hun la inn informasjon om at forbindelsen var
ulovlig, og at hun hadde informert ham om dette.

At klager valgte å reise til tross for selgers klare advarsler, må stå for klagers regning og risiko.
Klager ble også informert om at om han ikke rakk returflyet ville returbilletten gå tapt.

SAS finner ikke å kunne imøtekomme klagers krav. Det vises for øvrig til SAS brev og rapporten
fra salgsagenten.

Nemnda bemerker:

Nemnda legger på bakgrunn av de foreliggende opplysninger til grunn at klager var klar over
at flyet hans ville lande i Stavanger 10 minutter etter at gaten for flyet til Oslo var stengt og 10
minutter før ordinær avgang.

Det står påstand mot påstand hva som ble sagt/lovet i forbindelse med salget av billettene.

Nemnda finner ikke sannsynliggjort at SAS kan lastes i denne saken. Klager må selv bære sitt
økonomiske tap.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines