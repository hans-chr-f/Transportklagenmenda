Vedtak i Transportklagenemnda - Fly

Sammendrag

Krav om refusjon av utgifter til nye flybilletter. Kansellering. Årsaken oppgitt
å være korona, men kanselleringen skjedde seks måneder før avgang.

Dato
10.11.2020

Saksnummer
2020-01862

Tjenesteytere
Widerøe

Klager har i det vesentlige anført

Den 22. februar 2020 kjøpte klager (fem personer) en tur-retur-reise for seg selv og
familien mellom Munchen og Bergen med Widerøe. Avgang fra Munchen skulle være
med WF219 den 23. desember 2020, og returen fra Bergen skulle være med WF218 den
4. januar 2021. Den 3. juni 2020 fikk klager beskjed om at flyvningene var kansellert.
Klager ble kun tilbudt refusjon av billettene. Klager anfører at han har rett på omruting
i henhold til EU-forordningen. Han måtte kjøpe nye billetter med Lufthansa selv.
Han anfører at Widerøe har fortsatt å selge billetter for samme rute i etterkant av
kanselleringen og viser til fremlagt dokumentasjon på dette. Han mener på bakgrunn av
dette at det ikke medfører riktighet at Widerøe ikke kunne omrute dem.

Til Widerøes kommentar angående de nye flybillettene han kjøpte, anfører klager at det
var billigere å kjøpe billetter tur-retur Verona enn tur-retur Munchen, og det var i alle fall
billigere enn å kjøpe nye billetter med Widerøe.

Det vises til klagers øvrige anførsler i fremlagt dokumentasjon.

Klager krever refusjon av mellomlegget mellom de opprinnelige billettene pålydende
764,70 euro og de nye billettene pålydende 1174,48 euro.

Tjenesteyterne har i det vesentlige anført
Widerøe har forhåndskansellert alle flyvninger utenlands, bortsett fra noen få unntak,
som følge av Covid-19-situasjonen. Klagers flyvning hadde avgang den 23. desember
2020. Han fikk varsel om kanselleringen og refusjon seks måneder før avgang. Det
var stor usikkerhet og mange stengte grenser på tidspunktet for kanselleringen, og
det fantes ikke noen flyvninger som Widerøe visste at de kunne ombooke klager og
reisefølget til.

Klager har fremsatt krav om mellomlegget mellom nye billetter og billettene som ble
refundert. De nye billettene gjelder for strekningene Verona-Frankfurt-Oslo-Bergen. Hele
reisen starter i et annet land, og Widerøe kan ikke se forbindelsen mellom strekningen
Munchen-Bergen og reisen Verona-Frankfurt-Oslo-Bergen.

Widerøe kan ikke imøtekomme klagers krav.

Nemnda bemerker

Kansellering gir rett til erstatning etter EU-forordning 261/2004 artikkel 5, jf. artikkel
7, med mindre flyselskapet har informert om endringen minst to uker før planlagt
avgangstid. I dette tilfellet ble klager informert mer enn seks måneder før avgang. Klager
har dermed ikke rett på standarderstatning.

Ved kansellering har passasjerene valget mellom refusjon av hele billettprisen, omruting
snarest mulig eller på en senere dato etter passasjerens eget valg, på tilsvarende
transportvilkår, jf. artikkel 5 jf. 8 nummer 1.

Nemnda har delt seg i et flertall og et mindretall. Flertallet, lederen og
forbrukerrepresentanten, mener at: 

I EU-kommisjonens veileder i forbindelse med Covid-19 fremgår det i punkt 2.1 at
pandemien kan påvirke de reisendes rett til omruting til "førstgivne leilighet". I tillegg
fremgår at det kan være umulig å tilby omruting overhode dersom f.eks. medlemsstater
nekter landing og lukker ned for videre-forbindelser med tog, busser, skip o.l. 

I dette tilfellet har skyldes kanselleringen generell usikkerhet knyttet til covid-19. 

I covid-19 veilederens punkt 3.2 kommer det frem at covid-19 kan påvirke hva som kan
regnes som "førstgivne leilighet". I samme punkt, i siste avsnitt, kommer det frem at
flyselskapene: 

-først bør informere passasjeren om den usikkerheten som knytter seg til å velge
omruting fremfor refusjon.
-dersom passasjeren likevel velger omruting så snart som mulig bør flyselskapet anses
å ha oppfylt sin forpliktelse dersom flyselskapet på eget initiativ, så snart som mulig og i
god tid, kommuniserte flyturen som var tilgjengelig for omruting.

Etter flertallets syn forutsetter veilederen at passasjerene fortsatt kan kreve omruting,
men modifiserer plikten noe.

EU-kommisjonen har også i sin tolkningsveileder (2016/C 214/04) punkt 4.2 uttalt at
omruting og refusjon skal tilbys samtidig. Videre uttales det at dersom flyselskapet ikke
tilbyr valget mellom refusjon og omruting, men flyselskapet alene bestemmer at det skal
gis refusjon, har passasjeren rett på dekning av mellomlegget med den nye billetten med
et annet selskap.  

I dette tilfellet ble klager ikke tilbudt omruting, og flertallet mener derfor at Widerøe ikke
har oppfylt sin plikt etter forordningen. 

Fordi Widerøe ikke oppfylt sin plikt til å omrute klager måtte klager kjøpe nye billetter
med annet selskap. Flertallet mener at klager har krav å få mellomlegget erstattet i
medhold av luftfartsloven § 10-20. 

Mindretallet, bransjerepresentantene, mener at: 

Widerøe ikke kunne ha gjort noe annerledes hva gjelder omruting slik situasjonen for alle
flyselskap er for øyeblikket. Det råder stor usikkerhet hos alle flyselskap, der ruter legges
ned med kort varsel grunnet de forskjellige myndigheters reiseråd- og restriksjoner.
Mindretallet legger derfor til grunn at det ikke fantes et reelt omrutingsalternativ som
Widerøe kunne tilby. Flyselskapet kan åpenbart ikke oppfylle omrutingsplikten dersom
det faktisk ikke finnes noe alternativ. Videre er mindretallet av den oppfatning at det
ikke kan pålegges flyselskapet en plikt til å omrute passasjerer fra et annet sted enn hva
som fremgår av den opprinnelige billetten. En slik tolkning har verken støtte i praksis,
forarbeider eller forordningen. 

Nemnda anbefaler at mellomlegget på 406,78 euro utbetales til klager. 

Vedtaket er fattet med den dissens som fremgår over. 

Saken er behandlet med én forbrukerrepresentant i medhold av
transportklagenemndforskriften § 5-5(5).

Vedtak

Transportklagenemnda - fly anbefaler at flyselskapet betaler ut 406,78 euro til klager.