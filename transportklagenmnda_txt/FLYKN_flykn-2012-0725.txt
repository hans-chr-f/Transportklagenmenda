Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.05.2013

Saksnummer
725/12F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Berlevåg til Oslo via Kirkenes den 14. desember 2012 kl. 08:24. WF930
ble kansellert som følge av værforhold. Klager ble booket om til neste ledige avgang, men
mistet sin videreforbindelse. Klager landet i Oslo 4 t 20 min forsinket.

Klager ble ikke informert om sine rettigheter. Klager mener Widerøe ikke kan bevise at
innstillingen skyldtes en ekstraordinær omstendighet som ikke kunne vært unngått selv om
alle rimelige tiltak var truffet.

Klager krever standarderstatning 250 euro i henhold til EU forordning 261/2004.

Det vises for øvrig til klagers brev.

Widerøe har i det vesentlige anført:

WF930 ble kansellert som følge av værforhold. Hendelsen var ekstraordinær og utenfor
Widerøes kontroll. Det vises til uttalelse fra operasjonssentral.

Ved en kansellering kan passasjerene velge å avbryte reisen mot full refusjon, eller bli
ombooket til neste ledige avgang. Klager valgte sistnevnte.

På Berlevåg Lufthavn henger det plakater like i nærheten av innsjekkingsskranken med
passasjerrettigheter.

På grunnlag av ovennevnte kan Widerøe dessverre ikke imøtekomme klagers krav.

Det vises for øvrig til Widerøes brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at WF930 ble
kansellert pga. vanskelige værforhold. Nemnda er av den oppfatning at dette er å betrakte
som en ekstraordinær omstendighet, og at det ikke var mulig å unngå kanselleringen.
Kanselleringen gir følgelig ikke rett til standarderstatning.

Widerøe pliktet i den foreliggende situasjon å omrute passasjerene snarest mulig på
tilsvarende transportvilkår til bestemmelsesstedet. Nemnda er av den oppfatning Widerøe
oppfylte denne plikten.

Widerøe pliktet videre å tilby klager mat og forfriskninger som står i rimelig forhold til
ventetiden. Dette ble ikke gjort. I den utstrekning klager hadde slike utgifter, anbefales disse
erstattet.

Vedtak:

Transportklagenemnda - fly finner ikke å kunne anbefale at klager gis medhold i kravet om
standarderstatning. Nemnda anbefaler at Widerøe erstatter eventuelle utgifter til mat.

Vedtaket var enstemmig.