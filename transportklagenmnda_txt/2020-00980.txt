Vedtak i Transportklagenemnda - Fly

Sammendrag

Krav om standarderstatning som følge av forsinkelse. Rolls Royce-fabrikasjonsfeil.

Dato
24.08.2020

Saksnummer
2020-00980

Tjenesteytere
Norwegian Air Shuttle

Klager har i det vesentlige anført

Klager og tre medpassasjerer skulle reise med DY1741 fra Barcelona til Oslo og deretter
med DY7001 fra Oslo til New York den 31. august 2019. Planlagt ankomst i New York var
kl. 20.05 den 31. august. Flyvningen DY7001 ble imidlertid forsinket. Klager har oppgitt
at de ankom New York mer enn seks timer forsinket. Klager har videre oppgitt at de fikk
dekket mat og forfriskninger i ventetiden.

Klager krever standarderstatning for fire personer i henhold til EU-forordning 261/2004
som følge av forsinkelsen.

Tjenesteyterne har i det vesentlige anført
Flyvningen DY7001 skulle utføres av en flymaskin av typen Boeing 787-9.

EASA har utstedt et direktiv som innebærer at mellomtrykkskompressorene og
akslene på motorer av typen Rolls Royce Trent 1000 må inspiseres som følge av mulige
slitasjeproblemer. Disse obligatoriske inspeksjonene har berørt alle Norwegian-
flyvninger med flytypene Boeing 787-8 og 787-9. Som følge av dette og for å unngå å
måtte kansellere den aktuelle flyvningen, valgte Norwegian å leie inn HiFly-flymaskinen
9HMIP, som er et A380-fly, for å utføre den berørte flyvningen.

Så snart omposisjoneringen var gjennomført, forlot flyet Oslo med en forsinkelse på fire
timer og 25 minutter. Flyet ankom New York fem timer og 11 minutter forsinket.

Alle berørte passasjerer fikk forpleining i henhold til EU-forordning 261/2004.

Som et rimelig tiltak, og for å unngå kansellering, leide Norwegian inn et eksternt selskap
for å utføre flyvningen. Det var imidlertid umulig å unngå at flyvningen ble forsinket.

I henhold til EU-domstolens avgjørelse i saken C-402/07 (Sturgeon) har passasjerer
rett på erstatning etter artikkel 7 i EU-forordning 261/2004 når de ankommer endelig
bestemmelsessted minst tre timer forsinket. Flyselskapene er imidlertid ikke forpliktet til
å gi slik erstatning dersom forsinkelsen skyldes ekstraordinære omstendigheter utenfor
flyselskapets kontroll, og flyselskapet har iverksatt alle rimelige tiltak.

EU-domstolen kom i saken C-257/14 (van der Lans) frem til at visse tekniske
problemer kan være ekstraordinære omstendigheter. Dette vil være tilfellet ved skjulte
fabrikasjonsfeil som påvirker flyets sikkerhet.

Omstendigheter som er utenfor flyselskapets kontroll, er forhold som ikke er forårsaket
av en handling eller utelatelse fra flyselskapets side.

Basert på dette kan ikke klagers krav om standarderstatning imøtekommes i dette
tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet skyldtes forsinkelsen til New York en teknisk feil ved en type motorer som
berørte Norwegians langdistansefly av typen Boeing 787-800 og 787-900.

Av den fremlagte dokumentasjonen fremgår det blant annet at Norwegian har mottatt
et brev fra Rolls Royce vedrørende holdbarhetsproblemene for denne typen motorer.
Det vises også til en kunngjøring fra Boeing. Motorproblemene ser ut til å være en
skjult fabrikasjonsfeil som påvirker flysikkerheten, og det er nødvendig å iverksette
diverse tiltak. Nemnda mener at fabrikasjonsfeilen må anses som en ekstraordinær
omstendighet i forordningens forstand.

Spørsmålet er videre om flyselskapet har iverksatt alle rimelige tiltak for å unngå
forsinkelsen. Flyene med motorer av typen Rolls Royce Trent 1000 TEN må inspiseres
etter nærmere angitte aktivitetsintervaller. Dette kan tilsi at det foreligger en viss
forutberegnelighet for når disse inspeksjonene vil bli gjennomført og når det vil oppstå
uregelmessigheter. Norwegian kan ikke vite hva resultatet av inspeksjonen vil bli. Det
hadde vært kjent siden mars 2019 at det ville bli nødvendig med ekstrainspeksjoner.

I dette tilfellet har selskapet lagt frem dokumentasjon som viser at flymaskinen LNLNL
måtte skiftes ut. Nemnda kan i dette tilfellet ikke ta stilling til om forsinkelsen skyldtes
funn ved inspeksjonen. Nemnda mener at det er for dårlig forklart hva som skjedde med
det aktuelle flyet. Nemnda kan derfor ikke se at det er godtgjort at alle rimelige tiltak er
truffet for å unngå forsinkelsen. Klager har derfor krav på standardkompensasjon etter
EU-forordningen.

Vedtak

Transportklagenemnda - fly anbefaler at Norwegian betaler standarderstatning til klager
med 600 euro per person.