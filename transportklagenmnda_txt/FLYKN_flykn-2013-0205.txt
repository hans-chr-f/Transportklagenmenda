Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
15.10.2013

Saksnummer
205/13F

Tjenesteyter
Wizz Air

Klager har i det vesentlige anført:

Klager skulle reise fra Stavanger til Katowice den 2. juni 2013. I april samme år mottok klager
en ruteendring fra Wizz Air som viste ny avgang den 1. juni.

Klager krever standarderstatning i henhold til EU-forordning 261/2004 for ruteendringen,
alternativt 100 PLN per person.

Det vises for øvrig til klagers brev.

Wizz Air har ikke avgitt uttalelse til nemnda. Til klager har selskapet i det vesentlige
anført:

Flyselskap har rett til å utføre ruteendringer minst 14 dager før avreise, og er dermed ikke
erstatningspliktig i henhold til EU-forordning 261/2004.

Ved en ruteendring kan klager enten velge å avbryte reisen mot full refusjon, eller bli
ombooket til neste ledige avgang.

Wizz Air kan ikke imøtekomme klagers krav.

Det vises for øvrig til Wizz Airs brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Wizz Air ved nemndas e-post av 18. april 2013 med frist til 30. mai 2013 for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Wizz Air har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner mv., bl.a.
luftfartsloven og EU-forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstilling» dersom det er solgt minst en billett til den
planlagte flygning.

Klager hadde billetter til flygning Stavanger - Katowice den 2. juni 2013. Som følge av en
ruteendring kansellerte Wizz Air denne flygningen. Informasjonen om kanselleringen ble gitt
mer enn to uker før avgang. Kanselleringen gir da ikke rett til standarderstatning i henhold til
EU-forordning 261/2004, jf. forordningens artikkel 5 c) i).

Forordningen begrenser imidlertid ikke den reisendes rett til erstatning på annet grunnlag, jf.
artikkel 12.

Ruteendringer vil kunne skape problemer og tap for den reisende, og flyselskapet må etter
nemndas vurdering være ansvarlig for påregnelig tap som følge av ruteendring. Det er ikke
anført at klager har litt noe tap i dette tilfellet.

Nemnda bemerker avslutningsvis at passasjeren ved en omruting har valget mellom refusjon
av innbetalt beløp eller omruting snarest mulig, på tilsvarende transportvilkår, jf. forordningen
artikkel 5 jf. artikkel 8.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.