Vedtak i Pakkereisenemnda

Sammendrag

Krav om prisavslag grunnet kvaliteten på mat og hotellstandard.

Dato
11.03.2019

Saksnummer
2018-04777

Tjenesteytere
Aktive Fredsreiser

Klager har i det vesentlige anført

Klager bestilte en pakkereise for 42 personer til Krakow og Berlin i perioden 30.09.2018 -
07.10.2018. Totalpris kr. 260.000

Måltidene var ikke i tråd med bestillingen. Gruppen benyttet mye tid i forkant for på å
tydeliggjøre til Aktive Fredsreiser, AF, hvilken type mat de med muslimsk bakgrunn kunne
spise. I klagers gruppe var dette 22 personer. 

For de muslimske reisende hadde klager ikke bedt om halal, men spesifisert fisk eller
vegetar. Klager finner det derfor underlig at AF nå trekker inn halal i sitt tilsvar. AF klarte
ikke å tilby mat som var spesifisert på forhånd, nemlig fisk- og vegetarretter. For å
arrangere turer med fokus på respekt og menneskerettigheter reagerer klager på AFs
holdning og bagatellisering av manglende og dårlig mat.

Maten som ble levert var av gjennomgående dårlig kvalitet, med ensidig og næringsfattig
kost.  Både i Polen og Tyskland kan man få servert rimelig og mer næringsrik mat av
høyere kvalitet enn det gruppen fikk.

Klager nevner at omvisningene er de samme enten man reiser på eget initiativ eller
gjennom et reiseselskap, som noen av dem hadde gjort tidligere. Det er ikke greit å
bruke formålet med turen til å levere en dårlig vare, og hele tiden snakke om respekt og
forståelse. Klager gjør oppmerksom på at de ikke klager på formålet med turen, men
leveransen av hotell og mat. Klager hadde ikke forventninger til en luksustur, men skitne
hotell med løsninger som ikke ble opplevd som trygge, var ikke greit. 

Når det gjelder hærverk understreker klager følgende:

Sengen var ødelagt da de kom, dette ble rapportert inn til hotellet umiddelbart. Lampen
satt i en skrue på 0,5 cm, og de som var uheldige og rev den ned, kom til de voksne og
sa ifra med en gang. Slik avdekket de uforsvarlige elektriske koblinger, som er en del av
det de har klaget på dette hotellet. Takplaten var ødelagt fra før, men her var det en gutt
som var uheldig, og han sa i fra umiddelbart. Den ødelagte låsen hadde de voksne ikke
sett. De guttene som bodde på dette rommet, var de roligste guttene i gruppen. Både de
voksne og barna slet med å få låst opp døra. Det er tidligere spesifisert.

Klager reagerer på at det først i ettertid kommer frem at hotellet og medreisende
reagerte på deres barn. De voksne holdt øye med ungdommene til alle sov da de bodde
på samme korridor på hotellet i Krakow. 

Klager opplevde leveransen fra AF som mangelfull, og at klagen ikke ble tatt på alvor
etter hjemkomst. Kvaliteten var gjennomgående dårlig på mat og hotell og det er dette
klagen handler om.

Klager krever 50 % av reisens pris refundert. Totalt kr. 130.000.

Det vises for øvrig til korrespondanse fra klager.

Tjenesteyterne har i det vesentlige anført
Aktive Fredsreiser, AF, noterer at klager har sendt inn en saksgang/kommunikasjon
som ikke er komplett. AF har vedlagt er en komplett versjon. Denne mottok klager
04.12.2018. 

Hensikten med turene
AF tar et ansvar for å gi bedre informasjon om hva som er hensikten med turene. Aktive
Fredsreiser arrangerer holdningsskapende skoleturer der hensikten er å demme opp
mot nynazisme og fremmedfrykt. På turen står menneskerettigheter i fokus. AF besøker
steder i Polen og Tyskland der elevene med selvsyn får se konsekvensene av brudd på
menneskerettighetene under Den andre verdenskrig og Den kalde krigen.

Standard og forventninger
For å gjøre turen så rimelig som mulig for elevene (kr. 5.900 for en åttedagers tur), er
både mat og overnatting av nøktern, god standard. De bor på 3-stjerners hoteller, og
maten som serveres tilberedes av helt vanlige restauranter, hoteller og fergeselskaper.
I en stor reisegruppe er det mange mathensyn. Både allergier og religiøse hensyn. Og
det vil være ulike preferanser på hvilken mat man liker. Det er AFs mening at alle skal få
muligheten til å spise seg mette.

Halal
AF har ikke mulighet til å skaffe halalslaktet kjøtt på sine reiser. Som et alternativ tilbys
det vegetarisk mat eller fisk. Ved én anledning ble hele gruppen servert hamburgere.
Dette har de beklaget og tilbudt kompensasjon for. Aktive Fredsreiser sendte skjemaet
over allergier/mathensyn til fergeselskapet. Her fremkommer det at 22 personer ikke kan
spise svinekjøtt. Dette har dessverre fergeselskapet ikke tatt til følge. Aktive Fredsreiser
tar ansvar for dette, og vil gi en kompensasjon på kr.100 per person. Sum kr. 2.200.

Det er også et tilfelle der det eneste alternativet for muslimer var pasta med tomatsaus.
For samtlige andre måltider ble det tilbudt fullverdige alternativer. De omtalte
svinebollene inngikk i en treretters meny der kjøttbollene for muslimene ble erstattet
med speilegg. Dette skriver AF at de også har tilbudt kompensasjon for i form av et
ekstra måltid (fisk) på Ikea i Wroclaw på vei til Tropical Island. Ifølge AFs reiseleder var det
ingen som spiste dette måltidet. De omtalte brødsmulene med ost er en helt ordinær
vegetarrett som på restauranter heter Breaded Camembert.

Hærverk
Klager har lagt ved et bilde som viser løse ledninger ut fra en vegg. Hotellet har sendt AF
en klage på gruppen:
"The group was very difficult and loud, there were a lot of problems with them. The boys
themselves have ruined the door, I do not know how but we also took pictures of the
door (see photos). The lamp was torn out by the same boys when they moved the beds
(see photos) In addition, I am sending photos of the corridor and the ceiling because
there were damage caused by them (see photo) They also destroyed one bed as they
moved it to another place and at the same time destroyed the wall (see photo)". 

AF skriver at klager har innrømmet skaden på takplaten og nekter for det andre.

Det vises for øvrig til korrespondanse fra Aktive Fredsreiser.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet. Dersom
manglene ikke tas opp på reisemålet på en måte som gir turarrangøren mulighet til å
avhjelpe manglene, vil man ikke nå frem med krav om prisavslag i ettertid.

Nemnda har gjennomgått sakens dokumenter.  Det er gjennomgående svært stor
avstand mellom partenes syn på det som ble levert.

Nemnda finner at det på enkeltområder ble levert ytelser som ikke var i samsvar med
det man hadde bestilt og betalt for.  Det gjelder blant annet matserveringen, spesielt i
forhold til 22 muslimske elever som ikke fikk tilpasset mat, og som mange steder måtte
nøye seg med ernæringsmessig mangelfull mat fordi kjøttet var fjernet slik at de satt
igjen med saus og pasta etc. 

Det er videre klaget over overnattingsfasilitene, både over dårlige/skitne/for små rom og
over beliggenhet i forhold til sentrum og i forhold til uønsket aktivitet utenfor hotellet.
Enkelte rom hadde ødelagte møbler og lamper. Brannsikkerheten var ifølge klagerne ikke
god enkelte steder.  I tillegg fikk enkelte av jentene uønsket oppmerksomhet av mannlige
reisende på fergen fra Polen.

Guiden var etter klagernes syn ikke dyktig til å formidle historien i konsentrasjonsleirene.

Reisen ble foretatt sammen med en annen skole.  Så vidt nemnda kan forstå er
representantene for de voksne ved denne skolen ikke misfornøyd med det som ble
levert. Det er bemerket at det kunne ha vært bedre renhold på et par bad i Polen.  Maten
har de funnet var tilstrekkelig, prisen tatt i betraktning.

Nemnda har funnet at det er vanskelig å ta stilling til de forskjellige påstandene i saken,
spesielt fordi to skoler som reiste sammen har så divergerende oppfatninger om det som
ble levert, og også om adferden til enkelte av elevene ved skolen klagerne representerer.

Klagerne krever refundert 50 % av reisens pris. Arrangøren har tilbudt et prisavslag på kr.
25.000.  Avslaget gjelder manglende adekvat matservering til de muslimske deltakerne
samt refusjon i sin helhet for overnattingen på hotell Klassic.

Det er opplyst at det ble betalt kr. 5.900 pr. deltaker for en åtte dagers tur.  Både buss,
ferge tur/retur, hoteller, mat og guide var inkludert. Det må da legges til grunn at det var
en rimelig tur med rimelige løsninger. Man kan, slik nemnda ser det, ikke forvente særlig
høy standard på hoteller og på hotellenes beliggenhet.  Det samme gjelder matservering.
Det skal serveres mat i tilstrekkelige mengder, men spesielle krav til smak etc. kan neppe
fremsettes. Slik nemnda vurderer saken utgjør det prisavslaget arrangøren er villig til å gi
- kr. 25.000 - et passende beløp.

Det bemerkes at markedet er den beste regulator hvis det som leveres ikke oppleves
som verd pengene. En reisearrangør er avhengig av å levere produkter som kundene
finner tilfredsstillende.  Gjøres ikke det vil kundene ved fremtidige reiser velge en annen
arrangører.

Vedtak

Pakkereisenemnda finner ikke å kunne anbefale at det blir gitt prisavslag ut over kr.
25.000 som er tilbudt av arrangøren.