Vedtak i Transportklagenemnda - Fly

Sammendrag

Krav om standardkompensasjon ved kansellering. Stengt rullebane.

Dato
19.12.2017

Saksnummer
2017-00698

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY751 fra Trondheim (TRD) til Oslo lufthavn
(OSL) og videre til Las Palmas (LPA) med DY1816 15. februar 2017. Klager ankom sin
destinasjon mer enn tre timer forsinket, og har på dette grunnlag fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer.

Tjenesteyterne har i det vesentlige anført
Norwegians flyvning DY751 15. februar 2017 ble forsinket med 52 minutter ved ankomst
som følge av stengt rullebane på Oslo lufthavn. Dette medførte at passasjerene ikke rakk
sin videreforbindelse med DY1816 til Las Palmas. Klagerne ble booket om til avgang via
Bergen samme dag. 

Flyselskapene har ingen kontroll over tillatelser og restriksjoner ved flyplassen som følge
av stengte rullebaner. Norwegian kan derfor ikke stå ansvarlig for dette. 

Norwegian anfører at forsinkelse som følge av en stengt rullebane er en slik
ekstraordinær omstendighet som fritar flyselskapene for sitt erstatningsansvar etter EU-
forordning 261/2004, og at forsinkelsen ikke kunne vært unngått selv om alle rimelige
tiltak ble truffet. 

Norwegian avviser på denne bakgrunn klagers krav om standardkompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.

Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Norwegians flyvning DY751 ble forsinket med 52 minutter som følge av stengt rullebane
på ankomstflyplassen Oslo lufthavn. Klagerne rakk ikke sin videreforbindelse til Las
Palmas, men ankom senere samme dag etter omruting via Bergen. Nemnda legger dette
til grunn. 

Nemnda anser stengt rullebane på Oslo lufthavn som en slik ekstraordinær
omstendighet som fritar flyselskapene for sitt erstatningsansvar etter EU-forordningen.
Klager ble tilbudt omruting og ankom Las Palmas senere samme dag. Følgene var heller
ikke til å unngå, og forsinkelsen gir følgelig ikke rett til standarderstatning. 

Nemnda kan ikke se at klager kan gis medhold.

Vedtak

Transportklagenemnda - fly anbefaler ikke at klager gis medhold.