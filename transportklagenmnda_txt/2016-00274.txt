Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
30.01.2017

Saksnummer
2016-00274

Tjenesteytere
Widerøe

Klager har i det vesentlige anført

Klager skulle reise fra Tromsø til Alta og Lakselv 12 februar 2016 kl. 10:50 med WF681.
Flyet fløy til Alta, men ikke videre til Lakselv. Klager ble så sendt til Hammerfest kl. 14:00
og videre med buss til Lakselv. Bussen ankom Lakselv ca. 
kl. 18:00 og den planlagte rutegående transport var gått, neste rutegående gikk ikke før
dagen etter. Klage ordnet selv transport de siste 47 kilometerne. Bagasjen ble levert av
Lakselv flyplass da den ikke ankom sammen med klager. 

Klager mener at avising av et fly som operer i Troms og Finnmark ikke kan være en
uventet hendelse eller god nok grunn til å kansellere en avgang.

Klager krever standarderstatning 250 euro i henhold til EU-forordning 261/2004. 

Tjenesteyterne har i det vesentlige anført
Når en kansellering oppstår og årsaken er ekstraordinær, har passasjerene følgende
valg.
- Passasjene kan velge ombooking samt forplening. Forpleiningen består av mat/drikke,
hotell, transport til/fra hotell, dersom dette er aktuelt. 
- Passasjerene kan velge refusjon og returreise dersom reisen ønskes avbrutt. I tillegg
forpleining. 
I dette tilfellet var forsinkelsen forårsaket av isfjerning på flymaskin, og da crewet var
i ferd med å overskride sin lovpålagte arbeidstid ble Widerøe nødt til å kansellere
strekningen Alta-Lakselv. Det vises til fremlagt dokumentasjon.
Ved denne typen ekstraordinære hendelser er flyselskapet dessverre ikke ansvarlig for
transport fra flyplassen og hjem.

Widerøe kan ikke imøtekomme klagers krav.

Nemnda bemerker

Klagerens fly fra Alta til Lakselv 12.02.2016 ble kansellert på grunn av av-ising. Han har
fått dekket utgiftene til omruting, men kom svært forsinket frem til bestemmelsesstedet.
Han krever nå en standarderstatning på 250 euro.

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU forordning 261/2004 artikkel 5, jf 7.

Nemnda har delt seg i et flertall og et mindretall i vurderingen av om det foreligger en
ekstraordinær omstendighet: 

Flertallet - lederen og flyselskapenes representanter - mener at av-ising i utgangspunktet
er å anse som en ekstraordinær omstendighet i forordningens forstand: 

Selv om av-ising ikke er uvanlig i Nord-Europa midtvinters, vil behovet henge sammen
med værforholdene. Værforhold er uforutsigbart. Hvor lang tid en av-ising tar, er også
uforutsigbart. Hvis flyselskapene skulle tatt høyde for av-ising for alle vinteravganger
i Nord-Europa, ville det fått store følger for både rutetilbudet og billettprisene. Etter
flertallets syn vil det være uforholdsmessig å kreve dette. Flertallet finner det således
også godtgjort at forsinkelsen ikke kunne vært unngått selv om alle rimelige tiltak var
truffet. Kanselleringen gir da ikke rett til standarderstatning.

Mindretallet - forbrukernes representanter - mener at av-ising normalt ikke er
ekstraordinært, men tvert om en del av den ordinære driften som flyselskapene må ta
høyde for og betale erstatning for. Mindretallet mener at det ikke er noe ekstraordinært
ved denne saken.

Vedtak

Transportklagenemnda - fly anbefaler ikke at klager gis medhold i sitt krav om
standarderstatning.