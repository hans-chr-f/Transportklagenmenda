Vedtak i Transportklagenemnda
- Kollektivreiser

Sammendrag

Opphold i kontrollsone uten billett

Dato
13.11.2018

Saksnummer
2018-03245

Tjenesteytere
Ruter

Klager har i det vesentlige anført

Klager befant seg på Tøyen stasjon 8. august 2018, da han ble ilagt gebyr for manglende
billett.

Klager viser til at han ventet på en venn bak streken som viser at kontrollsone starter.
Han ble da konfrontert av en kontrollør som mente klager måtte ha billett, og førte
klager over streken og inn i området merket kontrollsone. Klager viser til at han ventet på
en kompis, og at han ikke skulle reise med T-banen. 

Klager ber Ruter frafalle gebyret.

Tjenesteyterne har i det vesentlige anført
Klager ble 8. august 2018 ilagt gebyr på Tøyen stasjon fordi han ikke kunne fremvise
noen gyldig billett. 

Denne kontrollen var en såkalt ut-kontroll, hvor reisende som kommer ut av stasjonen
blir kontrollert. Ved opphold innenfor kontrollsone, som er godt merket, må man ha
gyldig billett. 

Ruter har forelagt klagers versjon av det som skjedde til den aktuelle kontrolløren som
ikke kjenner seg ikke igjen av klagers beskrivelse. Kontrollørene gebyrlegger ikke de som
befinner seg utenfor kontrollsonen, og da drar heller ikke folk inn i kontrollsonen for å
gebyrlegge dem. Ruter anser ikke klagers forklaring som troverdig. 

Ruter kan ikke se noen grunn til å endre standpunkt i denne saken.

Nemnda bemerker

Klager ble ved utkontroll på Tøyen stasjon 8. august 2018 ilagt gebyr som følge av
manglende billett i kontrollsone.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hevder han ventet på en venn utenfor kontrollsonen, men at en kontrollør dro
ham over streken for kontrollsone. Han hadde ikke noen intensjon om å benytte seg av
T-banen. 

Nemnda bemerker at kontrollen var en såkalt ut-kontroll, hvor alle som kommer ut av
stasjonen blir kontrollert. Nemnda finner det ikke sannsynliggjort at en kontrollør skal ha
dradd klager inn i kontrollsonen og deretter ilagt gebyr.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.