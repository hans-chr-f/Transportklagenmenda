Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
08.05.2018

Saksnummer
2017-02214

Tjenesteytere
Brussels Airlines

Klager har i det vesentlige anført

Klager hadde kjøpt billetter for to personer fra Oslo til Detroit via Brüssel og Toronto for
reise den 24. juni 2017 kl 06.45. Klager og hans datter på åtte år møtte opp 2 1/2 time
før avgang, og det var da allerede lang kø foran Brüssels Airlines innsjekkingsskranke.
Etter omtrent to timer kom de frem til skranken. Det ble da oppdaget at klager manglet
visum til Canada. Visum ble ordnet på fem minutter, og det var da 25 minutter igjen til
flyet skulle gå. Klager henvendte seg til samme mann bak skranken, men ble avvist med
beskjed om at flyet var overbooket. 

Klager og datteren skulle på ferie og han hadde betalt 20 000 kroner for billettene. Nå
måtte han kjøpe nye billetter, og hele reisen endte opp med å koste kroner 35 000.
Hendelsen og den nye reiseruten ble en stor påkjenning for klager og hans datter. 

Klager innser at han selv var ansvarlig for å møte med korrekte reisedokumenter. Det tok
kun fem minutter å skaffe visum. Klager mener den egentlige årsaken til at han mistet
flyet var den lange køen og den tiden det tok for klager å nå skranken, fordi Brüssels
Airlines kun hadde èn person til å sjekke inn hele flyet. 

Klager krever refusjon av ekstrautgiftene han pådro seg som følge av nektet
ombordstigning. 

Det vises for øvrig til klagers brev.

Tjenesteyterne har i det vesentlige anført
I henhold til Brüssels Airlines regler og vilkår er det passasjerens ansvar å møte opp
med riktige reisedokumenter, inkludert visum. Klager møtte til innsjekk uten korrekte
reisedokumenter og ble av den grunn avvist.  Videre kommer det frem i vilkårene at
passasjeren selv er ansvarlig for utgiftene han måtte pådra seg som følge av dette.
Passasjeren har heller ingen rett til full refusjon av den ubenyttede billetten. 

Dersom Brüssel Airlines ikke overholder ovennevnte lovpålagte regler kan flyselskapet bli
ilagt kraftige bøter av de lokale myndighetene. 

Klager og hans medreisende møtte til innsjekk uten gyldige reisedokumenter, og
greide ikke å skaffe disse før innsjekk stengte. Brüssels Airlines kan av den grunn ikke
imøtekomme klagers krav.

Nemnda bemerker

Passasjerene plikter selv å sørge for å ha nødvendige reisedokumenter, herunder
visum. Manglende visum kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. Selskapet må videre besørge retur
av passasjeren. 

Da selskapet kontrollerte reisedokumentene på Gardermoen og fant at klager
manglet visum, var det korrekt å avvise ham. Det er passasjerens ansvar å ha gyldige
reisedokumenter. Da klager kom tilbake til skranken etter å ha ordnet visum, var
innsjekkingen beklageligvis stengt. 

Nemnda er av den oppfatning at Brüssels Airlines ikke er ansvarlig for at klager ikke rakk
å sjekke inn innen fristen, og finner ikke å kunne anbefale at han gis medhold.

Vedtak

Transportklagenemnda - fly finner ikke å kunne anbefale at klager gis medhold.