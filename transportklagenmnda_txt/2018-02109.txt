Vedtak i Transportklagenemnda
- Kollektivreiser

Sammendrag

For sent kjøp av billett

Dato
20.09.2018

Saksnummer
2018-02109

Tjenesteytere
Ruter

Klager har i det vesentlige anført

Klager ble ilagt gebyr fordi han hadde kjøpt billett for sent.

Klager viser til at han kjøpte billett via Ruters billett app da bussen kom. Kontrolløren
mente klager hadde kjøpt billetten for sent, men klager tror det kanskje var noe feil med
klokken til bussen. Klager fastholder at han betalte billetten da bussen kom. Dessuten
kom bussen forsinket. 

Klager ber om at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 21. juni 2018 fordi han hadde kjøpt billett for sent. 

Kontrollørene kom på bussen ved Ingiers vei, og da befant klager seg allerede på bussen.
Ingiers vei er ikke en veldig stor og travel holdeplass, kontrollørene ville derfor ha sett det
dersom klager steg ombord i bussen samtidig som dem. 

Ut fra tidspunktene er klagers billett kjøpt rett etter avgang fra Ingiers vei. 

Ruter mener gebyret er korrekt ilagt og ser ingen grunn til å endre standpunkt i denne
saken.

Nemnda bemerker

Klager ble ved kontroll på bussen 21. juni 2018 ilagt gebyr fordi han ikke kunne vise
gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda finner å måtte legge til grunn at klager startet kjøp av billetten etter at han gikk
på bussen. Vilkårene for å ilegge gebyr var dermed til stede. 

Nemnda kan ikke se at det foreligger grunnlag for å anbefale at gebyret frafalles. Ifølge
sanntidsloggen, fremlagt av Ruter, ankom bussen Ingiers vei kl.13.59.42 og kjørte derfra
kl.14.00.03 

Ifølge kontrollrapporten startet kontrollen ved Ingiers vei kl. 13.59. Klager ble kontrollert
kl.14.01. Billetten til klager ble kjøpt kl. 14.00.20 omtrent samtidig med at kontrollen ble
startet « og etter avgang» . 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er enstemmig.