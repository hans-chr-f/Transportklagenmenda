Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
11.01.2018

Saksnummer
2017-00808

Tjenesteytere
BMI
Travellink

Klager har i det vesentlige anført

Klager hadde bestilt en reise fra Stavanger til Newcastle t/r for reise 7. - 12. april 2017.
Den 8. februar mottok klager beskjed om at returen var flyttet til den 13. april. Klager
aksepterte ny retur et døgn senere, da retur et døgn tidligere ville medført at hun hadde
gått glipp av avtaler i England, samt en natt på forhåndsbetalt hotell. 

Klager pådro seg utgifter til mat og overnatting et ekstra døgn 77 GBP. 

Klager krever refusjon av hotellutgifter 77 GBP, samt  en rimelig godtgjørelse for
måltider. 

Det vises for øvrig til klagers brev.

Tjenesteyterne har i det vesentlige anført
BMI har ikke avgitt uttalelse til nemnda. 

Travellink har i det vesentlige anført:

Klager har kun booket flybilletter med Travellink, hun har selv arrangert overnatting på
egen hånd. 

Travellink har kontaktet flyselskapet BMI som dessverre ikke vil refundere utgifter til
overnatting. BMI sier klager kan velge å enten reise den 11. april, den 13. april eller så
kan klager avbryte reisen mot full refusjon. Travellink viser til fremlagt utskrift av sine
regler og vilkår vedrørende ruteendringer. 

Travellink ble informert om ruteendringen den 7. februar, og klager fikk beskjed
påfølgende dag. Hun fikk tilbud om ombooking til 11. april, men valgte selv ombooking til
13. april. Travellink booket om billetten etter hennes eget ønske, og kan ikke se å ha gjort
noe galt.

Travellink kan ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uke før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet BMI informerte Travellink som informerte klager innen fristen. Klageren
fikk informasjon 8. februar om at flygningen 12. april var flyttet til 13. april, og hun
ble gitt valget mellom denne datoen, en flygning dagen før, 11. april eller refusjon av
billettprisen. Kanselleringen gir følgelig ingen rett til standarderstatning. Det er heller
ikke krevd.  Forordningen er imidlertid ikke til hinder for ansvar på annet grunnlag, jf.
forordningen artikkel 12. 

Ruteendringer skaper ofte problemer og tap for den reisende, og flyselskapet må etter
nemndas vurdering være ansvarlig for påregnelig tap som følge av ruteendring. Klageren
aksepterte ny retur ett døgn senere, da retur ett døgn tidligere ville medført at hun
hadde gått glipp av avtaler i England, samt en natt på forhåndsbetalt hotell. Klager pådro
seg utgifter til mat og overnatting ett ekstra døgn, 77 GBP. 

BMI har ikke avgitt uttalelse til nemnda, og nemnda treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd. 

Nemnda har forståelse for at det er kjedelig med en ruteendring som i denne saken.
Passasjeren fikk imidlertid beskjed svært lang tid i forveien, men valgte å stå ved
bestillingen på tross av tilbud om full refusjon av billettprisen. På denne bakgrunn kan
ikke nemnda anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold.