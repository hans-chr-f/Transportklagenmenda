Vedtak i Transportklagenemnda - Fly

Sammendrag

Klager krever kr 699 for dekning av skade som ble påført hans
koffert da han reiste fra Washington til Oslo over Newark.

Dato
20.01.2010

Saksnummer
153/09F

Tjenesteyter
Continental Airlines

Klager krever kr 699 for dekning av skade som ble påført hans koffert da han reiste fra
Washington til Oslo over Newark.

Klager har i det vesentlige anført:

Klager reiste fra Washington til Oslo over Newark. Da han ankom Gardermoen, ble det
oppdaget at håndtaket på hans koffert ikke kunne beveges. På det tidspunktet var kofferten
full av klær, så grunnen til at håndtaket ikke kunne beveges ble ikke avdekket. Men da klager
kom hjem og tømte kofferten viste de seg at to ryggstativer inne i kofferten var bøyd, som
av et kraftig slag. Dette førte da til at håndtaket ikke lenger kan trekkes ut, og kofferten ble
deformert og ikke fungerte som den skulle.

Skademelding ble skrevet ut på Gardermoen.

Klager mener at skaden oppsto under transport fra Washington til Oslo over Newark.

Continental Airlines har i det vesentlige anført:

Continental Airlines mener at de ikke kan stilles til ansvar for en slik type skade og henviser
klager til å ta kontakt med sitt forsikringsselskap hvor han har sin reiseforsikring.

Continental Airlines viser videre til at passasjerer som kjøper reiser hos dem godtar alle regler
i» Contract of Carriage», som er vedlagt her. Det fremkommer av reglene at selskapet ikke er
ansvarlig for skade på «pull and extending handles».

Nemnda bemerker:

Flyselskapet er i henhold til internasjonale konvensjoner ansvarlig for tap som skyldes at
bagasje blir skadet under lufttransport med mindre det godtgjør at skaden skyldes bagasjens
egen beskaffenhet. Flyselskapet har ikke anledning til å begrense dette ansvaret ved spesielle
bestemmelser i sine vilkår.

På bakgrunn av de foreliggende opplysninger finner nemnda det sannsynlig at kofferten ble
skadet under transporten på en slik måte at det i ettertid ikke var mulig å trekke ut håndtaket.
Nemnda finner ikke godtgjort at skaden skyldes koffertens egen beskaffenhet.

Continental Airlines er etter dette ansvarlig for å dekke klagers tap. Klager har anført at tapet
utgjør kr 699. Continental Airlines har ikke bestridt tapets størrelse, og nemnda legger klagers
opplysninger til grunn.

Nemnda anbefaler at Continental Airlines dekker klagers tap på kr 699.

Vedtak:

Flyklagenemnda anbefaler at Continental Airlines dekker klagers tap på kr 699.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Olav Grøttland, SAS

Janne G. Soløy, Widerøe's Flyveselskap AS