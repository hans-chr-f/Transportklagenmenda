Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.05.2017

Saksnummer
2016-00647

Tjenesteytere
Widerøe

Klager har i det vesentlige anført

Klager skulle reise fra Oslo til Røros den 16. mars 2016 kl. 19:50 med WF56. Flyet ble
kansellert like før avgang uten at noen årsak ble oppgitt. Klager ble fraktet i buss til Røros
og ankom mellom kl. 02-03 om natten.  

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF56 ble kansellert som følge av dårlige værforhold. Flymaskinen som skulle operere
WF56 til Røros stod værfast i Sandane. Det vises til fremlagt dokumentasjon. 

Ved kanselleringer kan passasjerene velge enten ombooking eller å kansellere reisen mot
full refusjon. Klager ble tilbudt og aksepterte alternativ transport. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, ved at
det oppstår store forsinkelser med mer, kan være en  ekstraordinær omstendighet i
forordningens forstand som medfører at den reisende ikke har krav på erstatning. Dette
må vurderes konkret.

Flertallet - lederen og forbrukernes representanter - mener at flyselskapet Widerøe ikke
har godtgjort at innstillingen skyldtes ekstraordinære omstendigheter som ikke kunne
vært unngått selv om alle rimelige tiltak var truffet: 

Det er rett nok lagt frem en intern logg som skal vise at flymaskinen som skulle brukes
på flygningen fra Oslo til Røros, sto værfast på Sandane kl 1845 (vel 1 time før klagerens
flygning fra Oslo) 16.03.2016, og at selskapet ikke hadde reservefly tilgjengelig. 

Det er imidlertid ikke fremlagt værrapporter. Det er ikke gitt noen redegjørelse for
hva selskapet foretok seg fra morgenen av med sikte på å skaffe reservefly og unngå
kanselleringen av flygningen fra Oslo kl 19:50 om skodda ikke skulle lette.  Flertallet
mener etter dette at klageren har rett til standarderstatning. 

Mindretallet - flyselskapenes representanter - mener at flyselskapet har dokumentert at
kanselleringen skyldtes en ekstraordinær omstendighet som ikke kunne vært unngått og
at klageren ikke har rett til erstatning.

Vedtak

Transportklagenemnda - fly anbefaler at Widerøe betaler standarderstatning til klageren
med 250 euro.