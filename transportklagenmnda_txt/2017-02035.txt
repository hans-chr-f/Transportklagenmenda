Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
05.06.2018

Saksnummer
2017-02035

Tjenesteytere
SAS

Klager har i det vesentlige anført

Klager skulle reise fra Stavanger til Malaga den 18. juli 2017 kl. 15:55 med SK4681. Denne
flyvningen ble forsinket og ny avgangstid ble kl. 19:41.

Det ble opplyst ombord på flyet at grunnen var sent innkommende fly fra Burgas. Klager
har fått opplyst fra SAS at forsinkelsen har oppstått grunnet ATC (Air Traffic Control), noe
klager har sjekket opp selv og kan ikke finne at det skal være ATC som er grunnen. 

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
SK4681(flyindivid LNRRT) ble forsinket 3 timer og 32 minutter forsinket grunnet tekniske
årsaker, værforhold og ATC-(Air Traffic Control)restriksjoner. Det vises til fremlagt
dokumentasjon. 

LNRRT opererte også SK7329 Stavanger - Burgas og SK7330 Burgas - Stavanger tidligere
på dagen.

Avgangen fra Stavanger ankom Burgas 2 timer og 32 minutter forsinket på grunn av
tekniske årsaker. Avgangen fra Burgas til Stavanger ble ytterligere forsinket med 1 time
og 2 minutter på grunn av ATC restriksjoner på flyplassen i Burgas, og ved avgang fra
Stavanger ble flyet ytterligere 28 minutter forsinket på grunn av ATC restriksjoner på
flyplassen i Malaga. 

Værforholdene i Europa førte til restriksjoner i flytrafikken den 18. juli, og dette var
årsaken til at SK4681 ankom Malaga mer enn 3 timer forsinket. 

Av den totale forsinkelsen på 3 timer og 32 minutter utgjorde ATC-restriksjonene 1 time
og 30 minutter. ATC-restriksjoner er å anse som ekstraordinære omstendigheter utenfor
flyselskapets kontroll, og skal derfor trekkes fra den totale forsinkelsen. 

SAS kan på grunnlag av ovennevnte ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt dokumentasjon med beskrivelse av hendelsen som
opplyser at forsinkelsen skyldtes både teknisk feil og ATC-restriksjoner som følge av
dårlige værforhold i deler av Europa. 

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf EU-domstolens avgjørelse av 17.09.2015
Corina van der Lans - KLM (C-257/14) og Kommisjonens veileder av 15.06.2016 punkt 5.2.
I denne saken utgjorde den tekniske feilen en forsinkelse på under tre timer. 

Årsaken til at forsinkelsen overskred tre timer var at SAS fulgte pålegg fra ATC. Dette
pålegget hadde ikke flyselskapet kontroll over. Slik nemnda ser det har flyselskapet
godtgjort at verken forsinkelsen eller de ekstraordinære omstendighetene kunne
vært unngått selv om alle rimelige tiltak var truffet; Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.