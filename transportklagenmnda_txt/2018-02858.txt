Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.10.2019

Saksnummer
2018-02858

Tjenesteytere
Widerøe

Klager har i det vesentlige anført

Klager skulle reise fra Bardufoss til Bodø den 11. mars 2018 kl 21.45 med ankomst kl
23.27 med Widerøes flight WF887. Flyet ble kansellert og klager ble fraktet i drosje til
Tromsø og innlosjert på hotell der. Han ble booket om til ny avgang fra Tromsø til Bodø
påfølgende morgen kl 06.20. 

Klager stiller seg kritisk til at det ikke ble servert verken mat eller drikke i ventetiden.
Widerøe burde ha bedre rutiner ved slike hendelser når det kommer til forpleining. 

Klager har fått refundert utgifter til drosje og mat i ventetiden.

Klager krever standarderstatning 250 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
WF887 ble kansellert som følge av forsinkelse på tidligere avgang. Grunnet værforhold i
Svolvær (svært dårlig sikt) måtte WF836 omdirigeres til Leknes. Her gikk mannskapet ut
på arbeidstid. Da det ikke er tillatt å ringe opp reservecrew etter kl. 22.00 måtte Widerøe
kansellere WF887. Widerøe viser til fremlagt dokumentasjon.

Nemnda bemerker

Widerøes flyvning WF887 fra Bardufoss til Bodø 11. mars 2018 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen etter det opplyste dårlig vær i Svolvær, som medførte
at forutgående flyvning måtte omdirigeres til Leknes. Til slutt måtte personalet ha sin
pålagte hvile, og flyvningen ble kansellert. Nemnda kan imidlertid ikke se at Widerøe har
fremlagt tilstrekkelig dokumentasjon som viser sammenhengen mellom den forsinkede
flyvningen til Svolvær og kanselleringen av klagers reise fra Bardufoss til Bodø. Nemnda
er følgelig av den oppfatning at Widerøe ikke har tilstrekkelig godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak ble truffet, og nemnda anbefaler at Widerøe utbetaler standarderstatning
til klager.

Vedtak

Transportklagenemnda  - fly anbefaler at Widerøe utbetaler til klager
standardkompensasjon på 250 euro.