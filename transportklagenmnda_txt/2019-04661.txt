Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.06.2020

Saksnummer
2019-04661

Tjenesteytere
SAS

Klager har i det vesentlige anført

Klager med reisefølge (tilsammen fem personer) skulle reise fra Trondheim til Los
Angeles den 15. juli 2019 med SAS og United Airlines via Oslo og New York. 

SK9712 (operert av United Airlines flight UA751) fra New York til Los Angeles ble
kansellert. Klager med reisefølge ble innlosjert på hotell og mottok matkuponger, og
de ble booket om til påfølgende dag via Houston. Klager med reisefølge ankom endelig
bestemmelsessted omtrent et døgn forsinket. Klager var uten bagasje i New York da
denne ble sendt til Los Angeles.  

Klager krever standarderstatning 600 euro per person i henhold til EU-forordning
261/2004. Klager krever videre kroner 5 000 per person for at ferien ble forskjøvet med
nesten to døgn, for at reisefølget endte i New York uten bagasje og måtte gå til innkjøp
av toalettsaker og klær, samt for utgifter til forhåndsbetalt hotell og leiebil som ikke ble
benyttet.

Tjenesteyterne har i det vesentlige anført
SAS mener EU-forordning 261/2004 ikke får anvendelse da kanselleringen oppstod på et
ikke-europeisk flyselskap fra en tredjestat.

SAS kan ikke imøtekomme klagers krav.

Det vises for øvrig til SAS' svar.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Nemnda legger til grunn at klagers flyvning UA751 fra New York til Los Angeles ble
kansellert, og at han ankom endelig bestemmelsessted omtrent et døgn forsinket. 

Forordningen får imidlertid bare anvendelse for flygninger innen EU-/ EØS-området,
flygninger fra EU-/ EØS-området til en tredjestat og flygninger fra en tredjestat hvis det
"transporterende luftfartsselskap for flygningen er et EF-luftfartsselskap", jf artikkel
3 punkt 1 bokstav b. Det "transporterende luftfartsselskap" er i artikkel 2 bokstav b)
definert til "et lufttransportforetak som utfører eller har til hensikt å utføre en flygning i
henhold til en avtale med en passasjer eller på vegne av en annen person, juridisk eller
fysisk, som har en avtale med denne passasjeren".

Krav etter EU-forordningen faller etter dette bort, fordi kanselleringen oppsto på en
flygning fra en tredjestat med det ikke-europeiske flyselskapet United Airlines. Nemnda
kan etter dette ikke anbefale at klager gis medhold i sitt krav om standarderstatning.

Klager har videre krevet kroner 5 000 per person for ulempen kanselleringen medførte,
samt for diverse utgifter. Klager har ikke dokumentert sitt tap til tross for anmodning om
dette. 

Utgifter til forhåndsbetalt leiebil/hotell er ikke dekningsmessige etter EU-forordningen.
Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klageren ikke har rett til
standarderstatning. 

Hverken forordningen, luftfartsloven § 10-20 eller Montrealkonvensjonen har regler om
dekning av ulempeerstatning. I norsk erstatningsrett er regelen at ikke-økonomisk tap
ikke har erstatningsrettslig vern med mindre det finnes en særskilt hjemmel for dette.
Det gjør det etter flertallets syn - leder og bransjerepresentanter - ikke i dette tilfellet. Det
gis kun erstatning for økonomisk tap. Ikke-økonomisk tap dekkes som hovedregel ikke.

Mindretallet - forbrukerrepresentantene - er av den oppfatning at luftfartsloven § 10-20/
Montrealkonvensjonen art 19 åpner for å tilkjenne ulempeerstatning. Dette legges også
til grunn i EU-dom C-63/09 " Click Air" note 22 der det fremgår at begrepet «damage»
i art. 19 omfatter både ikke-økonomisk og økonomisk tap. I denne saken er likevel
mindretallet kommet til at det ikke er grunnlag for å gi ulempeerstatning. Det vises i den
anledning bl.a. til at bagasjen ble borte på hjemreisen slik at behovet for dekningskjøp
må antas å være begrenset.

Vedrørende utgifter til toalettartikler og nødvendige klær under oppholdet i New York
anbefaler nemnda at klager tar kontakt med opererende flyselskap United Airlines.

Vedtaket er avsagt med den dissens som fremgår over.

Vedtak

Transportklagenemnda-fly kan ikke anbefale at klager gis medhold.