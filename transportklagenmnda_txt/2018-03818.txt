Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Skjult fabrikasjonsfeil ved flymaskinen.

Dato
28.05.2019

Saksnummer
2018-03818

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY7001 fra Oslo lufthavn (OSL) til New York (JFK)
22. september 2018. Flyvningen ble imidlertid forsinket med fire timer og 15 minutter, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 600 euro pr. person, totalt 1 200 euro for to passasjerer.

Tjenesteyterne har i det vesentlige anført
Norwegians flyvning DY7001 fra Oslo til New York 22. september 2018 ble forsinket
med fire timer og 15 minutter. Flyvningen skulle opprinnelig betjenes av Norwegians
flymaskin, LN-LNL, et fly av typen Boeing 787-900 (Dreamliner). The European Aviation
Safety Agency (EASA) hadde imidlertid utstedt et såkalt "airworthiness directive" (et
varsel til eiere av en flytype som har en kjent sikkerhetsmangel som må repareres).
Dette skrivet gjorde det nødvendig å gjennomføre inspeksjon av trykkompressorene
og akslingene på Rolls-Royce Trent 100 Package B-motorene etter at Boeing hadde
identifisert et potensielt holdbarhetsproblem.

De pålagte inspeksjonene fra EASA påvirket alle Norwegians flyvninger som skulle
opereres av flytypene Boeing 787-800 og 787-900. For å unngå kansellering av klagers
flyvning, reposisjonerte Norwegian ett av sine egne fly fra Madrid til Oslo for å operere
flyvningen. I dette tilfellet gjorde Norwegian endringer i sin interne kapasitet for å unngå
at DY7001 ble kansellert. Sikkerhet for Norwegians passasjerer og mannskap er høyeste
prioritet, og selskapet følger og gjennomfører alle sikkerhetsforanstaltninger som gis av
luftfartsmyndighetene når de krever det.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Videre fremgår det av EU-domstolens avgjørelse C-257/14
(Van der Lans) at visse tekniske problemer kan utgjøre en ekstraordinær omstendighet.
Norwegian anfører at en slik skjult fabrikasjonsfeil som i dette tilfellet må utgjøre en
ekstraordinær omstendighet i forordningens forstand.

Selskapet har på ovennevnte bakgrunn avvist klagers krav om standardkompensasjon.

Nemnda bemerker

Norwegians flyvning DY7001 fra Oslo til New York 22. september 2018 ble forsinket med
fire timer og 15 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

I dette tilfellet skyldtes forsinkelsen teknisk feil ved en type motorer som berørte
Norwegians langdistansefly av typen Boeing 787-800 og 787-900.

EU-domstolen har i avgjørelsen i C-257/14 (Van der Lans) vist til at tekniske feil som
hovedregel ikke utgjør en ekstraordinær omstendighet i forordningens forstand.
Det kan imidlertid tenkes unntak fra dette utgangspunktet (dommens premiss
38): "Når det er sagt, kan visse tekniske fejl være omfattet af sådanne usædvanlige
omstændigheder. Dette er f.eks. tilfældet, hvis den konstruktør, der har konstrueret
det berørte luftfartsselskabs flåde af luftfartøjer, eller en kompetent myndighed
afdækker, at luftfartøjerne, selv om de allerede er i drift, er behæftet med en skjult
fabrikationsmangel, der påvirker flysikkerheden".

Av den fremlagte dokumentasjonen fremgår det blant annet at Norwegian har mottatt
et brev fra Rolls-Royce vedrørende holdbarhetsproblemene for denne typen motorer.
Det vises også til en kunngjøring fra Boeing. Motorproblemene ser ut til å være en
skjult fabrikasjonsfeil som påvirker flysikkerheten, og det er nødvendig å iverksette
diverse tiltak. Nemnda er derfor av den oppfatning at dette tilfellet faller inn under
unntaket i EU-domstolens avgjørelse i C-257/14, og at fabrikasjonsfeilen må anses som
en ekstraordinær omstendighet i forordningens forstand.

Det neste spørsmålet er om forsinkelsen ikke kunne vært unngått selv om alle rimelige
tiltak ble truffet. Norwegian valgte i dette tilfellet å omdisponere egen flyflåte for å
unngå at klagers flyvning ble kansellert. Nemnda anser dette som et rimelig tiltak i dette
tilfellet. 

Nemnda er derfor av den oppfatning at klager ikke har krav på standardkompensasjon
etter EU-forordningen.

Vedtak

Transportklagenemnda - fly anbefaler ikke at klager gis medhold.