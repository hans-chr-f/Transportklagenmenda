Vedtak i Transportklagenemnda - Fly

Sammendrag

Krav om standarderstatning og refusjon av mat- og
leiebilutgifter som følge av kansellering. Lynnedslag. Anført

at flyselskapet plikter å ha teknikere tilgjengelig på flyplassen.

Dato
20.09.2021

Saksnummer
2020-02394

Tjenesteytere
Finnair
Nordic Regional Airlines Oy

Klager har i det vesentlige anført

Klager og to medpassasjerer skulle reise med AY914 fra Oslo til Helsinki den 7. juli 2020.
Flyet skulle gå fra Oslo kl. 12.45 og ankomme Helsinki kl. 15.10. Det oppsto imidlertid en
forsinkelse i Oslo, slik at flyet ikke ankom Helsinki før kl. 23.58.

Klager anfører at den oppgitte grunnen til forsinkelsen, lynnedslag, ikke er å anse som
en ekstraordinær hendelse. Videre anfører klager at alle mekanikerne som normalt
var tilgjengelige, var permittert eller på ferie. Klager stiller seg kritisk til at det måtte
sendes en mekaniker fra Finland og anfører at Finnair burde ha en mekaniker tilgjengelig
i Oslo. Klager anfører at det ikke var noen fysiske skader på flyet og at en stor del av
forsinkelsen skyldtes at de måtte vente på mekanikeren fra Helsinki.

Klager krever 250 euro per person i standarderstatning i henhold til EU-forordning
261/2004, i tillegg til refusjon av 57 euro i matutgifter og 75 euro i leiebilutgifter.

Tjenesteyterne har i det vesentlige anført
Finnair har anført følgende:

Det var Nordic Regional Airlines som utførte flyvningen, og det er derfor det selskapet
som er ansvarlig for flyvningen.

Til klagers kommentarer anfører Finnair at i henhold til saken C-315/15 (Pešková) er en
kollisjon mellom en flymaskin og en fugl, og eventuelle skader som oppstår som følge
av dette, ikke av natur eller opprinnelse del av den aktuelle fraktførerens sedvanlige
aktivitetsutøvelse, da de ikke har en uatskillelig tilknytning til flymaskinens funksjon, og
dette er utenfor fraktførerens faktiske kontroll. Det er irrelevant om kollisjonen faktisk
forårsaket skade på flymaskinen eller ei.

Formålet til EU-forordning 261/2004 med å sikre flypassasjerene et høyt beskyttelsesnivå,
som nevnt i formålsparagraf 1, innebærer at fraktførerne ikke må oppfordres til å la være
å iverksette nødvendige tiltak i slike tilfeller og i stedet priorotere opprettholdelsen og
punktligheten til flyvningene fremfor å ivareta sikkerheten.

I formålsparagraf 14 i forordningen står det følgende: «As under the Montreal
Convention, obligations on operating air carriers should be limited or excluded in cases
where an event has been caused by extraordinary circumstances which could not have
been avoided even if all reasonable measures had been taken. Such circumstances may,
in particular, occur in cases of political instability, meteorological conditions incompatible
with the operation of the flight concerned, security risks, unexpected flight safety
shortcomings and strikes that affect the operation of an operating air carrier.»

Nordic Regional Airlines har anført følgende:

Flymaskinen ble truffet av lynnedslag da det skulle ta av, og maskinen måtte derfor
returnere til gate. Det er alltid nødvendig å foreta en undersøkelse av flyet når det
rammes av lynnedslag, uavhengig av hvilket beskyttelsessystem maskinen har. Det var
ikke ingen Embraer-teknikere tilgjengelig på Oslo lufthavn, og to mekanikere ble derfor
fløyet inn fra Helsinki.

Nordic Regional Airlines har iverksatt alle mulige tiltak i forbindelse med situasjonen for å
1) løse problemet så snart som mulig og 2) transportere passasjerene til endelig reisemål
snarest mulig. Forsinkelsen av flyvningen skyldes ekstraordinære omstendigheter i
henhold til EU-forordning 261/2004. Det er også i henhold til flyselskapets normale
prosedyrer at kundene informeres på forhånd om eventuelle uregelmessigheter via SMS
som sendes til mobilnummeret som er oppgitt i bestillingen.

Nordic Regional Airlines har også iverksatt alle rimelige tiltak i den aktuelle situasjonen,
og det var ikke mulig å iverksette andre tiltak.

Klagers krav om standarderstatning kan derfor ikke imøtekommes.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og

EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

I dette tilfellet har Nordic Regional Airlines ved å fremlegge teknisk logg vist at
forsinkelsen skyldes at flymaskinen ble truffet av lynet da det skulle ta av fra Oslo
lufthavn. Flyet måtte derfor returnere til gate for å avvente inspeksjon. Teknisk logg viser
videre at det ikke var mekanikere tilgjengelig på Oslo lufthavn, og at to mekanikere ble
fløyet inn samme dag fra Helsinki.

I henhold til fast nemndspraksis legger nemnda til grunn at lynnedslag er en
ekstraordinær omstendighet i forordningens forstand. Flyselskapet har forklart at to
mekanikere ble fløyet inn slik at flyet kunne ta av samme dag, og nemnda mener at
selskapet derfor har iverksatt alle rimelige tiltak som kan forventes i et slikt tilfelle.
Nemnda bemerker at Finnair ikke har base på Oslo lufthavn og at det ikke kan forventes
at flyselskapene har teknikere tilgjengelig på alle flyplasser de flyr til og fra.

Nemnda kan derfor ikke se at klager har rett til standarderstatning. Av samme årsak kan
ikke nemnda heller se at klager har rett på refusjon av leiebilutgiftene.

Retten til standarderstatning påvirker imidlertid ikke passasjerens rett til forpleining
i ventetiden. I henhold til EU-forordning 261/2004 artikkel 9 nummer 1 bokstav a, jf.
artikkel 6 nummer 1 bokstav a punkt 1, har passasjeren rett til mat og forfriskninger som
står i et rimelig forhold til ventetiden. Klager har fremlagt kvitteringer på totalt 602,90
NOK. Nemnda mener at dette er et rimelig beløp for tre personer sett i lys av ventetiden.
Nemnda anbefaler derfor at dette refunderes til klager.

Vedtak

Transportklagenemnda anbefaler at Nordic Regional Airlines refunderer 602,90 NOK til
klager for påløpte matutgifter i ventetiden. For øvrig gis ikke klager medhold.