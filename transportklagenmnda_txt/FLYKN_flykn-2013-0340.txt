Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
04.11.2013

Saksnummer
340/13F

Tjenesteyter
Wizz Air

Krav om standarderstatning grunnet kansellering.

Klager har i det vesentlige anført:

Klager skulle reise fra Trondheim til Gdansk den 14. april 2013 med W6 1762. Flyet ble
kansellert.

Klager ble booket om til neste ledige fly 48 timer senere.

Klager krever standarderstatning i henhold til EU-forordning 261/2004.

Wizz Air har i det vesentlige anført:

Flygningen ble kansellert som følge av dårlig vær(sterk kryssende vind). Det følger av EU-
forordning 261/2004 artikkel 5 nummer 3 at selskapet ikke er erstatningsansvarlig når årsaken
til innstillingen er en ekstraordinær omstendighet.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Wizz Air har opplyst at innstillingen skyldtes værforholdene. Dette er imidlertid ikke nærmere
underbygget ved operasjonell logg, værrapport eller lignende. Wizz Air har følgelig ikke
godtgjort at innstilligen skyldtes en ekstraordinær omstendighet som ikke kunne vært unngått
selv om alle rimelige tiltak var truffet. Klager har følgelig rett til en standarderstatning på 250
euro.

Vedtak:

Transportklagenemnda-fly anbefaler at klager gis en standarderstatning på 250 euro.

Vedtaket var enstemmig.