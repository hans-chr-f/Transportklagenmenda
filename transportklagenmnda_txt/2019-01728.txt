Vedtak i Transportklagenemnda
- Kollektivreiser

Sammendrag

Frafall av ilagt gebyr ved bussreise.

Dato
11.06.2019

Saksnummer
2019-01728

Tjenesteytere
Ruter

Klager har i det vesentlige anført

Klager skulle ta bussen fra Ullevål sykehus til Majorstuen 26. mars 2019, da han skulle
til en legetime ved Diakonhjemmet. Han holdt på å kjøpe enkeltbillett da kontrolløren
kom, mens kjøpsprosessen fremdeles foregikk. Kontrolløren nektet å akseptere dette, og
klager ble ilagt gebyr. 

Klager har forklart for nemnda at kontrolløren var uhøflig og respektløs, og har på
ovennevnte grunnlag fremsatt krav om at Ruters gebyr frafalles.

Tjenesteyterne har i det vesentlige anført
Klager ble ilagt gebyr på bussen 26. mars 2019 da han hadde kjøpt billett for sent. 

Billetten må være bekreftet og nedtellingen ha startet før passasjeren går om bord.
Passasjeren kan ikke sette seg ned eller gjøre andre ting før de velger å bestille billett. 

Klager opplyser at han gikk på ved samme holdeplass som kontrollørene, Ullevål
sykehus. Bussen kjørte derfra kl. 12:28:16, og klagers billett ble bekreftet 12:28:56, som
er for sent. Billetthistorikken i klagers billettapplikasjon viser at det kun er ett kjøp i
Ruter-applikasjonen som er bekreftet, og dette er billetten fra denne dagen. Alle de 31
andre kjøpene fra januar frem til 26. mars ble avbrutt før kjøpet ble bekreftet. 

Ruter har på ovennevnte grunnlag avvist klagers krav om frafall av gebyr.

Nemnda bemerker

Klager ble ved kontroll 26. mars 2019 ilagt gebyr fordi han kjøpte billett for sent. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. Ved bruk av mobilapplikasjon må billett
være kjøpt og bekreftet før påstigning. 

Nemnda bemerker at kontrollen er registrert startet ved Ullevål sykehus, hvor bussen
ankom kl. 12:27:49, og forlot holdeplassen 12:28:16. Klager gikk også ombord på
bussen ved Ullevål sykehus og hans billett ble kjøpt kl. 12:28:56, etter at klager gikk
ombordstigning. Vilkårene for å ilegge gebyr var dermed tilstede. 

Nemnda kan ikke se at det er grunnlag for å anbefale at gebyr frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold