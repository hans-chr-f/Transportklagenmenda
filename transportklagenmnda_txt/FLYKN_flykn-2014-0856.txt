Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.03.2015

Saksnummer
856/14F

Tjenesteyter
Delta Airlines / KLM

Krav om standarderstatning grunnet forsinkelse.

Klager har i det vesentlige anført:

Klager skulle reise hjem fra Oklahoma City til Bergen den 1. august 2014 via Atlanta og
Amsterdam. KL7878 fra Oklahoma City til Atlanta fikk tekniske problemer som endte med at
klager ble booket om til dagen etter og ankom Bergen over et døgn forsinket.

Klager krever standarderstatning.

Det vises for øvrig til klagers brev.

KLM har på vegne av Delta Airlines i det vesentlige anført:

Ettersom denne flyvningen var en innenlands-flyvning i USA, og dermed ikke regulert av
europeisk lovgivning, kan Delta Airlines ikke tilby kompensasjon for denne forsinkelsen.

Av godvilje ønsker Delta Airlines å tilby klager et reisegavekort til en verdi av kroner 2 500,
men kan ikke imøtekomme hennes krav utover dette.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til standarderstatning med
mindre flyselskapet godtgjør at forsinkelsen skyldes ekstraordinære omstendigheter som ikke
kunne vært unngått selv om alle rimelige tiltak var truffet. Nemnda viser til EU-forordning
261/2004 artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-
Condor av 19. november 2009 (C-402/07) og i sak Nelson m.fl. av 23. oktober 2012 (C-581/10).

EU-forordning 261/2004, om fastsettelse av felles regler for erstatning og assistanse til
passasjerer ved nektet ombordstigning og ved innstilt eller vesentlig forsinket flygning,
får anvendelse på passasjerer som reiser fra en flyplass som ligger i EU/EØS-området og
passasjerer som reiser fra en tredjestat til en flyplass som ligger i EU/EØS-området.

Klager hadde en sammenhengende billett fra Oklahoma til Bergen via Atlanta og Amsterdam.

Flygningen fra Oklahoma til Atlanta ble forsinket slik at klager mistet sin videreforbindelse
til Amsterdam. Flygningen ble operert (fløyet) av Delta Airlines. Det var en innenriksflygning
i USA som ble forsinket. Nemnda er av den oppfatning at EU-forordningen ikke kommer til
anvendelse i et slikt tilfelle.

Klager hadde en sammenhengende billett med KLM og Delta Airlines. Hvert selskap er
ansvarlig for sin del av flygningen, jf. Montrealkonvensjonen artikkel 36. Dersom forsinkelsen
har påført klager tap, kan krav rettes mot Delta Airlines. Med tap regnes så vel økonomisk
som ikke-økonomisk tap, jf. EU-domstolens dom av 6. mai 2010, Walz-Clickair.

Vedtak:

Transportklagenemnda-fly finner etter dette ikke å kunne anbefale at klager gis medhold.

Vedtaket var enstemmig.