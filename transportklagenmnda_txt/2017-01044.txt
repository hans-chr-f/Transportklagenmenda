Vedtak i Transportklagenemnda
- Kollektivreiser

Sammendrag

Refusjon av en tiltenkt taxiregning på 8125 kroner som følge av frakjøring av buss.

Dato
09.10.2017

Saksnummer
2017-01044

Tjenesteytere
NSB AS

Klager har i det vesentlige anført

Klager skulle reist med buss-for-tog fra Arendal til Asker den 26.08.2016 klokken 19.20. 

Klager ankom Arendal stasjon kl.19.05. Ved forespørsel til en konduktør på stedet, ble
det bekreftet at bussen stoppet på Arendal stasjon. Klokken 19.36 tok klager kontakt
med NSB kundeservice for å etterlyse bussen. Etter lengre venting på telefonen blir det
informert om at bussjåføren hevder å ha vært i Arendal og plukket opp passasjerer.
Klager avviser dette, noe som også blir bekreftet at de to andre passasjerene på stedet.
Klager krever så alternativ transport til Asker/Oslo. Dette blir avvist med det grunnlag at
ansvarlig vakthavende sjef hos NSB ikke har gitt godkjenning til dette. Etter flere samtaler
mellom klager og kundebehandleren på telefonen bekrefter konduktøren, som tidligere
bekreftet at bussen hadde avgang fra stasjonen, overfor kundebehandleren på telefonen
at det aldri er kommet noen buss på stasjonen. 

Klager tok da kontakt med Arendal taxi som informerte at taxi til Oslo kostet ca. 8000
kroner. Dette var en kostnad klager ikke våget i lys av samtale med kundebehandleren
hos NSB. Samtlige leiebil firmaer var stengt, og klager hadde ingen andre alternativ
enn å skaffe ny overnatting for natten og ta buss påfølgende Nettbuss mot Asker neste
morgen. Dette resulterte i at klager måtte avlyse aktiviteter for lørdag, og fikk en ødelagt
helg etter en lang arbeidsuke. 

Klager krever derfor full kompensasjon av NSB i henhold til gjeldende taxi sats pluss
tidsforsinkelsen.

Tjenesteyterne har i det vesentlige anført
NSB har i ettertiden undersøkt forholdene. 

Det viser seg at bussen var satt opp til å avgå klokken 19.11 - altså 9 minutter før
annonsert avgangstid på klagers billett. At dette ikke ble avdekket når klager tok kontakt
med NSB sitt kundesenter, og heller ikke av saksbehandler ved svar på klagen til
selskapet, beklager NSB. Når klager tok kontakt på telefon er det NSBs forståelse at
problemstillingen var at bussen ikke hadde stoppet/avgått fra Arendal stasjon - noe den
faktisk hadde, men før annonsert tidspunkt på klagers billett. 

NSBs kundesenter har i samtale med klager ikke konstantert noen feil fra vår side, og har
således ikke gitt noen forhåndstilsagn på dekning av drosje da de må ha antatt at klager
har vært for sent ute eller vært på feil sted, som generelt forekommer. Det var da ikke
tilfelle her. Feilen ligger hos NSB, og selskapet ber om unnskyldning for at klager ikke fikk
reist som planlagt, og for plunder og heft han fikk i denne forbindelse. 

Klager har fått dekket stipulert utlegg til overnatting, NSB har dekket estimert forpleining
og alle reisekostnader har blitt refundert i sin helhet. NSB tilbød også klager et gavekort
på kr 2000 ,- mot at saken ble avsluttet med det, som ble avslått da klager vil ha dekket
en utgift/tap han ikke har hatt. Til tross for problemene som klager ble påført kan NSB
allikevel ikke tilby klager et pengebeløp for en ikke påført utgift/tap tilsvarende en
drosjetur. 

Dersom de faktiske forhold hadde vært avklart under telefonsamtalen ville klager ha
fått arrangert drosje av oss eller fått OK på utlegg. Mange situasjoner kan imidlertid
være sammensatt og ikke opplagt når man tar kontakt med NSBs kundesenter - og den
reisende må da selv agere og legge ut for alternativ transport og sende krav til NSB. Det
er vanlig at NSB mottar krav om dekning av utlegg til alternativ transport uten at det er
gitt noe tilsagn på forhånd. Passasjerenes rettigheter er angitt i NSBs transportvilkår som
klager viser til, og som ble godkjent ved bestilling av reisen via internett. Der følger det at
ved tilfelle av innstilling/vesentlig forsinkelse har den reisende etter NSBs transportvilkår
§ 7 B punkt 1, rett på: 

Utgifter til rimeligste mulig alternativt transportmiddel fram til bestemmelsesstasjon,
dersom NSB ikke innen rimelig tid har etablert annet transportalternativ for strekningen. 

Plikt til å begrense utgifter er også beskrevet i NSBs transportvilkår § 8 B siste punktum;
Passasjeren plikter likevel i rimelig utstrekning å begrense utgiftene. 
Overnatting og buss neste dag som klager endte opp med her - er slik NSB ser det i
henhold til ovennevnte. I dette tilfellet kunne ikke selskapets kundeservice konstantere
noe mislighold fra NSB sin side når klager ringte, hvor fokus har vært på om bussen
hadde stoppet/avgått - fra Arendal eller ikke, slik NSB forstod det. 

Generelt vil det da være opp til den enkelte reisende hvor lang forsinkelse man kan tåle
i forhold til hva man skal - vurdert opp mot tapsbegrensningsplikt, og den reisende må
eventuelt dokumentere nødvendigheten av høye utlegg og alternativer i ettertid, altså
en situasjon hvor du f.eks skal i bryllup vil kunne bli vurdert annerledes enn om du skal
hjem.

Klager angir at det var to andre i samme situasjon hvor en tok drosje til Kongsberg. NSB
anser det ikke som unaturlig at man da i en slik felles situasjon som et alternativ kunne
gått sammen og blitt med drosjen til Kongsberg og videre - og delt på utgiften til drosjen
forholdsmessig og eventuelt gått sammen om krav til oss. 

Erstatning for ikke økonomisk skade krever særskilt hjemmel. Dekning av en angitt utgift/
tap som klager ikke har hatt kommer således utenom hva NSB dekker, da  dette ikke er i
henhold til normale erstatningsrettslige prinsipper om gjenopprettelse ved lidt tap. Dette
vil være en berikelse, ikke gjenopprettelse. Basert på faktum som nå har fremkommet,
opprettholder NSB sitt tilbud om et gavekort på kr 2000.

Nemnda bemerker

Nemnda legger til grunn at NSB har erkjent ansvar for at klager ble frakjørt av bussen fra
Arendal til Oslo. 

Nemnda legger til grunn at klager overnattet i en leilighet i Arendal og ankom Høvik kl
10.30 neste dag i stedet for sen kveld dagen før.

Klager har krevd erstatning med kr. 8.125 som tilsvarer det en taxi ville ha kostet fra
Arendal til Oslo. 

Klager har fått dekket stipulerte utgifter til overnatting og forpleining med kr 800 samt
reiseutgifter og klager er tilbudt et gavekort på 2000 kroner i NSB. 

Klagers krav gjelder et ikke økonomisk tap og må ses som et krav om kompensasjon for
den forsinkelse og uleilighet han ble påført. 

Etter nemndas syn har klager fått dekket det han har krav på i følge  NSBs transportvilkår
og vanlige kontraktsrettslige prinsipper.  Det forhold at en taxi ville ha kostet NSB vel
8000 kroner, kan ikke ses å være relevant for erstatningsvurderingen. 

Nemnda kan ikke se at det foreligger annet grunnlag for kompensasjon i dette tilfellet.
NSB har gjort feil og det synes å ha vært misforståelser i flere ledd. Nemnda kan
imidlertid ikke se at det fra NSBs side er utvist forsett eller grov uaktsomhet, hvilket er et
krav for erstatning for tort og svie etter skadeserstatningsloven § 3-5.  

Nemnda kan etter dette ikke se at klager har krav på erstatning ut over de beløp han er
tilbudt.

Vedtak

Transportklagenemnda Kollektivtransport finner ikke å kunne anbefale at klager gis
medhold.