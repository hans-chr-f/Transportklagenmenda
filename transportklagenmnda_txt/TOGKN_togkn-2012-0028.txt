Vedtak i Transportklagenemnda
- Kollektivreiser

Sammendrag

Krav om refusjon av periodebillett på grunn av forsinkelser og manglende
komfort som følge av at tog ble erstattet med buss i Oslo-området i 6 uker.

Dato
15.11.2012

Saksnummer
28/12 J

Tjenesteyter
NSB

Klager har i det vesentlige anført:

Klager mener NSB har informert feil når de hevder at det gikk «buss for tog» i 6 uker
sommeren 2012. Det var «buss OG tog» som klager som pendler måtte benytte. Det var
satt inn færre tog fra Asker til Skøyen og togene stoppet ved hver stasjon. Togene var
overfylte og det var umulig å få sitteplass. Bussreisen fra Skøyen til Oslo S og med retur på
ettermiddagene medførte lang ventetid på buss. Klager måtte bruke mye lenger tid på å
reise til og fra jobben og krever periodebilletten sin refundert. NSB har tilbudt 50 % pr. dag
av periodebilletten dersom klager kan bevise forsinkelsen. Dette er ikke mulig for klager.
Klager mener NSB ikke har oppfylt sin del av avtalen ved å ikke tilby den reisen som klager
har kjøpt. Klager henviser til at Flytoget i den samme perioden faktisk reduserte prisen på
reisen. Informasjonen fra NSB har ikke vært tilstrekkelig på det tidspunktet klager fornyet sin
periodebillett og klager krever enten at de resterende dagene av periodebilletten kan benyttes
på et senere tidspunkt eller at disse refunderes.

NSB har i det vesentlige anført:

I perioden fra 24.06.12 til og med 05.08.12 ble tog i Oslo området erstattet med buss. For
nevnte periode ble det gitt ut ny rutetabell for lokal- og regiontog som passerer Oslo området.
Det ble i rutetabellen opplyst om hvilken tidsmargin som minimum måtte beregnes for de
enkelte overganger mellom buss og tog.

Årets sommerperiode med buss og tog ble det informert om allerede i fjor og i år gjennom
flere forskjellige kanaler blant annet NSBs nettsider, nyhetsbrev, plakater, aviser og i
gjeldende rutetabell for denne perioden. Dersom klager ble forsinket i forhold til de publiserte
rutetidene, kan det søkes refusjon av billettprisen, jf. NSBs transportvilkår § 7J. Klager må i
så fall opplyse om dato, avgangs- og ankomsttider for buss/tog og fra/til stasjon slik NSB har
opplyst om i svarbrev til klager.

Vilkårene for å kunne kreve erstatning for hele periodebilletten foreligger etter NSBs
transportvilkår ikke. Det foreligger etter NSBs syn heller ikke grunnlag for å kunne kreve
erstatning etter passasjerrettighetsforskriften.

Nemnda bemerker:

I henhold til NSBs transportvilkår § 8 vil det foreligge en mangel dersom reisen ikke svarer til
hva passasjeren ut fra reisens pris, reisevilkår og reiseinformasjon hadde grunn til å forvente.
Passasjeren har krav på informasjon før reisen om blant annet generelle avtalevilkår og
tidsplan og vilkår for raskeste reise, jf. EU forordning 1371/2007 om jernbanepassasjerers
rettigheter og forpliktelser artikkel 8, jf. vedlegg II. Spørsmålet blir om NSB kan anses å ha
informert tilstrekkelig om de endringer som ville berøre de reisende i perioden 24. juni til
og med 5. august i forkant av klagers fornyelse av sin 30 dagers periodebillett med utløp
13. juli. Etter nemndas oppfatning ble det informert grundig om de endringer i togtrafikken
som skulle skje sommeren 2012. Denne informasjonen ble gitt både av togselskapene selv
og gjennom annonsering i media. Klager burde derfor være informert tilstrekkelig om disse
endringene ved fornyelsen av sin periodebillett den 10. juni. Nemnda kan ikke se at det
forelå en mangel ved reisen som følge av manglende informasjon som kan gi grunnlag
for erstatning. Nemnda legger til grunn at NSB hadde en rekke utfordringer knyttet til
kapasitetsproblemer den første uken, noe som medførte køer og ventetid. Klagers fremstilling
av forholdene er knyttet til den 25. juni, altså den andre dagen etter at endringene trådte i
kraft. Ut fra informasjonen som ble gitt i forkant og da spesielt de publiserte rutetabellene,
måtte passasjerene være forberedt på at endringene ville medføre at man måtte regne med
lengre reisetid i denne perioden. Under slike forhold må de reisende også til en viss grad være
forberedt på at det kan oppstå forsinkelser. Forsinkelser gir rett til erstatning av billettprisen,
jf. NSBs transportvilkår § 7J. Klager har fått informasjon fra NSB om prosedyren for å kreve
refusjon og vil kunne få dette ved å opplyse om hvilke dager og på hvilke reisestrekninger hun
ble forsinket med mer enn 30 minutter. Klager har ikke fremlagt slike opplysninger. Nemnda
kan etter dette ikke se at det finnes annet grunnlag for refusjon av hele eller deler av klagers
periodebillett eller at denne skal kunne benyttes på et senere tidspunkt og anbefaler ikke at
klager gis medhold.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.