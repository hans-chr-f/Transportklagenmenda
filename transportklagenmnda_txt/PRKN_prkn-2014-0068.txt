Vedtak i Pakkereisenemnda

Sammendrag

Krav om erstatning på grunn av flyforsinkelse.

Dato
07.10.2014

Saksnummer
68/14PF

Tjenesteyter
Star Tour AS

Saken gjelder:

Krav om erstatning på grunn av flyforsinkelse.

Klager har i det vesentlige anført:

Klager og hans familie hadde bestilt en reise til Gran Canaria for en uke.

På hjemreisedagen den 01.02.14 ble flyet, Norwegians rute DY9603, forsinket med 11 timer og
50 minutter på grunn av lovpålagt hviletid for flybesetningen.

Dette medførte at de måtte overnatte på flyplassen med sine barn.

Klager krever standarderstatning i henhold til EU-forordning 261/2004 på 600 euro pr. person,
totalt 2.400 euro. I tillegg krever han en engangskompensasjon på kr 1.500 pr. person på
grunn av dårlig informasjon og organisering av hotellovernatting for klager og hans familie.

Star Tour har i det vesentlige anført:

Årsaken til forsinkelsen var pålagt hvile for kabinpersonalet da utreisen fra Oslo Lufthavn
Gardermoen denne dagen ble forsinket på grunn av en teknisk feil og også på grunn av
motvind på flyvningen fra Oslo til Gran Canaria. Forsinkelsen på denne flyvningen ble på 1
time og 13 minutter, noe som dessverre fikk konsekvenser for hjemreisen fra Gran Canaria.

Klagers fly, Norwegians rute DY9603, skulle ha landet på Oslo Lufthavn Gardermoen kl. 01.10
den 02.02.14, men landet ikke før kl. 13.00. Det ble en forsinkelse på 11 timer og 50 minutter.
Star Tour viser til rapporten fra Norwegian vedrørende årsaken til forsinkelsen og hva som ble
gjort fra flyselskapets side i forbindelse med forsinkelsen.

Star Tour anser at Norwegian ikke hadde noen mulighet til å unngå forsinkelsen og av den
grunn berettiger det derfor ikke til standarderstatning etter EU-forordning 261/2004.

Star Tour har utbetalt kr 500 pr. person for forsinkelsen i henhold til Alminnelige vilkår for
pakkereiser. I tillegg vil Star Tour dekke eventuelle ekstrautgifter som klager kan ha hatt til
mat, forlenget parkering på Gardermoen og lignende mot kvitteringer.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3.

Kabinpersonalet har i følge flyselskapet en maksimal sammenhengende arbeidstid på 14
timer. I den foreliggende sak har Norwegian opplyst at flyet lettet 34 minutter forsinket fra
Gardermoen grunnet en eller annen teknisk årsak som ikke er oppgitt. Flyet landet på Grand
Canaria 1 time og 13 minutter forsinket. Forsinkelsen på ytterligere 39 minutter var forårsaket
av sterk motvind. Av billetten fremgår det at ordinær flytid mellom Oslo og Las Palmas skulle
ha vært 5 timer og 45 minutter.

Det fremgår videre at ordinær flytid fra Las Palmas til Oslo var beregnet til 6 timer og 25
minutter.

Uten å beregne annen arbeidstid enn den som tilbringes etter at passasjerene har kommet
om bord, innebærer en tur/retur kabintjeneste Oslo - Las Palmas - Oslo en flytid på 12 timer
og 10 minutter. Reklamasjonsnemnda legger til grunn at kabinpersonalet må møte i god tid
før avgang og heller ikke kan forlate flyet før alle passasjerene er ute av flyet. Dette gjelder
begge veier. Det antas også at det må legges inn en pause mellom flyvningene, blant annet til
fylling av drivstoff, som må skje uten passasjerer om bord, og til teknisk sjekk.

Etter nemndas syn er turnusen med dette lagt opp med så små marginer at det er lite rom
for hendelser litt utenfor programmet, slik som f.eks. retting av mindre tekniske problemer,
forsinket avgangstid pga avgangskø på flyplassen, motvind etc.

Nemnda kan ikke se at noen av de ovenfor nevnte årsaker er ekstraordinære, i den forstand at
de inntreffer så sjelden at det er forsvarlig ikke å ta høyde for at slike hendelser kan inntreffe.
Det er flyselskapet som må godtgjøre at det foreligger ekstraordinære omstendigheter, og
bestemmelsen tolkes strengt.

Det er flyselskapet som har størst mulighet til å påvirke og forhindre at forsinkelser oppstår.
Også preventive hensyn tilsier at flyselskapet i utgangspunktet må bære ansvaret.

Nemnda kan ikke se at selskapet i dette tilfelle har sannsynliggjort at det forelå
ekstraordinære omstendigheter som kan frita for erstatningsplikt.

Passasjerene har da krav på erstatning etter EU-forordningen.

Erstatningen er ment å dekke alle ulemper som oppstår ved en lang forsinkelse, slik at
ytterligere krav om kompensasjon ikke kan fremsettes.

Nemnda bemerker at håndteringen av den innledende forsinkelsen ikke synes å ha vært
heldig. Når det allerede ved landing var klart at kabinpersonalet ikke kunne stå om bord
til Oslo, og at flyet eventuelt måtte mellomlande for å ta om bord nytt crew, er det relativt
uforståelig at flyet bunkret bensin som om det skulle til Oslo.

Etter det som er opplyst i mail fra Norwegian, var det et stand-by crew tilgjengelig i Malaga.
Slik denne episoden er beskrevet var det den direkte årsaken til kanselleringen, i og med at
det ikke var mulig å få tømt tankene for 6 tonn bensin i tide, fordi tankbilen som skulle suge ut
drivstoffet var full.

Flyvningen ble deretter innstilt.

Konsekvensene for passasjerene ble i dette tilfellet store, idet en hel flylast med passasjerer,
flere av dem barn, måtte tilbringe 11 timer og 50 minutter i avgangshallen på en flyplass.

Forsinkelsen berettiger i utgangspunktet også til erstatning etter lov om pakkereiser og
Alminnelige vilkår for pakkereiser, men i medhold av punkt 8.2e) skal det beløpet passasjeren
får utbetalt iht EU-reglene gå til fradrag ved beregning av eventuelt prisavslag/erstatning
etter pakkereiseloven. Hver passasjer har etter dette krav på et beløp tilsvarende 400
euro i kompensasjon. Beløpet er det som gjelder for flyvninger innen EU. I tillegg har
reisearrangøren et omsorgsansvar for passasjerene mens de venter på flytransport. Det er
opplyst av Norwegian at hotellrom ikke lot seg oppdrive. Det ble delt ut to matkuponger til en
verdi av 12 euro pr. person.

Passasjerene har krav på mat, forfriskninger og telefonsamtaler etter EU-forordningen.
Passasjerene er i ettertid tilbudt utgiftsdekning, men da mot originale kvitteringer.
Reklamasjonsnemnda for pakkereiser finner at passasjerene ved en så lang forsinkelse bør ha
krav på å få utbetalt et beløp på minimum kr 500,- pr. passasjer.

Vedtak:

Reklamasjonsnemnda for pakkereiser anbefaler at det gis en kompensasjon på 400 euro pr.
person, og at det utbetales kr 500 pr. person til dekning av utgifter til mat og forfriskninger
etc. i forbindelse med forsinkelsen. Den allerede utbetalte kompensasjonen på kr 500 for
forsinkelsen kommer til fradrag.

Vedtaket er enstemmig.