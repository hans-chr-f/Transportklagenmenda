Vedtak i Transportklagenemnda - Fly

Sammendrag

Krav om refusjon av utgift til PCR test

Dato
14.10.2021

Saksnummer
2021-00632

Tjenesteytere
Air Serbia

Klager har i det vesentlige anført

Klager skulle reise fra Oslo til Montenegro via Serbia 5. februar 2021 med Air Serbias
flyvninger JU455 og JU170. 

Klager forklarer at Air Serbia ba om å få se PCR test ved Oslo Lufthavn. Klager viser til
en offisiell serbisk nettside og anfører at det der fremgikk at det ikke var nødvendig å ha
PCR test for passasjerer som var i transit i Serbia. Klager ble nødt til å ta en hurtigtest på
Gardermoen og en slik hurtigtest kostet kr. 2600.

Det fremgår av klagen som har blitt rettet til selskapet at klager har forklart at hun ikke
har et norsk pass, men en oppholdstillatelse og derfor kun har ett reisedokument og det
er hennes pass fra Montenegro. Hun er montenegrinsk borger og trengte ikke en PCR
test for å komme inn til Montenegro. 

Det fremgikk av det serbiske utenriksdepartementets nettside at transit for utenlandske
borgere er begrenset til en periode som ikke er lenger enn 12 timer fra det tidspunktet
man ankommer Serbia.  Videre har klager forklart at hun var i transit kortere enn 12
timer. Hun landet i Serbia kl. 23:25 den 5. februar 2021 og fløy videre til Montenegro kl.
06:50 den 6. februar 2021. 

Klager anfører at det derfor ikke var et krav å fremlegge PCR test etter de offisielle
reglene, men at Air Serbia satte det som et krav for å få reise. 

Klager krever utgift til PCR test refundert på totalt kr. 2600.

Tjenesteyterne har i det vesentlige anført
Air Serbia har til tross for gjentatte henvendelser og oppfordring ikke inngitt tilsvar til
nemnda.

Til klager har Air Serbia forklart PCR-test var obligatorisk fordi hun skulle være i transit i
Serbia i mer enn fire timer.

Nemnda bemerker

Air Serbia har ikke inngitt tilsvar til nemnda. Nemnda treffer vedtak på grunnlag av de
opplysningene som er fremkommet tidligere i saken jf. transportklagenemndforskriften §
5-3 (3). 

Klager skulle reise fra Oslo til Montenegro via Serbia 5. februar 2021 med Air Serbias
flyvninger JU455 og JU170.

Air Serbia krevde at klager måtte legge frem negativ PCR-test før ombordstigning. Klager
tok derfor test på flyplassene til en kostnad på 2600 kroner. Flyselskapet hevder at
negativ PCR-test var et krav for å oppholde seg i transit i Serbia i mer enn fire timer. 

Klager har krevd at Air Serbia dekker kostnadene hun hadde til å ta PCR-test på
Gardermoen. 

Nemnda mener at Air Serbia er ansvarlig på erstatningsrettslig grunnlag. 

Vilkårene for erstatning er 

a) ansvarsgrunnlag
b) et økonomisk tap 
c) adekvat årsakssammenheng 

Nemnda mener at det foreligger ansvarsgrunnlag i form av uaktsomhet. Klager har
sannsynliggjort at det ikke var et krav til at hun måtte fremlegge negativ covid-test for
passasjerer i transit i Serbia i mindre enn 12 timer. Klager var i transit kortere enn 12
timer. Det er uaktsomt av Air Serbia å feilaktig kreve PCR-test fra klager. 

Klager har lidt et økonomisk tap tilsvarende kostnaden på testen, altså 2600 kroner. 

Det er adekvat årsakssammenheng mellom Air Serbias handlemåte og klagers tap. 

Transportklagenemnda anbefaler at Air Serbia utbetaler 2600 kroner i erstatning til
klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Air Serbia utbetaler 2600 kroner i erstatning til
klager.