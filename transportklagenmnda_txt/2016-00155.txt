Vedtak i Pakkereisenemnda

Sammendrag

Krav om refusjon av reisens pris grunnet feil
romtype, problemer med aircondition og støy.

Dato
20.03.2017

Saksnummer
2016-00155

Tjenesteytere
Ving Norge AS

Klager har i det vesentlige anført

Klager bestilte en reise for 2 voksne og 1 barn med innkvartering i et dublettrom på
Hotell Son Callu Spa-Oasis, Palma Nova/Magaluf i perioden 01.07.2016 – 08.07.2016.
Totalpris kr. 30.215.

Klager ankom hotellet ca. kl. 12.30 og fikk beskjed om at innsjekkingen ikke var før kl.
16.00. Dersom klager hadde vært klar over at innsjekk først var kl. 16.00, hadde de reist
senere på dagen da det var mulighet for det og prisen var billigere. 

Hotellet hadde ikke dublettrom tilgjengelig. Klager kunne derimot få se på 2 rom i
"gammel delen" av hotellet. Straks etter at de fikk se rommene, klaget de til resepsjonen
ettersom rommene ikke hadde balkonger, sofaseng på et rom og var slitt og gammelt.
I tillegg var det mye støy fra gangen, siden rengjøringspersonalet hadde lagerrom rett
over. Dette var overhodet ikke det de hadde bestilt av Ving. 

Resepsjonisten viste klager bestillingen fra Ving. Det var bestilt to dobbeltrom, ikke to
dublettrom og det var heller ingen dublettrom ledig. Klager stiller spørsmål ved hvorfor
de ikke fikk dublettrom etter at de klagde på rom 415 og 416 dersom det var ledig
dublettrom etter kl. 16.00 som Ving hevder.

Klager anfører at de aldri skulle tatt med seg koffertene til de to dobbeltrommene, men
siden de var lei av å vente, klarte hotellet å "lure på oss" disse rommene. Fra hotellet
fikk de beskjed om at de kunne bytte rom kl. 13.00 to dager etter ankomst. Ca. kl. 15.00
søndag fikk klager utlevert rom som ikke var ferdig vasket.  Dette toppet seg da de fant ut
at aircondition ikke virket da de hadde 27 grader på rommene. Det ble ikke mye søvn den
natten. Det ble mye frem og tilbake og klager anfører at dersom de ikke hadde stått på
ovenfor hotellet, hadde dette ikke løst seg og de måtte på nytt ligge i rom med 27 grader.

Etter den fjerde dagen, av 7 dager, endte klager opp på 2 dobbeltrom som ikke lå ved
siden av hverandre. I hele perioden har klager ikke fått rom som bestilt, unntatt 1 døgn
uten aircondition. Klager byttet rom 3 ganger i løpet av 7 dager.

Klager føler at gikk med til utpakking, pakking, telefoner, oppmøter etc. venting og
bekymringer. I tillegg måtte de ha kontakt med en resepsjon som ikke var serviceinnstilt.
Klager brukte store deler av sin ferie og fritid til å forhandle med representanter fra Ving
og hotellet. 

På avreisedagen krevde hotellet 40 euro dersom de skulle slippe å sjekke ut kl. 12.00
og være uten hotellrom frem til bussavgang kl. 19.30. Klager stiller seg undrende til at
hotellet skulle ha 40 euro for noen timer i og med at de skyldte på at hotellet var fullt,
noe det ikke var. Klager kontaktet Ving som ordnet kostnadsfri sen utsjekking.

Ved hjemreisen ble flyet over 2 timer forsinket fordi de måtte vente på 5-6 passasjerer.
Flyet ankom Gardemoen først ca. kl. 04.00 på morgenen.

Klager krever heving av reisen.

Det vises for øvrig til brev fra klager.

Tjenesteyterne har i det vesentlige anført
Under viktig informasjon på bekreftelsen som ble sendt til klager 29.02.2016, informerte
Ving om at rommet normalt skal være klart for innsjekk kl. 16.00 ved ankomst. Ved tidlige
ankomster kan det derfor oppstå ventetid. Viktig informasjon står skrevet i samme
skriftstørrelse som annen informasjon.

På reisebeviset fremgår det at det er bestilt et dublettrom, dette er også bekreftet av
hotellet på reservasjonslistene. Ved ankomst til hotellet var ikke dublettrommet klart for
innsjekk før nærmere kl. 16.00. Hotellet kunne derimot tilby klager å sjekke inn med det
samme, men det ville bli i to dobbeltrom, nr. 415 og 416. Dette aksepterte klager i og
med at de ikke ønsket å vente. 

Ving anser at problemene oppsto da klager forlangte rom med det samme istedenfor for
å vente på rommet som i utgangspunktet var bestilt og som var i orden. Ving anser ikke
at reisen var mangelfull med tanke på rommene som ble tildelt.

Ving er enig i at luftkondisjoneringen som ikke virket som den skulle var en mangel.
Hotellet har fortalt at det var en feil som de ikke klarte å reparere, det blåste varm luft.
I henhold til bransjepraksis, Lov om pakkereiser, Alminnelige vilkår for pakkereiser og
tidligere vedtak i Pakkereisenemnda lyder en slik kompensasjon på 10 % av reisens pris
de berørte dagene. Klager skriver at de var uten luftkondisjonering et døgn.

Ving kan ikke imøtekomme klagers krav om hevning av reisen. Ving har tilbudt et
prisavslag på kr. 500 eller et gavekort på kr. 2.000. 

Det vises for øvrig til brev fra Ving.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. I medhold av punkt 2 omfatter avtalen pakkereisen
slik den fremgår av bestilling og bekreftelse og reisebevis eller lignende dokument. For
øvrig omfatter avtalen også arrangørens eventuelle individuelle betingelser. Videre er
opplysninger arrangøren har gitt i kataloger, brosjyrer eller lignende en del av avtalen
med mindre de må antas å være uten betydning for kundens kjøp av den aktuelle
pakkereise. 

Klagen inneholder flere punkter.

Det er klaget over at det ikke var innsjekking på rommene før kl. 16.00. Under ”Viktig
informasjon” på reisebekreftelsen fremgår det imidlertid at rommene normalt først er
klare for innsjekk ved kl. 15.00 – 16.00-tiden. Dette er en del av avtalen mellom partene.  

Partene strides om hva som var årsaken til at klageren likevel fikk sjekke inn på to
dobbeltrom tidligere.  Arrangøren har i første omgang anført at klageren fikk riktig
type rom, jfr. logg av 01.07.2016 kl. 16.34 skrevet av Mousa.  Arrangøren anfører at
klageren ved å flytte inn i to dobbeltrom frasa seg det bestilte dublettrommet.  Klageren
anfører på sin side at det ikke var noe ledig dublettrom, og at resepsjonen viste frem en
reservasjon fra arrangøren hvor det ikke var reservert dublettrom.

Nemnda legger til grunn, etter å ha lest klagerens SMS-er, at han selv valgte å sjekke inn
på to dobbeltrom for å få anledning til å pakke ut og komme i gang med ferien. 

Arrangøren er enig med klageren i at det er en mangel ved rommet at
luftkondisjoneringen ikke fungerte.  Etter arrangørens syn bør det da gis et prisavslag på
10% av en dagsandel.  Arrangøren hevder at dette er i tråd med praksis. Nemnda kjenner
imidlertid ikke til en slik praksis.

Etter nemndas syn har klagerens ferie vært preget av hyppig kontakt med arrangørens
representanter og hyppig bytte av rom. Å bytte rom tre ganger i løpet av en ukes ferie er
slik nemnda ser det, et stort skår i ferieopplevelsen.  

Hjemreisen bød også på utfordringer, som selv om de ikke danner grunnlag for
erstatning, likevel er kjedelige å oppleve.

Nemnda anbefaler etter en samlet vurdering at klageren gis et prisavslag på 10% av
reisens pris, avrundet til kr. 3.000.

Vedtak

Pakkereisenemnda anbefaler at klageren gis et prisavslag på 10% av reisens pris,
avrundet til kr. 3.000.