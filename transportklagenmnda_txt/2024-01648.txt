Vedtak i Transportklagenemnda - Fly

Sammendrag

Spørsmål om standarderstatning og dekning av omrutingskostnader
grunnet forsinkelse. Klager var ikke ombord på den forsinkede flyvningen.

Dato
15.11.2024

Saksnummer
2024-01648

Tjenesteytere
Danish Air Transport

Klager har i det vesentlige anført

Klager skulle reise fra Ørland til Oslo med Danish Air Transport den 28. april 2024
(DX565). Planlagt avgangstid var kl. 15:45, med planlagt ankomst kl. 17:00.

Klager møtte opp på flyplassen og sjekket inn. Da det ble kjent at flyvningen var forsinket
til kl. 22:30 bestemte hun seg for å dra inn til Trondheim for å overnatte gratis hos sine
foreldre. Klager anså det som sannsynlig at flyvningen ville bli kansellert. Klager kjøpte
nye flybilletter til neste dag fra Trondheim. Dette fordi Trondheim har mattilbud (noe
Ørland ikke har), og selskapet ikke tilbød noe av dette. Prisen for ny billett var 1298 NOK.
Billetter til ny avgang samme dag hadde vært for kostbart. Klager tok først kontakt med
flyselskapet med ønske om ny reiserute, men fikk kun tilbud om refusjon (kl. 19:30).
Klager har fått refundert prisen på den ubenyttede flyreisen med Danish Air Transport
(649 NOK). Det er fremsatt krav om standarderstatning på 250 EUR i henhold til EU-
forordning 261/2004. Klager har anført at en forsinkelse på over fem timer er å anse som
en kansellering i henhold til regelverket.

Tjenesteyterne har i det vesentlige anført
Danish Air Transport fastholder sin posisjon om at passasjeren må være ombord på den
forsinkede flyvningen for å ha rett på standarderstatning. Passasjeren valgte å kansellere
reservasjonen og ikke reise med Danish Air Transport. På tidspunktet for flyvningen
hadde passasjeren dermed ingen gyldig billett med flyselskapet og hun var da ikke lenger
dekket av EU-forordning 261/2004.

Nemnda bemerker

Nemnda finner det ubestridt at klager ikke reiste med den forsinkede flyvningen.
Spørsmålet er om klager uavhengig av dette har krav på standarderstatning etter
forordningen.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Det følger av EU-domstolens avgjørelse i sak C-474/22 at en passasjer må være til
stede ved innsjekk til rett tid eller være til stede på flyplassen hos en representant for
det transporterende luftfartsselskapet dersom innsjekking har foregått online, for at
vedkommende skal være berettiget til kompensasjon ved en lang forsinkelse av en
flyvning. Flyselskapet har anført at det følger av EU-dom i C-756/18 at en passasjer må
fly på den forsinkede flyvningen for å ha rett til kompensasjon. Nemnda mener at det
følger av både C-756/18 og C-474/22 at passasjeren må dokumentere at han har vært
til stede ved innsjekk til rett tid eller vært til stede på flyplassen hos en representant for
flyselskapet.

Nemnda er basert på sakens dokumentasjon av den oppfatning at klager har sjekket
inn på flyvningen til rett tid og vært til stede på flyplassen. Det foreligger i denne saken
dokumentasjon på at det var en lang forsinkelse da forsinkelsen var på tre timer
eller mer, jf. sak C-474/22. Etter nemndas syn kan derfor klager i denne saken kreve
standarderstatning, selv om hun ikke reiste med den forsinkede flyvningen. Når det
gjelder grunnlaget for erstatningskravet, bemerker nemnda at flyselskapet ikke har
godtgjort at forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Nemnda anbefaler derfor at Danish Air
Transport utbetaler EUR 250 i standarderstatning til klager.

Nemnda kan ikke anbefale at klager får dekket merkostnaden til ny flybillett med
SAS. Det følger av EU-forordning 261/2004 at en passasjer ved en forsinkelse på
over fem timer har krav på refusjon innen syv dager i henhold til artikkel 7 nr. 3 av
hele billettprisen, jf. artikkel 6, jf. artikkel 8 nr. 1 bokstav a. Ved forsinkelse gir ikke
forordningen en passasjer rett på omruting, og følgelig ikke rett på å få dekket egne
omrutingskostnader. Passasjeren har rett på refusjon av billettprisen i et slikt tilfelle.
Slik nemnda ser det har klager heller ikke rett på dekning av denne utgiften på annet
grunnlag. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Danish Air Transport utbetaler 250 EUR til klager.