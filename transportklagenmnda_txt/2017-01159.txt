Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.05.2018

Saksnummer
2017-01159

Tjenesteytere
Qatar Airways

Klager har i det vesentlige anført

Klager skulle reise fra Oslo til Manila via Doha den 25. mars 2017. Flight QR180 fra Oslo
til Doha ble forsinket slik at klager mistet sin videreforbindelse. Han ble booket om og
ankom endelig bestemmelsessted mer enn fem timer forsinket.  

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
QR180 ble forsinket som følge av dårlige værforhold i Doha, tordenstorm, det vises til
fremlagt METAR rapport i lik sak 2017-01160.

Hendelsen er ikke kompensasjonsberettiget da årsaken var ekstraordinære
omstendigheter utenfor Qatar Airways kontroll.

Qatar Airways kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Nemnda mener at flyselskapet Qatar Airways har godtgjort at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet:

Qatar Airways har fremlagt dokumentasjon i lik sak 2017-01160 som viser at det var
tordenstorm og regn i Doha på tidspunktet for den tidligere flyvning til QR179 som skulle
operere strekningen Doha - Oslo. Klager ble booket om til neste ledige flyvning. Qatar
Airways kunne ikke gjort noe for å forhindre værforholdene eller følgene av dem.

Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold.