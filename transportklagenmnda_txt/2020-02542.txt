Vedtak i Transportklagenemnda
- Kollektivreiser

Sammendrag

Refusjon av drosjeutgift - reisegaranti

Dato
09.10.2020

Saksnummer
2020-02542

Tjenesteytere
Brakar

Klager har i det vesentlige anført

Klager skulle reise med bussen den 25. juni 2020 fra Lysaker til Hønefoss med avgang
kl. 23:57. Klager anfører at bussen aldri kjørte innom Lysaker stasjon for å ta med
passasjerer. Da denne avgangen var den siste bussen som gikk ble klager derfor nødt til
å ta drosje. 

Klager krever halvparten av drosjeutgiftene refundert, hvilket tilsvarer kr. 850.

Tjenesteyterne har i det vesentlige anført
Bussen klager skulle reise med fra Lysaker stasjon den 25. juni 2020 hadde oppsatt
avgangstid kl. 23:57 i henhold til rutetabell for busslinje 200 Oslo-Hønefoss. Brakar har
vært i kontakt med Vy Buss, som har undersøkt saken via sin Ecosafe sporing. Denne
sporingen viser at bussen klager skulle reise med har vært innom Lysaker busstasjon kl.
23:59. 

Brakar kan ikke se at vi skal refundere dette drosjeutlegget og vår avgjørelse står derfor
fast.

Nemnda bemerker

Klager krever refusjon for drosjeutgifter da det hevdes at bussen ikke kom.

Brakar viser til at de har vært i kontakt med Vy Buss, som har undersøkt saken via sin
Ecosafe sporing. Dokumentasjon fra sporingen er fremlagt for nemnda, og denne viser
at bussen klager skulle reise med har vært innom Lysaker busstasjon kl. 23:59. Det er
således ikke grunnlag for refusjon.

Vedtak

Transportklagenemnda kollektivreiser finner ikke å kunne anbefale at klager gis
medhold.