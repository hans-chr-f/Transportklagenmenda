Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
28.05.2014

Saksnummer
784/13F

Tjenesteyter
Norwegian Air Shuttle ASA

Klager har i det vesentlige anført:

Klager og hans reisefølge skulle reise fra Bergen til London den 29. juni 2013 kl. 07:10 med
DY1314. Da de møtte opp på Flesland kl. 05:00 var det allerede lange køer.

Etter en time i kø henvendte de seg til personalet og fikk vite at det var noe galt med
bagasjebåndet. Da det var 40 minutter igjen hadde boarding startet, og klager ble henvist til
servicekontoret. Andre passasjerer ble booket om til dagen etter, det var uaktuelt for klager
da de skulle rekke et cruise i Southampton.

Klager så ingen annen utvei enn å kjøpe nye billetter med et annet selskap.

Klager stiller seg kritisk til Norwegians mangel på vilje til å hjelpe. Selskapets personale var
unge og virket svært uerfarne.

Klager understreker at de var på Flesland to timer og ti minutter før avgang, og viser til
ferjebillett og utskrift av bompasseringsbevis.

Klager krever refundert nye billetter til kroner 36 000 for 9 personer, samt busstransfer i
England, GBP 330.

Det vises for øvrig til klagers brev.

Norwegian har i det vesentlige anført:

Det var problemer med bagasjebåndene på Flesland denne dagen. Hendelsen var utenfor
Norwegians kontroll, da det er Avinor som er ansvarlig for drift av flyplassen.

Det skulle ikke vært noe problem for klager og hennes reisefølge å få sjekket inn i tide dersom
de møtte opp to timer før avreise.

I henhold til Norwegians vilkår stenger innsjekk 45 minutter før avgang på utenlandsreiser,
og det er passasjerenes ansvar å være ferdig innsjekket før fristen utløper. Man må også ta
høyde for at kø både kan oppstå.

Det ble registrert 12 no-show på DY1314, inkludert klager og hennes reisefølge på 9. Det vil si
at de aller fleste passasjerene rakk innsjekkingsfristen.

Norwegian kan ikke stå ansvarlig for at klager beregnet for kort tid til innsjekk, og kan av den
grunn ikke imøtekomme hennes krav.

Det vises for øvrig til Norwegians brev.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for å
unngå forsinkelser. Norwegian anmoder passasjerene om å møte opp ved innsjekkingen i god
tid før avgang, jf. Norwegians vilkår pkt. 3.1. I henholdt til Norwegians vilkår, må passasjerer
på utenlandsflygninger være sjekket inn innen 45 minutter før avgang.

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett mv. bør også dette vurderes for
å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes
med «rimelig tid» vil måtte avgjøres konkret. Det vil kunne variere mellom de forskjellige
flyplasser. Det vil videre kunne variere i forhold til ukedag og tid på dagen, om reisen skjer
i forbindelse med høytider, eksempelvis julen, eller i forbindelse med skolens ferier, for
eksempel høstferien. Oppregningen er ikke uttømmende.

Nemnda legger på bakgrunn av de foreliggende opplysninger til grunn at klagerne møtte opp
på Flesland om lag to timer før avreise. Nemnda viser til klagers forklaring og dokumentasjon.
Nemnda legger videre til grunn at det var problemer med bagasjebåndet på flyplassen, at det
oppstod køer og at flere passasjerer ikke rakk innsjekkingen i tide.

Det fremkommer videre av dagsrapport fra Aviator, Norwegians handlingagent på Flesland at

...«Køene var aldri megalange, men vi hadde for få på gulvet til å organisere mengden med
passasjerer» ...

Aviator opplyser også at de hadde mange nye på jobb.

Nemnda har ved den videre vurdering delt seg i et flertall og et mindretall.

Flertallet, lederen og forbrukernes representanter, er av den oppfatning at klagerne
ikke kan lastes for at de ikke kom med flyet. Flertallet finner det mest sannsynlig
at klagerne møtte opp i godt tid, jf. den fremlagte dokumentasjon, og at de utviste
den aktivitet som kan forventes for å sjekke inn i tide. Flertallet legger videre på
bakgrunn av de foreliggende opplysninger til grunn at mangelfull håndtering av køene
fra Aviators side førte til at klagerne ikke rakk innsjekkingen

Aviator er Norwegian handlingsagent, og Norwegian må etter flertallets vurdering være
ansvarlig for det tap klagerne ble påført som følge av Aviators feil. Tapet er angitt til kr
36.000 til nye billetter samt GBP 300 til busstransfer i England. Norwegian har ikke fremsatt
innsigelser mot beløpets størrelse, og flertallet anbefaler at Norwegian erstatter klagernes
tap.

Mindretallet, flyselskapenes representanter, er av den oppfatning at det er mest
sannsynlig at klagerne ikke møtte frem til innsjekkingen i tide. Om klagerne hadde
møtt frem to timer og ti minutter før avgang, slik de hevder, ville de etter mindretallets
vurdering ha rukket å sjekke inn innen fristen. Etter mindretallets syn er Aviator ikke
å laste for at klagerne ikke rakk flyet. Norwegian er følgelig heller ikke ansvarlig for
klagernes tap.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian betaler en erstatning på 36 000 kroner
samt GBP 300.