Vedtak i Transportklagenemnda - Fly

Sammendrag

Krav om standarderstatning som følge av kansellering, refusjon av utgifter til
nye flybilletter og erstatning for stress som følge av kanselleringen. Rolls Royce.

Dato
20.10.2020

Saksnummer
2020-00275

Tjenesteytere
Norwegian Air Shuttle

Klager har i det vesentlige anført

Klager skulle reise fra New York til Oslo med DY7002 den 6. september 2019. Den 5.
september mottok imidlertid klager informasjon om at flyvningen var blitt kansellert.
Norwegian oppga et telefonnummer som klager kunne ringe til for å ombooke reisen.
Klager forsøkte gjentatte ganger å ringe til dette nummeret, men kom ikke gjennom.
Klager anfører at Norwegian må ha vært klar over at kundene ikke kom gjennom da
de senere samme kveld sendte et nytt nummer som kundene kunne ringe til. Klager
forsøkte å ringe til dette nummeret gjentatte ganger, men kom heller ikke gjennom på
dette nummeret.

På dette tidspunktet måtte klager ordne med alternative reisearrangement på egen
hånd, ettersom han ikke hadde noen andre alternativ. Klager kjøpte derfor billetter fra
New York til Oslo med Iceland Air. Klager anfører at Norwegian må bære utgiftene til
dette.

Klager viser videre til at denne hendelsen ikke er en enkelthendelse, da det finnes mange
lignende historier på Internett som viser at Norwegian kansellerer flyvninger i siste liten,
for deretter å ikke ha tilstrekkelig telefonkapasitet til å ombooke passasjerene.

Klager krever standarderstatning på 600 euro i henhold til EU-forordning 261/2004.
Klager krever videre at Norwegian dekker utgiftene til nye flybilletter pålydende 904,40
USD, samt gir erstatning på 5000 USD på grunn av stresset som kanselleringen medførte.

Tjenesteyterne har i det vesentlige anført
Norwegian viser til at klager krever standarderstatning etter EU-forordningen, refusjon av
utgifter til nye flybilletter med et annet selskap og erstatning for stress.

Norwegians flyvning DY7001 fra Oslo til New York 6. september 2019 skulle betjenes av
et Boeing-787-Dreamliner-fly med registreringskoden LN-LNE. The European Aviation
Safety Agency (EASA) hadde utstedt et Airworthiness Directive, hvor det ble innført
krav om inspeksjoner av trykkompressorene og akslingene på Rolls-Royce-Trent-1000-
Package-B-motorene etter at Boeing hadde oppdaget et potensielt holdbarhetsproblem.
Disse obligatoriske inspeksjonene fra EASA påvirket alle Norwegians flyvninger som
skulle utføres av flytypene Boeing 787-8 og 787-9.

De første inspeksjonene ble utført i løpet av høsten og vinteren 2018. Mot slutten av
mars 2019 ble ytterligere inspeksjoner introdusert.

På tidspunktet for direktivets ikrafttredelse var det ikke spesifisert noen plan for når de
individuelle maskinene måtte til inspeksjon. Det var derfor veldig utfordrende å kartlegge
fremdriften og å legge en plan for å unngå driftsforstyrrelser.

I henhold til EU-domstolens avgjørelse i saken C-402/07 (Sturgeon) bør passasjerer som
er påvirket av en forsinkelse, bli kompensert i henhold til EU-forordningen 261/2004
artikkel 7 når de ankommer sin endelige destinasjon tre timer eller mer etter opprinnelig
ankomsttid. Flyselskapene er unntatt ytterligere kompensasjon dersom grunnen til
forsinkelsen skyldes ekstraordinære omstendigheter utenfor flyselskapets kontroll og
dersom flyselskapet har iverksatt alle rimelige tiltak for å forhindre den ekstraordinære
omstendigheten.

Det vises i den sammenheng til EU-domstolens avgjørelse i saken C-257/14 (van der
Lans) avsnitt 38, som lyder slik: «visse tekniske fejl [kan] være omfattet af sådanne
usædvanlige omstændigheder. Dette er f.eks. tilfældet, hvis den konstruktør, der
har konstrueret det berørte luftfartsselskabs flåde af luftfartøjer, eller en kompetent
myndighed afdækker, at luftfartøjerne, selv om de allerede er i drift, er behæftet med en
skjult fabrikationsmangel, der påvirker flysikkerheden».
Norwegian anser de obligatoriske inspeksjonene som ekstraordinære omstendigheter og
kan ikke etterkomme klagers krav om kompensasjon etter EU-forordningen.

Hva gjelder kravet om erstatning av utgifter til flybilletter med et annet selskap, viser
Norwegian til at passasjerene ble godt informert om muligheten for å bli ombooket eller
å få refundert billettene fra Norwegian. Norwegian viser i den anledning til at det ble
sendt ut en SMS om dette til passasjerene.

Norwegian påpeker at klager også mottok denne SMS-en, men unnlot å kontakte
kundeservice-avdelingen for å ombooke billetten og ba om å få refundert Norwegian-
billettene sine online. Norwegian viser til at de hadde en tilgjengelig flyvning fra New York
til Oslo den 7. september.

Norwegian viser videre til at det fremgår av artikkel 4.2 i fortolkningsveiledningen til
EU-forordning 261/2004 at når passasjeren opplyses om kanselleringen av flyavgangen
og informeres korrekt om de tilgjengelige valgmulighetene, gjelder passasjerens
valgmulighet i henhold til artikkel 8 nr. 1 i utgangspunktet kun én gang. Når passasjeren i
slike tilfeller har valgt en av de tre mulighetene i artikkel 8 nr. 1, bokstav a), b), eller c), har
luftfartsselskapet ikke lenger noen forpliktelser med hensyn til de to andre mulighetene.

Klager valgte i dette tilfellet en av valgmulighetene som fremgår av artikkel 8 nr. 1
i EU-forordningen 261/2004. Klager valgte refusjon av flybillettene fra Norwegian,
fremfor å bli omrutet til sin endelige destinasjon så tidlig som mulig, eller på et senere
passende tidspunkt. Flyselskapet er følgelig ikke ansvarlig for noen ekstrakostnader som
passasjeren har pådratt seg.

Klager krever også 5000 USD for stress utløst av kanselleringen. Imidlertid er det ingen
dokumentasjon på dette kravet. Hvis passasjeren har andre krav, må dokumentasjon
innsendes for en ytterligere vurdering.

Basert på det ovennevnte kan ikke Norwegian imøtekomme klagers krav om verken
refusjon av nye flybilletter eller erstatning som følge av stress.

Nemnda bemerker

Klagers flyvning DY7002 fra New York til Oslo den 6. september 2019 ble kansellert.
Klager endte opp med å kjøpe flybilletter via et annet selskap.

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5.

Nemnda legger til grunn at årsaken til kanselleringen av DY7001 den 8. september 2019
var en skjult fabrikasjonsfeil som ble oppdaget på Rolls Royce Trent 1000-motorene
som benyttes på Norwegians flymaskiner av typen Boeing 787 (Dreamliner). Det er
på disse motorene behov for inspeksjoner etter nærmere angitte aktivitetsintervaller.
Nemnda mener at skjulte fabrikasjonsfeil må anses som en ekstraordinær omstendighet
i forordningens forstand, og viser til EU-domstolens avgjørelse i C-257/14 (Van der Lans).

Nemnda viser til at problemet med motorene hadde vært kjent siden 2018, og det ble
innført krav om ytterligere inspeksjoner i mars 2019, altså et halvt år før den aktuelle
flyvningen. Flyene med denne type motorer må inspiseres etter nærmere angitte
aktivitetsintervaller. Nemnda forutsetter derfor at det foreligger en forutberegnelighet
for når disse inspeksjonene vil bli gjennomført og når det eventuelt vil oppstå
uregelmessigheter.

Nemnda kan i dette tilfellet ikke ta stilling til om kanselleringen skyldtes funn ved
inspeksjonen. Nemnda mener at det er for dårlig forklart hva som skjedde med det
aktuelle flyet. Nemnda kan derfor ikke se at det er godtgjort at alle rimelige tiltak er
truffet for å unngå kanselleringen. Klager har derfor krav på standardkompensasjon
etter EU-forordningen.

Nemnda mener videre at klager har krav på å få dekket sine utgifter til nye flybilletter.
Selv om flyselskapet har oppgitt at det var ledige plasser på en flyvning neste dag, kan
nemnda ikke se at det betyr at klager nødvendigvis ville ha blitt tilbudt plass på denne.
Trolig er det mange passasjerer som har ordnet egne flybilletter med andre flyselskaper.
Nemnda mener derfor at klager skal ha refundert utgiftene til nye billetter på 904,40
USD, fratrukket allerede refundert beløp.

Hva gjelder klagers krav om erstatning for stress, påpeker nemnda at det ikke er noen
hjemmel for dette utover standarderstatningen.

Vedtak

Transportklagenemnda - fly anbefaler at Norwegian utbetaler 600 euro i
standarderstatning til klager, samt erstatter klagers mellomlegg til nye flybilletter.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.