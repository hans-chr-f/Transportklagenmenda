Vedtak i Transportklagenemnda - Fly

Sammendrag

Krav om standarderstatning og dekning av forpleining i ventetiden. Kansellering.

Dato
26.04.2021

Saksnummer
2020-03259

Tjenesteytere
Air France

Klager har i det vesentlige anført

Den 3. juli 2020 skulle klager fly fra Oslo til Sevilla via Paris med Air France, flyvningene
AF1275 og AF1546. 

Den 10. juni 2020 fikk klager beskjed om kansellering grunnet covid-19. Klager fikk
alternativene: 1) Velge en annen flyvning, 2) voucher 3) sende inn forespørsel om
refusjon. Klager ønsket ny flyvning. De nye flyvningene klager fikk hadde avgang fra
Oslo én dag tidligere enn opprinnelig (2. juli 2020), og én dag senere fra Paris til Sevilla
(4. juli 2020).  Dette betød nesten to dager mellom flyvningene og ikke noe tilbud om
forpleining. Klager forsøkte å endre gjennom Air France sine hjemmesider.  Etter å ha
prøvd flere ganger uten hell, og i tillegg å ha forsøkt å ringe kundeservice flere ganger
uten å få svar valgte klager å reise til Paris, i håp om at hun ville få en løsning ved
ankomst i Paris.

Klager forklarte sitt problem i Paris, og hun fikk beskjed om at dette var en feil fra
selskapets side. Hun fikk beskjed om å finne et hotell og sende inn kvitteringen til Air
France senere. 

Da klager ankom for avreise på sin andre flyvning (Paris til Sevilla) den 4. juli 2020 hadde
hun med kvitteringen på hotellet. Da hun skulle levere den til kundeservice, fikk hun
beskjed om at hun måtte sende inn kravet elektronisk og vente på svar med refusjon.
Klager opplyser at hun ble lovet refusjon.

Klager fikk negativt svar på klagen. Hun fikk beskjed om at grunnet covid-19 er det ikke
selskapet sitt ansvar. De ville derfor ikke dekke kostnadene til mat og hotell. Klager er
veldig misfornøyd med klagebehandlingen fra Air France.

Utgiftene som oppstod og som kreves dekket er hotell  fra 2. juli til 4. juli, totalt 201,76
EUR, og mat til 12,53 EUR og 13,50 EUR, samt standarderstatning, jf. EU-forordning
261/2004.

Tjenesteyterne har i det vesentlige anført
Klagers flyvning (AF1275 den 3. juli 2020) ble kansellert den 10. juni 2020 grunnet
covid-19.

Kanselleringen oppstod over tre uker før avgang. Klager ble informert på korrekt måte og
tilbudt ombooking. Passasjeren aksepterte ombookingen som ble gjort over to uker før
avgangen og skyldtes covid-19. Som en konsekvens av dette kommer ikke EU-forordning
261/2004 sine regler om standarderstatning og forpleining til anvendelse i denne saken.

Nemnda bemerker

Klager ble informert om kanselleringen av den opprinnelige reisen mer enn to uker før
planlagt avgangstid, og har dermed ikke rett på standarderstatning etter EU-forordning
261/2004 artikkel 5, jf. artikkel 7. 

Ved kansellering har passasjerene valget mellom a) refusjon av hele billettprisen, b)
omruting snarest mulig eller c) omruting på en senere dato etter passasjerens valg, jf.
EU-forordning 261/2004 artikkel 8.  Klager valgte alternativ b) omruting snarest mulig.
Selv om klager ikke var helt fornøyd med de nye tidene valgte hun å reise på flyvningene.
Spørsmålet er om Air France plikter å dekke ekstrakostnadene som oppstod for klager i
ventetiden.

Det fremgår av EU-forordning 261/2004 artikkel 5 nr. 1 bokstav b) at flyselskapet ved
kansellering skal tilby klager assistansen i samsvar med artikkel 9 nr. 1 bokstav a)
og artikkel 9 nr. 2, samt ved omruting når rimelig forventet avgangstid for den nye
flyvningen er minst dagen etter planlagt avgang for den innstilte flyvningen, assistansen
angitt i artikkel 9 nr. 1 bokstav b) og c). 

Slik nemnda ser det er det i EU-forordningen ikke gjort unntak fra plikten til å tilby
forpleining (assistanse etter artikkel 9) i tilfeller hvor passasjeren er informert om
kansellering over to uker før avreise. Dette unntaket gjelder kun for plikten til å betale
standarderstatning. Nemnda anbefaler at Air France erstatter klagers utgifter til
mat i ventetiden i Paris, jf. artikkel 9 nr. 1 bokstav a), jf. artikkel 5. Klagers utgifter til
overnatting i to dager oppstod grunnet kanselleringen og omrutingen satt opp til
henholdsvis én dag tidligere og en dag senere enn opprinnelige flyvninger. Slik nemnda
ser det ønsket klager alternativet "omruting snarest mulig" og hadde ingen innflytelse
på ny avreisedato fra Oslo eller Paris. Nemnda mener med dette at Air France bør
dekke overnattingskostnaden for begge nettene. Forordningen er ment å gi et sterkt
beskyttelsesnivå for forbrukeren, og nemnda kan ikke se at ikke også den første natten
skal dekkes når vilkåret om omruting til minst dagen etter planlagt avgang for den
innstilte flyvningen i artikkel 5 punkt 1 bokstav b) er oppfylt for den siste delen av
flyvningen. På denne bakgrunn anbefaler nemnda at Air France dekker klagers kostnader
til hotell og mat i ventetiden mellom de to flyvningene.

Vedtak

Transportklagenemnda anbefaler at Air France erstatter klagers kostnader til hotell
(201,76 EUR) og mat (12,53 EUR+13,50 EUR) i ventetiden.