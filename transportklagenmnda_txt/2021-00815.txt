Vedtak i Transportklagenemnda - Fly

Sammendrag

Krav om full refusjon av flybilletter. Manglende informasjon fra
reisebyrå om reiserestriksjoner som gjorde reisen ugjennomførbar.

Dato
16.12.2021

Saksnummer
2021-00815

Tjenesteytere
Kiwi.com
SAS
Air Macau

Klager har i det vesentlige anført

Klager kjøpte flybilletter hos Kiwi.com for en reise mellom Oslo og Macao, med
mellomlanding i København og Shanghai. Reisen skulle finne sted den 24. november
2020 med SK459 og SK997 til Shanghai, mens flyvningen fra Shanghai til Macao var med
Air Macau den 25. november 2020. Klager anfører at han gjennom bestillingsprosessen
aldri fikk noen informasjon om at han måtte forlate transittområdet og dra inn til
Shanghai for så å tilbringe en karanteneperiode der, selv om Shanghai ikke var endelig
destinasjon for reisen. Klager anfører at han dermed hadde måttet fremskaffe to
negative koronatester, både en PCR-test og en antistofftest, for å kunne reise videre, noe
som var umulig å få til i løpet av oppsatt transfertid.

Klager anfører videre at han rett etter bestillingen fikk en e-post der det ikke sto noe
om reiserestriksjonene. Fem minutter etter dette fikk han en ordrebekreftelse, der
informasjonen var oppgitt. Dermed var billettene ubrukbare. Klager anfører at han
kontaktet reisebyrået med det samme etter at han fikk ordrebekreftelsen, men fikk
beskjed om at han kun ville få 10 euro i erstatning. Klager anfører at de heller ikke ville
innkreve skatter og utgifter for ubrukte billetter fra flyselskapene på klagers vegne.
Klager kontaktet SAS, men fikk vite at han måtte kontakte Kiwi.com. Klager anfører at han
ikke har mottatt refusjon av skatter og avgifter fra SAS, selv om flyselskapet anfører at
dette er refundert.

Klager krever refusjon av innbetalt beløp pålydende 19739,95 kroner.

Tjenesteyterne har i det vesentlige anført

Verken Kiwi.com eller Air Macau har inngitt tilsvar i saken, på tross av anmodning om
dette.

SAS har i det vesentlige anført følgende:

Fremlagt dokumentasjon viser at klager, etter å ha vært i kontakt med SAS, fikk refundert
den delen av reisen som er skrevet på et SAS-dokument (OSL-CPG-PVG). Slik som
vedlegget viser, er beløpet refundert til det kredittkortet (MasterCard) som ble brukt ved
betalingen av reisen.

Nemnda bemerker

Verken Kiwi.com eller Air Macau har inngitt tilsvar i saken. Nemnda treffer da
vedtaket basert på opplysningene som er fremkommet tidligere i saken, i tråd med
transportklagenemndforskriften § 5-3 tredje ledd.

Spørsmålet er om Kiwi.com er ansvarlig på erstatningsrettslig grunnlag, fordi de solgte
en reise som ikke var gjennomførbar.

Vilkårene for erstatning er:

a) ansvarsgrunnlag
b) et økonomisk tap
c) adekvat årsakssammenheng

Nemnda har delt seg i et flertall og et mindretall.

Flertallet, lederen og forbrukerepresentantene, legger til grunn klagers anførsler
om at han aldri ble informert under bestillingsprosessen om at han måtte forlate
transittområdet. Dette fordi Kiwi.com ikke har imøtegått denne påstanden. Flertallet
mener derfor at Kiwi.com har opptrådt uaktsomt (ansvarsgrunnlag) ved å unnlate å
opplyse om at klager måtte forlate visumfri transittsone i forbindelse med anvendelse
av billettene. Kiwi.com kunne, og burde, ha opplyst om dette i forbindelse med
bestillingsprosessen slik at den reisende kunne ta dette i betraktning før kjøpet ble
gjennomført.

Klager har lidt et økonomisk tap tilsvarende det klager betalte for billettene. Det er også
adekvat årsakssammenheng mellom reisebyråets salg av en ikke-gjennomførbar reise og
klagers økonomiske tap.

Mindretallet, bransjerepresentantene, står fast ved at klager har en ekstra
undersøkelsesplikt ved bestilling av reiser under pandemien. Det må forventes at det
gjøres nærmere gransking av både nasjonale og internasjonale restriksjoner når man
planlegger en reise under en pandemi. Med unntak av plutselig innsettelse av nye tiltak
bør man se på hva som gjaldt av restriksjoner i bestillingsøyeblikket. I dette tilfellet har
klager selv bestilt en reise som ikke kunne la seg gjennomføre.

I tråd med flertallets syn anbefaler nemnda at Kiwi.com erstatter klagers tap med totalt
19 739,95 kroner. Dersom SAS' utbetaling av refunderbare skatter og avgifter gikk til
Kiwi.com og Kiwi.com nå har refundert dette til klager, kan Kiwi.com gjøre fratrekk for
dette beløpet.

Forbrukerrepresentantene mener at klager i dette tilfellet også har krav på
forsinkelsesrente i henhold til forsinkelsesrenteloven, normalt regnet fra 30 dager etter
at klager har krevd refusjon, standardkompensasjon eller erstatning.

Vedtaket er fattet med dissensen som fremgår over.

Vedtak

Transportklagenemnda anbefaler at Kiwi.com refunderer 19 739,95 kroner til klager,
eventuelt fratrukket allerede refunderte skatter og avgifter dersom Kiwi.com har utbetalt
dette til klager.