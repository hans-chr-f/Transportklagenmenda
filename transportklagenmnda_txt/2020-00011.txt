Vedtak i Transportklagenemnda - Fly

Sammendrag

Krav om standarderstatning på grunn av forsinkelse.

Dato
05.06.2020

Saksnummer
2020-00011

Tjenesteytere
SAS

Klager har i det vesentlige anført

Klager skulle reise den 18. november 2019 med SK4104  kl. 08.35 fra Oslo til Bodø. Derfra
hadde klager videreforbindelse med Widerøes flyvning WF0770 kl. 10.10 med ankomst
til Mo i Rana kl. 11.10. Flyet var forsinket inn til Gardermoen, og ombordstigningen til
SK4104 startet ikke før kl. 9:00-9:30. Det snødde på Gardermoen og på grunn av deicing
var det lang ventetid før avgang. Klager rakk ikke sin videreforbindelse fra Bodø og måtte
ta tog til Mo i Rana og siden bil frem til flyplassen som var klagers sluttdestinasjon.  Han
ankom Mo i Rana 5 timer og 30 minutter forsinket.

Klager krever standarderstatning i henhold til EU-forordning 261/2004 for forsinket
ankomst.

Tjenesteyterne har i det vesentlige anført
SK4104 pushet fra gate kl. 09:14, 39 minutter forsinket. Av disse 39 minuttene er 10
minutter innenfor SAS' kontroll, 29 minutter av forsinkelsen skyldtes restriksjoner
på flyplassen grunnet værforholdene. Dette er utenfor SAS sin kontroll. SAS viser til
fremlagte rapporter og Metar.

Fra trafikkloggen fremgår det også at det var en såkalt tarmac delay på 38 minutter.
Dette er tiden mellom flyet har pushet fra gate (09:14) til det kommer seg i luften (09:52).
I dette tidsrommet er flyet underlagt tårnet og ATC og har ingen mulighet til å gå utenfor
de beskjeder som blir gitt fra disse. LNRRE som opererte SK4104 ankom Oslo 5 minutter
forsinket.

Det var værforholdene ved Oslo Lufthavn som forårsaket forsinkelsen av SK4104 den 18.
november. Utklipp fra FlightStats viser at alle avganger fra Oslo Lufthavn fra kl. 8:00 og
utover fikk forsinket avgang den 18. november 2019.

Klager mistet sin forbindelse videre til Mo i Rana med WF770. Klager har kjøpt sin
billett hos Berg-Hansen reisebyrå, og det er utstedt et Widerøe dokument. I følge
informasjon lagt inn i PNR har klager tatt tog til sin sluttdestinasjon. Klager har fått
refundert strekningen Bodø – Mo i Rana, ut fra informasjon i billetten utgjør dette NOK
870,54.

Det var værforholdene som forårsaket forsinkelsen av SK4104. Dette er en ekstraordinær
hendelse utenfor flyselskapets kontroll og SAS kan derfor ikke imøtekomme klagers krav.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå forsinkelsen. I dette
tilfellet skyldtes forsinkelsen av SK4104 restriksjoner og trafikkreguleringer på grunn
av snøvær ved Oslo Lufthavn Gardermoen. Slike ATC (Air Traffic Control) reguleringer
på grunn av været ligger helt utenfor flyselskapets kontroll. Det vises til fremlagt
dokumentasjon og tilsvaret fra SAS. 

Klager mistet sin videreforbindelse fra Bodø til Mo i Rana og tok derfor tog og bil for
å komme frem. Klager har ikke fremsatt krav om dekning av utgifter til dette. SAS har
refundert den delen av billetten som gjaldt fra Bodø til Mo i Rana, og nemnda legger
derfor til grunn av klager ikke har hatt utgifter til reisen som overstiger refusjonen på kr.
870,54.

Nemnda mener at flyselskapet har godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Forsinkelsen gir etter dette ikke rett til standarderstatning.

Vedtak

Transportklagenemnda - fly anbefaler ikke at klager gis medhold..