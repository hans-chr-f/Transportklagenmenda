Vedtak i Pakkereisenemnda

Sammendrag

Saken gjelder overpris på smykker kjøpt i Tyrkia.

Dato
..

Saksnummer
94/13P

Tjenesteyter
Oska Travel AS

Sakens dokumenter ble lagt frem.

Klager: X

Turarrangør: Oska Travel AS

Reisemål: Tyrkia/Dubai

Antall reisende: 3

Reisens pris: 15.786,-

Tidsrom: 060313 - 130313

Saken gjelder:

Saken gjelder overpris på smykker kjøpt i Tyrkia.

Klager anfører at hun kjøpte smykker i Tyrkia for kr. 133.069,01.

I Norge er smykkene taksert til kr. 45.000,-. Gullsmedforretningen var en butikk de besøkte i
henhold til reiseprogrammet. Hun krever å få tilbake merprisen hun har betalt.

Oska Travel anfører at det er ingen bånd mellom dem og forretningen.

Som norsk reisearrangør kjøper de inn turer som en komplettpakke av en tyrkisk
arrangør. Oska vil imidlertid være behjelpelig og har oversendt klagers mail til sin tyrkiske
samarbeidspartner for å få denne til å påvirke butikken til å se velvillig på saken.

Nemnda bemerker:

Når en deltager i en pakkereise handler varer i forbindelse med et bedrifts- eller butikkbesøk,
er dette noe som faller utenfor pakkereisen og avtalen mellom turarrangør og den reisende.
Dette må gjelde selv om slike besøk inngår i programmet for reisen. Butikkbesøket er frivillig
selv om det er lagt inn i et program, og selve handelen er selvsagt frivillig fra den reisendes
side og er hennes eget valg. Bare i helt spesielle tilfeller hvor turarrangør har kjennskap til at
det foregår «svindellignende» salg på deres turer og derfor kan bebreides for at et slikt besøk
er en del av programmet, kan det tenkes ansvar for turarrangøren.

I et slikt tilfelle vil det ikke ha noen betydning at turen er kjøpt inn fra en lokal arrangør.
Imidlertid foreligger det i denne saken ingen opplysninger som tilsier at turarrangøren er
ansvarlig på dette grunnlag

Vedtak:

Reklamasjonsnemnda for pakkereiser kan ikke anbefale at det gis noen erstatning.

Vedtaket var enstemmig.