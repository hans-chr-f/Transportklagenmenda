Vedtak i Pakkereisenemnda

Sammendrag

Saken gjelder sykdom etter opphold i Tyrkia.

Dato
10.06.2014

Saksnummer
218/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Reisemål: Tyrkia, Pascha Bay

Antall reisende: 6

Reisens pris: 60.000,-

Tidsrom: 130713 - 280713

Saken gjelder:

Saken gjelder sykdom etter opphold i Tyrkia.

Klageren anfører at under deres opphold på hotellet Pascha Bay var det flere ganger
avføring i barnebassenget. Personalet tok hånd om det ved å bruke en sugemaskin og
fikk opp avføringen. Vannet ble ikke byttet. Etter hjemreise ble tre av klagerens barn
syke med magesmerter, feber, oppkast og diare.

Barna fikk påvist bakterien shignelle sonnei, og resten av deres planlagte ferie måtte avlyses.
Et av barna har bakterien fortsatt slik at han ikke kan gå i barnehage.

Dette medfører at foreldrene må være hjemme fra jobb, de bruker opp sykedagene og må ta
permisjon fra jobben. De krever kompensasjon for deler av det de betalte for ferieturen.

Star Tour har opplyst at flere skandinaviske barn ble innlagt på sykehus i Alanya med
diare og oppkast i slutten av juli. Alle hadde bodd på samme hotell. 10 av barna var
norske. Sykdommen var forårsaket av bakterien shigelle sonnei.

Folkehelseinstituttet har gjennomført en spørreundersøkelse for å finne ut om forløpet
og om mulig årsaken. Undersøkelsen tyder på at slush kan være årsaken og at det etterpå
kan ha vært smittespredning knyttet til mat fra fruktbuffet og barnebuffet. Smitterisiko fra
barnebassenget kan ikke utelukkes, men anses som en mindre sannsynlig årsak. Bare litt over
halvparten av de som ble syke, oppgir å ha badet i barnebassenget.

Det var ingen gjester på hotellet før eller etter utbruddet av sykdommen som har vært syke.
Det ble umiddelbart satt i gang ytterligere tester av mat og vann.

Testene avdekket ikke noe unormalt, men viste at hotellet behandlet mat og drikke på
en tilfredsstillende måte. Det ble også foretatt desinfisering av fellesområder og av glass,
porselen og bestikk i restauranter og barer. I etterkant innledet Star Tour samarbeid med
Folkehelseinstituttet med slik konklusjon som nevnt ovenfor.

Fordi det ikke med sikkerhet kan fastslås hva sykdomsutbruddet skyldtes og ikke kan fastslås
at det skyldtes håndteringen på hotellanlegget, anser Star Tour seg ikke ansvarlig. Skulle
senere undersøkelser vise at sykdomsutbruddet hadde direkte sammenheng med forhold
på hotellet, vil de vurdere erstatningsansvaret på nytt. Fordi Star Tour erkjenner dårlig
oppfølgning av saken etter klagerens hjemkomst, tilbyr de likevel en kompensasjon på
kr.4.000,- - alternativt et gavekort på kr 6.000,-.

Nemnda bemerker:

Dersom gjester blir syke på grunn av uhygieniske eller andre forhold på et hotell, kan det
foreligge en mangel ved reisen i pakkereiselovens forstand som berettiger til prisavslag, jf.
pakkereiseloven § 6-1. Problemet med slike sykdomstilfeller under eller etter opphold på
et feriested, er at det oftest ikke er mulig å fastslå om bakterier og smittekilde stammer fra
mat/drikke/basseng eller andre forhold på hotellet, eller fra en av de mange andre mulige
smittekilder under et ferieopphold.

Etter det som er opplyst smitter sykdom forårsaket av shigellabakterien vanligvis gjennom
forurenset vann eller mat. Person-til-person smitte kan også forekomme, og sekundærtilfeller
forekommer relativt ofte når barn er smittet.

I den aktuelle saken ble flere barn fra samme hotell smittet av samme bakterie.

Av 137 personer som svarte på Folkehelseinstituttets spørreundersøkelse og som hadde
bodd på dette hotellet samtidig, oppga 48 (ca. 35 %) at de hadde hatt diare med varighet 2
dager eller lenger. Prøver tatt av mat, vannkilde og personale på hotellet har ikke avdekket
smittekilden.

Bassengene har blitt testet og prøveresultatene er normale.

Nemnda har etter dette ikke noe sikkert grunnlag for å fastslå om smittekilden er
på hotellet. Nemnda er da henvist til å foreta en sannsynlighetsvurdering basert på
alle de foreliggende opplysninger. Nemndas flertall, formannen og representantene
oppnevnt av Forbrukerrådet, har under tvil kommet til at det er mest sannsynlig at
smittekilden er på hotellet og mener at dette må kunne legges til grunn selv om det
fortsatt er usikkert hva den konkrete smittekilde måtte være.

Flertallet har ved sin vurdering særlig lagt vekt på

Flertallet finner imidlertid ikke dette avgjørende fordi tester tatt i ettertid ikke kan utelukke at
smittekilden faktisk har vært der.

Familiens ferieopphold i Tyrkia ble ikke påvirket av situasjonen idet barna ble syke først etter
hjemkomst. De har anført at de er påført økonomisk utlegg som følge av at et av barna har
vært syk lenge og ikke har kunnet være i barnehage.

De økonomiske konsekvensene er hverken konkretisert eller dokumentert.

Etter pakkereiseloven § 6-4 kan det tilkjennes en godtgjørelse selv om det ikke er blitt påført
økonomisk tap dersom mangelen ved reisen har voldt kunden

«vesentlig ulempe». Flertallet finner at det er situasjonen her og anbefaler at godtgjørelsen
settes til kr.7.500,-.

Nemndas mindretall, bransjens representanter, finner det ikke tilstrekkelig
sannsynliggjort at sykdomsutbruddet hadde sin årsak i forhold på hotellet.

De peker i den sammenheng bl.a på at alle tester som ble foretatt viste normale resultater.

Vedtak:

Reklamasjonsnemnda for pakkereiser anbefaler at det gis en kompensasjon på kr.7.500,-.