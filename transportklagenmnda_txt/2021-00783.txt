Vedtak i Transportklagenemnda - Fly

Sammendrag

Krav om standarderstatning og full refusjon av flybilletter grunnet kansellering.

Dato
07.11.2021

Saksnummer
2021-00783

Tjenesteytere
Qatar Airways

Klager har i det vesentlige anført

Klager (to personer) hadde bestilt flybilletter med Qatar Airways fra Oslo til Perth via
Doha for reise 6. mai 2020. Den 30. april mottok klager en epost fra flyselskapet om at
de hadde booket ham om til to dager senere og til en annen by, Brisbane. Brisbane ligger
4000 km fra Perth, og flyselskapet kunne ikke tilby transport mellom Brisbane og Perth.
Klager valgte å avslå, og søkte full refusjon. 

Klager krever standarderstatning 600 euro per person i henhold til EU-forordning
261/2004, samt full refusjon av billettene.

Tjenesteyterne har i det vesentlige anført
Qatar Airways har ikke avgitt uttalelse til nemnda. Til klager har flyselskapet i det
vesentlige anført: 

Flyvningene ble kansellert i samsvar med regelverket for passasjerkapasitet fra Australias
regjering i forbindelse med covid-19 pandemien. 

Klagers søknad om full refusjon er sendt til flyselskapets refusjonsavdeling.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7, med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Klager ble informert om ruteendringen den 30. april 2020, mindre enn to uker
før avreise.

Qatar Airways har ikke gitt tilsvar til nemnda. Nemnda kan likevel avgjøre saken.
Quatar Airways har forklart til klager at flyvningene ble kansellert grunnet regelverk
fra Australske myndigheter. Uttalelsen er ikke dokumentert eller nærmere forklart.
Flyselskapet kan ikke sies å ha godtgjort at kanselleringen skyldtes ekstraordinære
omstendigheter utenfor flyselskapets kontroll, selv om kanselleringen skjedd i en hektisk
covid-19-periode. Klager har etter dette krav på standarderstatning på 600 euro per
person.  

Klager krever refusjon av billettene, noe han har krav på ved kansellering i henhold til EU-
forordning artikkel 8 nummer 1 dersom han velger dette fremfor omruting. 

Nemnda anbefaler at Qatar Airways refunderer klagers flybilletter i sin helhet.

Vedtak

Transportklagenemnda anbefaler at Qatar Airways utbetaler 600 euro per person til
klager, samt refunderer de ubenyttede flybillettene dersom dette ikke allerede er gjort.