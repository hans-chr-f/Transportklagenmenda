Vedtak i Transportklagenemnda - Fly

Sammendrag

Forskrift om universell utforming av lufthavner, og om funksjonshemmedes
og bevegelseshemmedes rettigheter ved lufttransport. Mangelfull assistanse.

Dato
28.05.2014

Saksnummer
931/13F

Tjenesteyter
Stavanger Lufthavn AS

Klager har i det vesentlige anført:

Klager reiste fra Oslo til Stavanger den 3. oktober 2013 kl. 20:20 med SK4055. Klager er
bevegelseshemmet og hadde på forhånd bestilt assistanse.

Ved ankomst Stavanger ble klager sittende å vente en stund før assistansebetjentene kom.
Betjentene var tydelig urutinerte og ikke opplært i hvordan rullestoler skal håndteres. På vei
ut av flyet kom klagers ben i klem uten at betjentene la merke til dette. Dette medførte en
hevelse.

Klager stiller seg svært kritisk til mangelen på forståelse og kunnskap om ulike årsaker til at
folk har nedsatt bevegelsesevne.

Sola Lufthavn har i det vesentlige anført:

De ansatte som var med på denne assistansen hadde opplæring i håndtering av assistanse
for bevegelseshemmede. Det er i ettertid foretatt en gjennomgang av saken og det som
klager anfører. I tillegg er opplæringsprogrammet gjennomgått og det er lagt til mer praksis i
opplæringen slik at de ansatte lærer gode teknikker og de beste løsninger.

Nemnda bemerker:

Alle lufthavner skal tilby assistanse til funksjonshemmede og bevegelseshemmede
passasjerer. Assistansen skal tilfredsstille gitte krav til kvalitetsstandard, utstyr og
opplæring, jf. forskrift om universell utforming av lufthavner, om funksjonshemmedes og
bevegelseshemmedes rettigheter ved lufttransport § 11.

Klager har gitt en beskrivelse av den assistanse hun fikk på Sola Lufthavn. Lufthavnen har
ikke bestridt denne, og nemnda legger klagers opplysninger til grunn. Nemnda er av den
oppfatning at den tilbudte assistanse ikke tilfredsstilte de krav som fremgår av forskriften §
11.

Kopi av nemndas vedtak sendes Luftfartstilsynet til orientering av eventuell oppfølging.

Vedtak:

Transportklagenemnda - fly er av den oppfatning at Sola Lufthavn i dette tilfelle har
brutt forskrift om universell utforming av lufthavner, om funksjonshemmedes og
bevegelseshemmedes rettigheter ved lufttransport § 11.

Vedtaket var enstemmig.