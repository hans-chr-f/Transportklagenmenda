Vedtak i Transportklagenemnda - Sjø

Sammendrag

Krav om erstatning grunnet ordinær rutebåt
satt ut av drift og erstattet med passasjerbåt.

Dato
07.05.2020

Saksnummer
2020-00791

Tjenesteytere
Kolumbus AS

Klager har i det vesentlige anført

Klager benytter ferje fra Utsira til Haugesund, men ferjen ble satt ut av drift den 3. januar
2020 og erstattet med passasjerbåt i 22 dager. 
Klager hadde en leasingbil som skulle leveres den 15. januar, dette ble nå ikke mulig.
Derfor ble leasingbilen levert inn 15 dager før for å unngå «leasingmulkt». Dette var siste
avgang med MS Utsira og neste ferje ville seile den 22. januar. 
Det blir vist til at klager har en månedsleie på kr. 4244 pluss startleie kr. 100 000 er lik
den faktiske månedsleien på kr 7021. Derav blir han sitt økonomiske tap i perioden på kr
3397.

Klager krever erstattet sitt økonomiske tap basert på tapt leie i perioden 1 til 15 januar
som utgjør kroner 3397.

Tjenesteyterne har i det vesentlige anført
Kolumbus har gitt klager avslag på sitt krav. Begrunnelsen for avslaget var at
«Reisegarantien er en nasjonal ordning som har begrensninger både i bruk og dekning.
Den dekker for eksempel ikke følgeskader, er ikke gjeldende ulykker eller andre forhold
Kolumbus ikke kan styre over og når forholdet er informert om på forhånd gjennom våre
kanaler.»

Reisegarantien dekker normalt utlegg til taxi eller annen form for alternativ transport
dersom man grunnet akutt oppståtte situasjoner ikke får den tjenesten man skulle
kunne forvente i forbindelse med reise med buss, båt eller tog i regi av Kolumbus.
Det fremgår tydelig på våre sider at erstatning for bl.a. tap knyttet til forsinkelser, som
for eksempel tapt arbeidsfortjeneste, ikke dekkes og det fremkommer også tydelig at
det ikke gis «erstatning for planlagte endringer i trafikken som det er informert om på
forhånd».

MS Utsira, som til vanlig trafikkerer sambandet, fikk en skade etter et sammenstøt med
fast grunn i moloen på vei inn til kai. Det medførte at fartøyet av sikkerhetsmessige
årsaker ikke kunne fortsette i normal drift.

Strekningen Utsira – Haugesund er en værhard strekning, spesielt på denne tiden
av året. Det er ikke mange fartøy av samme størrelse og klassifisering tilgjengelige
som erstatning, men vår operatør fikk inn et fartøy som sørget for at passasjerer
kunne komme seg til og fra fastlandet i den begrensede perioden det var tale om at
hovedfartøyet var til reparasjon. MS Fjordøy var fartøyet som midlertidig ble satt inn som
reservefartøy for å betjene strekningen. Dette fartøyet kan kun ta passasjerer og ikke
biler.

Endringene i fartøy ble varslet flere dager før endringen ble foretatt og Klager fikk
dermed mulighet til å frakte bilen til fastlandet, noe også vedkommende hevder å ha
gjort.

På bakgrunn av det som her er redegjort for hevder Kolumbus at klager har fått
tjenesten, som er å frakte bil og fører fra Utsira til Haugesund, og at vi ikke kan anses
som ansvarlige for å dekke hans påløpte kostnader fordi han valgte å levere bilen tilbake
til Møller bil Haugesund før endt leasingperiode. 

Kolumbus AS kan ikke imøtekomme klagers krav.

Nemnda bemerker

Klagen gjelder krav om erstatning for tapt leasingperiode, da klager som følge av
innstilt bilferge måtte levere leasingbil inn 15 dager før tiden, for å unngå leasingmulkt.
Refusjonskravet er på kr. 3.397.

Nemnda kan ikke se at det er grunnlag for erstatning. Reisegarantien dekker ikke et
slikt tilfelle som dette. Reisegarantien dekker normalt utlegg til taxi eller annen form for
alternativ transport dersom man
grunnet akutt oppståtte situasjoner ikke får den tjenesten man skulle kunne forvente
i forbindelse med reise med buss, båt eller tog i regi av Kolumbus. Det fremgår tydelig
på våre sider at erstatning for bl.a. tap knyttet til forsinkelser, som for eksempel
tapt arbeidsfortjeneste, ikke dekkes og det fremkommer også tydelig at det ikke gis
«erstatning for planlagte endringer i trafikken som det er
informert om på forhånd». 

Grunnet et sammenstøt måtte MS Utsira tas ut av drift, og reservefartøyet kunne frakte
kun passasjerer. Endringene i fartøy ble varslet flere dager før endringen ble foretatt
og klager fikk dermed mulighet til å frakte bilen til fastlandet, noe også vedkommende
hevder å ha gjort. Kolumbus har med andre ord sørget for at Klager fikk den tjenesten
vedkommende hadde bruk for, som var å frakte bilen fra

Utsira til Haugesund. 

At leasingselskapet ikke refunderer leie ved innlevert bil, er ikke noe som dekkes av
reisegarantien.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda Sjø finner ikke å kunne anbefale at klager gis medhold.