Vedtak i Transportklagenemnda - Fly

Sammendrag

Krav om refusjon av billettprisen.

Dato
05.12.2013

Saksnummer
465/13F

Tjenesteyter
SAS / Widerøes Flyveselskap AS

Krav om refusjon av billettprisen.

Klager har i det vesentlige anført:

Klager hadde bestilt en reise t/r Oslo - Leknes via Bodø 25. juni - 6. juli 2013. Klager skulle reise
med et barn og et spedbarn, og hadde på forhånd forsikret seg om at sikkerheten om bord
var slik klager forventet.

Utreisen fra Oslo til Leknes gikk fint. Etter noen dager i Leknes fikk klager e-post fra Widerøe
om at returen ville gå fra Svolvær, og at det var satt opp buss mellom Leknes og Svolvær. Med
tanke på sine barns sikkerhet var dette bekymringsverdig for klager. Han kontaktet Widerøe
med spørsmål om sikkerhetsbelte på bussen, men fikk aldri svar.

På bussen oppdaget klager at det ikke fantes sikkerhetsbelter for verken barn eller voksne
Han stiller seg sterkt kritisk til dette.

Klager krever returreisen fra Leknes til Oslo refundert, totalt kroner 3 932.

SAS har i det vesentlige anført:

Saken bes forelegges Widerøe som var transportør av den kansellerte flyvningen.

Widerøe har i det vesentlige anført:

Leknes lufthavn var stengt i perioden 5. - 8. juli 2013 grunnet asfaltering av rullebanen.
Hendelsen var ekstraordinær og utenfor Widerøes kontroll.

Det ble satt opp busstransport fra Leknes til Svolvær. Widerøe beklager dersom klager mener
sikkerheten om bord på bussene ikke var god nok. Flyselskapet vil ta saken videre med
opererende busselskap.

Da alternativ transport er benyttet kan Widerøe dessverre ikke refundere klagers billett fra
Leknes til Oslo.

Det vises for øvrig til Widerøes brev.

Nemnda bemerker:

Flygningen fra Leknes ble innstilt grunnet asfaltering av rullebanen. Passasjeren har i et
slikt tilfelle valget mellom refusjon av billettprisen og omruting snarest mulig, på tilsvarende
transportvilkår til bestemmelsesstedet. Valg av det ene alternativet utelukker det andre.

Widerøe omrutet passasjerene med buss til Svolvær og fly derfra. Passasjerene ble bedt om å
ta kontakt med Widerøe dersom dette skapte problemer for reisen.

Klager kontaktet Widerøe og SAS for å få informasjon om bussreisen. Han fikk ikke svar på
sine spørsmål.

Klager gjennomførte reisen i henhold til omrutingen. Nemnda har ikke kjennskap til om
bussreisen med barn var i overensstemmelse med offentlige sikkerhetsregler. I forhold til
Widerøe ble imidlertid den endrede reise gjennomført, og nemnda kan ikke se at det er
grunnlag for å kreve refusjon av billettprisen. Nemnda finner etter dette ikke å kunne anbefale
at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.