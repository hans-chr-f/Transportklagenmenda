Vedtak i Transportklagenemnda - Fly

Sammendrag

Krav om erstatning av hotellutgifter grunnet forsinkelse.

Dato
06.10.2011

Saksnummer
108/11F

Tjenesteyter
Ryanair

Krav om erstatning av hotellutgifter grunnet forsinkelse.

Klager har i det vesentlige anført:

Klager skulle reise fra Rygge til Barcelona 10. oktober 2010.

Flyet var 3 timer og 15 minutter forsinket. Det ble ikke utdelt matvoucher i ventetiden.

Klager krever dekket hotell, EUR 91, og standard kompensasjon EUR 400 per person.

Ryanair har i det vesentlige anført:

FR9369 ble forsinket som følge av en uforutsett teknisk svikt.

Hendelsen var ekstraordinær og utenfor Ryanairs kontroll.

Ryanair ønsker å dekke kostnader for mat og drikke i ventetiden, mot originale kvitteringer.

Ryanair kan ikke ta på seg ansvar for å dekke utgiftene klager pådro seg etter at han ankom
bestemmelsesstedet. Ryanair kan på grunnlag av dette dessverre ikke imøtekomme klagers
krav om refusjon av hotellutgifter.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 3 timer og 15 minutter.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EU forordning 261/2004 regulerer retten til kompensasjon i tilfelle av nektet
ombordstigning og innstillinger, men gir ingen anvisning på kompensasjon ved
forsinkelser. Selv om dom ved forsinkelser foreligger, er dommen utfordret bl.a.
via en britisk domstol, og inntil EU-domstolen har gitt tilsvar, anser mindretallet at
rekkevidden av Sturgeon-dommen per i dag er uavklart. Etter mindretallets vurdering
gir forsinkelse ikke rett til standarderstatning etter EU-forordningen.

Ryanair har imidlertid ikke påberopt seg fritak for erstatningsplikten på dette grunnlag, noe
mindretallet føler seg bundet av. Mindretallet følger således flertallets videre vurdering.

Flyselskapet må etter flertallets vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Ryanair har i denne saken ikke gitt noen informasjon om feilen som førte til forsinkelsen
eller søkt dokumentert denne. Ryanair har følgelig ikke godtgjort at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet. Forsinkelsen gir etter dette rett til en standarderstatning på 400 euro per person.

Klager har videre krevet dekning av utgifter til hotell i Barcelona. Flyselskapet er i henhold
til luftfartsloven § 10-20 ansvarlig for tap som følge av forsinkelse, med mindre selskapet
godtgjør at det har tatt alle forholdsregler som med rimelighet kan kreves for å unngå
tapet, eller dette ikke har vært mulig for dem. I og med at Ryanair ikke har godtgjort at de
har tatt alle forholdsregler for å unngå forsinkelser, ser ikke nemnda bort fra at klagerne
har rett til erstatning av utgifter til hotell. Det er imidlertid uklart hvorfor forsinkelsen
medførte nødvendige utgifter til hotell i Barcelona. Nemnda finner etter omstendighetene
ikke grunn til å foreta nærmere undersøkelser omkring dette da hotellutgiftene uansett
vil bli samordnet med den anbefalte standarderstatning. I henhold til EU forordningens
artikkel 12 skal standarderstatning etter EU forordningen trekkes fra erstatning på annet
grunnlag. Passasjeren har således alltid krav på å få utbetalt standarderstatningen dersom
vilkårene er til stede for dette. Har passasjeren også rett til erstatning på annet grunnlag, og
denne erstatning overstiger standarderstatningen, kommer standarderstatningen til fradrag.
Overstiger standarderstatningen etter EU forordningen annen erstatning, utbetales kun
standarderstatningen. Det er tilfelle i denne saken.

Vedtak:

Flyklagenemnda anbefaler at klager gis en erstatning på 400 euro per person.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines