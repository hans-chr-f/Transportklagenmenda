Vedtak i Transportklagenemnda - Fly

Sammendrag

Krav om forsinkelsesrente.

Dato
15.11.2022

Saksnummer
2022-01350

Tjenesteytere
Lufthansa German Airlines

Klager har i det vesentlige anført

Klager reiste fra Oslo til Atlanta via Frankfurt den 11. april 2022. Ved ankomst USA ble
klagers bagasje forsinket i to dager. 

Den 29. april 2022 sendte klager et krav til Lufthansa om å få refundert utgifter i
forbindelse med den forsinkede bagasjen.  

Den 22. juni 2022 mottok klager brev fra Lufthansa om at han ville få utbetalt 581,92
euro i refusjon av utgifter. Samme dag sendte klager et krav til Lufthansa om at han også
ønsket forsinkelsesrente. 

Lufthansa avslår klagers krav om forsinkelsesrente den 23. juni 2022. 

Forsinkelsesrenten i Norge er 8,5 % årlig. 8,5 % av 581,92 euro siden 13. april (da klager
mottok bagasjen) i 76 dager er 9,5 euro. 

Klager krever forsinkelsesrente på 581,92 euro.

Tjenesteyterne har i det vesentlige anført
Lufthansa beklager at klagers bagasje ble forsinket, og har utbetalt 581,92 euro til
klager. 
Lufthansa kan ikke imøtekomme klagers krav om forsinkelsesrente.

Nemnda bemerker

Nemnda legger til grunn at klager har mottatt erstatning med 581,92 euro fra Lufthansa
for utgifter i forbindelse med forsinket bagasje på reise fra Norge til USA den 11. april
2022. Saken dreier seg om hvorvidt klager også har krav på forsinkelsesrente.  

I henhold til forsinkelsesrenteloven § 2 kan en fordringshaver kreve rente etter
forsinkelsesrenteloven når kravet ikke innfris ved forfall. Renten løper fra forfallsdag når
denne er fastsatt i forveien, og ellers fra 30 dager etter at fordringshaveren har sendt
skyldneren skriftlig påkrav med oppfordring om å betale. I denne saken er det ikke fast
noe forfallstidspunkt i forveien, så påkravsregelen kommer til anvendelse. 

Klager har dokumentert at kravet om betaling ble fremsatt per e-post den 29. april 2022.
Forsinkelsesrenter begynte derfor å løpe 30 dager etter dette, dvs. fra 29. mai 2022.

Forsinkelsesrenter slutter å løpe når betaling skjer. Basert på de opplysningene som er
gitt, legger Nemnda til grunn at betaling skjedde ved oppgjør av hovedstolen den 22. juni
2022. 

Nemnda anbefaler at Lufthansa utbetaler forsinkelsesrente etter forsinkelsesrenteloven
til klager, beregnet av 581,92 euro for perioden fra 29. mai 2022 til 22. juni 2022, dvs. ca.
3,25 euro.

Vedtak

Transportklagenemnda anbefaler at Lufthansa utbetaler forsinkelsesrente til klager,
beregnet av 581,92 euro for perioden fra 29. mai 2022 og til 22. juni 2022.