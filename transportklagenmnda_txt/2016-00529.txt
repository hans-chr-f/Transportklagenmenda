Vedtak i Transportklagenemnda - Fly

Sammendrag

Krav om erstatning ved forsinkelse.

Dato
21.03.2017

Saksnummer
2016-00529

Tjenesteytere
Norwegian

Klager har i det vesentlige anført

Klager skulle reise fra Sandefjord Torp til Alicante med D85504 25. januar 2016 kl. 12.00.
Flyvningen ble forsinket med ni timer og 45 minutter, og klager ankom ikke Alicante før
26. januar kl. 01.15. 

Klager krever standarderstatning på 400 euro pr. person, i henhold til EU-forordning
261/2004, samt relevante avgjørelser i EU-domstolen C-402/07 og C-432/07.

Tjenesteyterne har i det vesentlige anført
D85504 fra Sandefjord Torp til Alicante kunne ikke ta av fra Sandefjord Torp på grunn
av værforholdene på flyplassen, og passasjerene ble fraktet i buss til Oslo lufthavn for
å fly derfra. Forrige flight – D85505 fra Alicante til Sandefjord Torp – ble omdirigert til
Oslo lufthavn tidligere samme dag på grunn av de nevnte værforholdene på Sandefjord
Torp, og Norwegian ble også nødt til å endre avreiseflyplass for den aktuelle flyvningen,
D85504. 

D85504 skulle landet i Alicante kl. 15.30, men landet først kl. 23.56, slik at den totale
forsinkelsen var på åtte timer og 26 minutter. Norwegian viser til Movement Log,
værhistorikk, METAR-rapport, og tekstmeldinger sendt til passasjerene. Passasjerene
mottok forpleining i henhold til EU-forordning 261/2004. 

Det følger av EU-forordning 261/2004 artikkel 5 at flyselskapene er unntatt fra
erstatningsplikt som følger av forordningens artikkel 7 dersom forsinkelsen oppstod som
følge av en ekstraordinær omstendigheter som ikke kunne ha blitt unngått dersom alle
rimelige tiltak hadde blitt gjennomført. Hendelser som er utenfor flyselskapenes kontroll
er hendelser som ikke er forårsaket av en handling eller unnlatelse fra flyselskapets side. 

Vanskelige værforhold ligger utenfor Norwegians kontroll. På bakgrunn av de ovennevnte
anførsler avviser Norwegian klagers krav om standarderstatning.

Nemnda bemerker

D85504 Sandefjord Torp til Alicante 25. januar 2016 kl. 12.00 kunne ikke ta av fra
Sandefjord Torp, og avreiseflyplassen måtte endres til Oslo lufthavn. Passasjerene ble
fraktet med buss, og den totale forsinkelsen ble åtte timer og 26 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda legger til grunn at værforholdene på Sandefjord Torp umuliggjorde flyvning
derfra, på grunn av tåke og dårlig sikt. Det vises til de fremlagte rapportene. Nemnda
anser dette for å være ekstraordinære omstendigheter, og at forsinkelsen ikke kunne
vært unngått selv om alle rimelige tiltak var truffet. Det er derfor ikke grunnlag for
standarderstatning etter forordningen.

Vedtak

Transportklagenemnda - fly anbefaler ikke at klager gis medhold.