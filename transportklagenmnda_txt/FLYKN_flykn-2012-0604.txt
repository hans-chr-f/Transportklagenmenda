Vedtak i Transportklagenemnda - Fly

Sammendrag

Krav om erstatning grunnet ruteendring.

Dato
15.03.2013

Saksnummer
604/12F

Tjenesteyter
Supersaver / Lufthansa German Airlines

Krav om erstatning grunnet ruteendring.

Klager har i det vesentlige anført:

Klager hadde bestilt billetter hos Supersaver t/r Stavanger - Dubrovnik 1. - 15. juli 2012.
Utreisen var med LH6021, LH6035 og LH5976 via København og Brandenburg.

Den 26. juni mottok klager beskjed fra Supersaver om ruteendring på utreisen, og at han i
stedet kunne reise fra 4. - 19. juli. Klager kunne ikke reise på dette tidspunktet grunnet jobb,
og valgte derfor å kansellere billettene mot full refusjon.

Klager bestilte ny reise gjennom Supersaver med et annet selskap for avreise en dag tidligere.

Supersaver fikk melding om kanselleringen allerede den 11. juni men valgte først å informere
klager den 26. juni, fire dager før opprinnelig avreise. Klager stiller seg sterkt kritisk til dette
og mener alternative reisetidspunkter ville vært flere dersom klager hadde fått beskjed om
ruteendringen på et tidligere tidspunkt.

Klager krever refundert prisdifferansen mellom opprinnelige billetter og de nye billettene,
samt en ekstra natt på hotell, kroner 7 830

Supersaver har i det vesentlige anført:

Før man får fullført en bestilling på Supersavers nettsider må man krysse av for å ha lest
regler og vilkår. Her står det følgende:

Den reisende har ansvar for

Supersaver informerte klager om ruteendringen, og ga han mulighet til å endre eller
kansellere billettene. Klager valgte å kansellere mot full refusjon.

Supersaver er en formidler av flybilletter, og kan ikke stå ansvarlig for eventuelle endringer
eller kanselleringer utført av flyselskapene. Den reisende er selv ansvarlig for å kontrollere
eventuelle endringer.

Supersaver kan ikke imøtekomme klagers krav.

Lufthansa har i det vesentlige anført:

Det ble foretatt en ruteendring på LH 6035 og LH5976 til å fly København - Dubrovnik via
Berlin. Denne informasjonen ble gitt Supersaver den 1. juni og på nytt den 26. juni 2012.

Lufthansa informerte reisebyrået om ruteendringen mer enn to uker før avreise. Videre ble
klager tilbudt gratis ombooking eller full refusjon. Klager valgte å kansellere reisen og har
mottatt full refusjon.

På grunnlag av ovennevnte kan Lufthansa dessverre ikke imøtekomme klagers krav.

Det vises for øvrig til Lufthansas brev.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner mv., bl.a.
luftfartsloven og EU-forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således «innstillinger» dersom det er solgt minst en billett til
den planlagte flygning.

Klager hadde billetter til flygning 1. juli og 15. juli 2012. Som følge av ruteendringer kansellerte
Lufthansa disse flygningene. Informasjonen om kanselleringen ble gitt til Supersaver mer
enn to uker før avgang. Kanselleringen gir da ikke rett til standarderstatning i henhold til EU-
forordning 261/2004, jf. forordningen artikkel 5 c) i). Nemnda bemerker i denne forbindelse
at det er korrekt at informasjonen ble gitt til Supersaver da det var Supersaver som hadde
formidlet billettene.

Forordningen begrenser imidlertid ikke den reisendes rett til erstatning på annet grunnlag, jf.
artikkel 12.

Ruteendringer forekommer hos de fleste flyselskap fra tid til annen. De fleste flyselskap
forbeholder seg også retten til ruteendring. Nemnda anser dette kjent for de fleste. Nemnda
legger således til grunn at Lufthansa hadde anledning til å endre avgangstidene.

Ruteendringer vil kunne skape problemer og tap for den reisende, og flyselskapet må
etter nemndas vurdering være ansvarlig for påregnelig tap som følge av ruteendring. Etter
nemndas vurdering er det ikke anledning til å begrense dette ansvaret i vilkårene.

Lufthansa tilbød omruting fire dager senere. Klagerne kunne ikke benytte disse på grunn av
bestilt hotell, arbeid mv. De måtte således bestille billetter med annet selskap. De ble også
påført ekstrautgifter til hotell. Klagerne ble påført ekstrautgifter på til sammen NOK 7 830.

Lufthansa anfører i brev til nemnda at de ga beskjed om endringen til Supersaver den
1. juni. I brev til klager opplyser Lufthansa at beskjeden ble gitt den 11. juni. Supersaver
videreformidlet ikke denne informasjonen før den 26. juni. Nemnda er av den oppfatning at
dette er for sent. Selv om det er riktig at Supersaver ikke er ansvarlig for selve flygningene
og gjennomføringen av disse, er de bindeleddet mellom passasjer og flyselskapet og plikter
å informere passasjeren snares mulig om viktige beskjeder fra flyselskapet. Supersavers
mangelfulle informasjon kan i denne saken ha ført til at tapet ble større enn nødvendig fordi
klager måtte kjøpe nye billetter kort tid før avreise. Det er sannsynlig at billettene hadde vært
rimeligere to til tre uker tidligere. På den annen side synes det ikke som om Lufthansa tilbød
omruting før den 26. juni. Omruting burde ha blitt tilbudt på et tidligere tidspunkt.

Nemnda tar ikke stilling til om det er grunnlag for fordeling av ansvaret mellom Lufthansa og
Supersaver. Det er et forhold mellom disse to selskaper.

Nemnda anbefaler at Lufthansa betaler klager en erstatning på NOK 7 830.

Vedtak:

Transportklagenemnda - fly anbefaler at Lufthansa betaler NOK 7 830 til klager.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Anders Vattekar, Air France