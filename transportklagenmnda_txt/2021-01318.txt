Vedtak i Transportklagenemnda - Fly

Sammendrag

Krav om refusjon av ubenyttet flybillett. Kun mottatt skatter og avgifter.

Dato
17.01.2022

Saksnummer
2021-01318

Tjenesteytere
Norwegian Air Shuttle

Klager har i det vesentlige anført

Klager med reisefølge, totalt tre personer (2 voksne og 1 infant), skulle reise med
Norwegian DY368 fra Oslo til Harstad den 13. november 2020 kl. 20:15.

Den 12. oktober 2020 kom det beskjed om endring i flytid, ny avgang kl. 17:55. Dette gikk
greit, da alle i reisefølget forsatt kunne reise på denne avgangen.

Den 10. november 2020 fikk klager imidlertid beskjed om at flyvningen var kansellert.
Han fikk to påfølgende e-poster. I e-post nr. 2 hadde Norwegian til og med satt feil flytid.
Klager kunne imidlertid bekrefte i Norwegian sin app at de var booket om til å fly kl.
14:00 (DY360). Denne endringen gjorde det umulig for klagers reisefølge å gjennomføre
reisen. Mor (med infant) hadde ikke mulighet til å ta seg fri fra jobb på så kort varsel.
Dette også grunnet sykdom hos andre ansatte. Barnet kunne heller ikke reise, da han
fortsatt var avhengig av amming. De prøvde å få ordnet en ombooking, men Norwegian
hadde ingen andre alternativer tilgjengelig. 

Basert på ovenstående kunne kun 1 av 3 reise. Infanten ble sjekket inn, da han sto på
klagers booking, og skulle vært på hans sete. 

Klager krever full refusjon av ubenyttet billett hos reisefølget. De har kun mottatt skatter
og avgifter. Dette til tross for at klager fikk beskjed om at de hadde rett til full refusjon av
hele bookingen.

Bookingen (ubenyttet billett) kostet totalt 969 NOK. Klager har kun fått refundert 201
NOK.

Tjenesteyterne har i det vesentlige anført
Kort oppsummert har Norwegian anført følgende:

Passasjeren krever refusjon av to ubenyttede billetter.

Flyvningene ble endret grunnet reiserestriksjoner i forbindelse med covid-19-pandemien.

Norwegian har vært under konkursbeskyttelse i Irland og rekonstruksjon i Norge. Dette
påvirker alle utestående krav oppstått før 18. november 2020. Dette inkluderer krav som
ble godkjent, men refundert innen denne datoen.

Etter å ha gjennomgått saken bekrefter Norwegian at passasjeren har et gyldig krav.
Skyldig beløp vil bli behandlet som avtalt gjeld i henhold til ordningen. Invitasjon vil bli
sendt til mailen som ble benyttet ved bookingen. Som uprioritert kreditor har klager i
henhold til vilkårene for ordningen kun rett på cirka 5% av kravet. Klager kan få bedre
oversikt og forståelse av sine rettigheter ved å logge inn på dividendeportalen (link i
tilsvarsbrevet). Klager kan her også registrere kontoinformasjon, samt se beløpet som vil
bli utbetalt.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Retten
til standarderstatning faller bort i tilfeller hvor passasjeren opplyses om kanselleringen
minst to uker før avgangstid, jf. artikkel 5 punkt 1 bokstav c) i). 

Den første endringen/kanselleringen oppsto 12. oktober 2020. Det var da over to uker
før avreise, og denne kanselleringen kvalifiserer dermed ikke til standarderstatning.

Den andre kanselleringen oppsto 10. november 2020. Klager ble omrutet til en flyvning
med betydelig endring i avgangstid. Norwegian har anført at kanselleringen skyldtes
covid-19. Etter nemndas syn kan covid-19 anses som en ekstraordinær omstendighet
som ikke kunne vært unngått selv om alle rimelige tiltak var truffet. Nemnda mener
imidlertid at Norwegian ikke har godtgjort at dette var årsaken til kanselleringen,
da forklaringen er helt generelt utformet, og flyvningen var i november 2020 - godt
inn i pandemien. Klager med reisefølge har med dette i utgangspunktet rett på
standarderstatning på 250 euro per person. Reisefølget bestod av to voksne og et
spedbarn. Forordningen gjelder alle passasjerer som har en betalt billett eller annet
bevis som viser at reservasjonen er akseptert og registrert av flyselskapet. Unntatt er
passasjerer som reiser gratis. Nemnda kan ikke se at det i denne saken er betalt noe
for selve billetten til spedbarnet. Dette er vanlig praksis på innenlandsflyvninger. Da
gjelder unntaket, og spedbarnet har i denne saken ikke krav på standarderstatning etter
forordningen.

Klager krever først og fremst refusjon av billetten til reisefølget som ikke kunne reise
grunnet kanselleringen. Dette er noe han har krav på i henhold til EU-forordningen
artikkel 8 nummer 1. Refusjon skal dermed i utgangspunktet gjennomføres til samme
betalingsmiddel som ble benyttet ved kjøpet.  Slik nemnda forstår det har Norwegian
erkjent at klager har rett på full refusjon av ubenyttede billetter.

Klager har med dette i utgangspunktet rett på standarderstatning for to personer, samt
full refusjon av de ubenyttede billettene.  Norwegian har imidlertid gjennomgått en
restruktureringsprosess i Irland og i Norge etter midlertidig lov om rekonstruksjon,
og Oslo tingrett avsa 12. april 2021 kjennelse om stadfestelse av rekonstruksjon med
tvangsakkord. Fristdagen er satt til å være 18. november 2020. Dette innebærer at krav
mot Norwegian som har oppstått før 18. november 2020 ikke vil gjøres opp fullt ut, men
behandles på lik linje med andre uprioriterte krav. Slike usikrede kreditorer vil motta
en gitt prosent av det opprinnelige kravet de hadde. Dette omfatter også forbrukeres
refusjonskrav.

Norwegian har oppgitt til nemnda at alle krav på refusjon som er oppstått før 18.
november 2020 er registrert i selskapets register for utbetalinger og vil bli håndtert i tråd
med rekonstruksjonsplanen. Nemnda legger til grunn at dette også gjelder kravet fra
klager, da dette kravet oppfattes som oppstått den dagen flyvningen ble kansellert: den
10. november 2020.

Vedtak

Transportklagenemnda anbefaler at Norwegian refunderer til klager i henhold til
rekonstruksjonsplanen for selskapet.