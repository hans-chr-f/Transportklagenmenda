Vedtak i Pakkereisenemnda

Sammendrag

Saken gjelder penger bortkommet fra hotellrom.

Dato
26.09.2012

Saksnummer
314/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: 2.830,-

Saken gjelder:

Saken gjelder penger bortkommet fra hotellrom.

Klager opplyser at da de ankom hotellet, ble de spurt om de ønsket å leie safe.

Safeboksene var plassert i resepsjonsområdet. Fordi de ikke hadde tatt ut kontanter,
valgte de ikke å leie. De reagerte også på at resepsjonsområdet var åpent og uten vakt ved
safeboksene. Neste dag da de skulle på stranden, la de 900 lire øverst i garderobeskapet. Da
de kom tilbake, manglet det 100 lire.

De tok dette opp med Ving-guiden og hotelleier to dager senere, men hotelleier benektet at
noen av de ansatte kunne ha tatt pengene.

De flyttet da til et annet hotell som de hadde funnet selv og hvor noen venner bodde. Ving-
guiden hadde sagt at Ving ikke hadde noe ledig på andre hoteller.

Klager krever merprisen for det andre hotellet, 200 euro, dekket.

Ving har anført at hotellene fraskriver seg ansvar for oppbevaring av penger og
verdisaker på rommene. Ving anbefaler derfor alltid oppbevaring i safe.

I dette tilfelle ville problemet vært unngått hvis det hadde vært gjort.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen.
Mangler kan gi grunnlag for prisavslag hvis de ikke avhjelpes innen rimelig tid. Hvis det er
bestilt et hotell hvor det er opplyst at det finnes safe og det ikke er safe på hotellet, kan dette
etter omstendighetene utgjøre en mangel.

I dette tilfelle reiste klager «uspesifisert» og det var følgelig ingen opplysninger om safe. Det
hotellet de fikk, hadde imidlertid tilbud om leie av safe, hvilket klager ikke ønsket å benytte seg
av. Når klager da lar kontanter ligge igjen i et garderobeskap, er dette etter nemndas mening
klagers eget ansvar og risiko og utgjør ingen mangel ved reisen som berettiger til noen form
for kompensasjon.

At klager valgte å flytte fra sitt uspesifiserte hotell til et annet og dyrere hotell på grunn av
hendelsen, må derfor føre til at han selv må dekke merprisen ved hotellbyttet.

Vedtak:

Reklamasjonsnemnda kan ikke anbefale at det betales noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Helga Hermansen, Star Tour AS.