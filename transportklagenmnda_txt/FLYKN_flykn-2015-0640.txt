Vedtak i Transportklagenemnda - Fly

Sammendrag

Krav om refusjon av utgifter grunnet forsinkelse.

Dato
15.04.2016

Saksnummer
0640/15F

Tjenesteyter
Air Berlin

Klager har i det vesentlige anført:

Klager skulle reise med sin sønn på halvannet år fra Tenerife til Oslo via Berlin den 29.
desember 2014. AB3315 fra Tenerife til Berlin med avgang kl. 14:25 ble forsinket slik at klager
mistet sin videreforbindelse. Hun ble innlosjert på hotell og booket om til dagen etter. Klager
fikk ikke sin bagasje og måtte kjøpe nødvendig utstyr til 45 euro.

På utreisen den 22. desember fikk ikke klager sin barnevogn ved ankomst Tenerife, hun måtte
derfor leie en vogn til kroner 35 euro.

Klager krever refusjon av utgifter, til sammen 80 euro.

Det vises for øvrig til klagers brev.

Air Berlin har ikke avgitt uttalelse til nemnda. Til klager har selskapet i det vesentlige
anført:

Air Berlin beklager hendelsen og ønsker av godvilje å tilby klager et reisegavekort på 50 euro.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas e-post av 5. juni 2015 med frist til 17. juli 2015 for
eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers barnevogn
kom forsinket frem til Tenerife og at klager måtte leie barnevogn. Det kostet 35 euro. Air Berlin
er ansvarlig for klagers tap, jf. luftfartsloven § 10-20 og Montrealkonvensjonen artikkel 19.
Nemnda anbefaler at Air Berlin erstatter klagers tap.

Nemnda legger videre til grunn at returen fra Tenerife til Berlin ble forsinket slik at klager ikke
rakk videreforbindelsen fra Berlin til Oslo. Klager måtte overnatte i Berlin uten bagasje. Hun
ble påført utgifter på 45 euro.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Air Berlin har ikke godtgjort at forsinkelsen skyldtes en ekstraordinær omstendighet. Klager
har følgelig rett til en standarderstatning på 400 euro. Nemnda anbefaler at Air Berlin
utbetaler erstatningen. I standarderstatningen inngår utgiftene på 45 euro klager ble påført.

Vedtak:

Transportklagenemnda-fly anbefaler et Air Berlin betaler er erstatning på 435 euro.

Vedtaket var enstemmig.