Vedtak i Transportklagenemnda - Fly

Sammendrag

Krav om standardkompensasjon ved endret rutetid.

Dato
10.03.2020

Saksnummer
2019-03606

Tjenesteytere
SAS

Klager har i det vesentlige anført

Klager og hans reisefølge (en gruppe på åtte personer totalt) bestilte en reise hos SAS
19. august 2018. Reisen gikk fra Haugesund til Venezia tur/retur med utreise 1. august og
retur 12. august 2019. I oktober 2018 mottok klager en e-post om ruteendring, og klager
aksepterte denne. I desember fikk han en ny e-post, og denne gangen gjorde endringen
det umulig for passasjerene å komme seg hjem som planlagt. Klagerne kontaktet SAS
pr. telefon, og ble her informert om at det kunne komme flere endringer. De ble derfor
anbefalt å ta kontakt vedrørende dette en uke før avreise. Klager godkjente derfor aldri
den siste endringen. 

Den 23. juli 2019 sjekket klager billettene og så at det ikke var gjort noen endring. Han
snakket med de andre i reisefølget, og de hadde fått beskjed om å booke hotell. Etter
dette ringte klager til SAS den 23. juli og fikk booket om billetten til 13. august. Han fikk
også beskjed om å bestille hotell og sende refusjonskrav til SAS. Klager har dessuten vist
til at de tre andre familiene i reisefølget har mottatt kompensasjon for hendelsen, i tillegg
til refusjon av utgifter til forpleining. På bakgrunn av dette har klager fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer.

Tjenesteyterne har i det vesentlige anført
Klager og hans reisefølge hadde billetter med SAS fra Venezia til Haugesund for reise
12. august 2019. Billettene ble bestilt 19. august 2018 på SAS' hjemmesider. Klager ble
informert om endringer i reiseruten pr. e-post ved flere anledninger. Ved bestilling lang
tid før avreise kan det skje endringer i reiseruten. 

SK320 fra Oslo til Haugesund med avreise den 21. august kl. 21.50 ble kansellert den 16.
november. Denne kanselleringen gjorde at klager mistet siste forbindelse til Haugesund.
Klager var i kontakt med SAS på telefon, og han har selv anført at han fikk beskjed om at
det kunne skje flere endringer. SAS finner det imidlertid lite sannsynlig at klager ble bedt
om å vente til en uke før avreise for å avvente flere tidsendringer, for så å bli omrutet. 

Den 23. juli ble SK308 fra Oslo til Haugesund 13. august lagt inn i bestillingen. Dette var
mer enn to uker før avreise. Ved endringer har klager mulighet til å få omrutet sin billett
eller full refusjon dersom de nye tidene ikke passer. Klager har i dette tilfellet benyttet
sine billetter og har akseptert omrutingen. Han har dessuten fått dekket sine utgifter til
forpleining i Oslo med kroner 2 622. 

Klager har anført at andre i reisefølget har mottatt standardkompensasjon. SAS har
hevdet at dette i så fall utgjør en saksbehandlingsfeil. På bakgrunn av det ovennevnte har
SAS avvist klagers krav.

Nemnda bemerker

Ruteendringer forekommer fra tid til annen. Ruteendringer som det opplyses om mer
enn to uker før planlagt avgangstid, gir ikke rett til standarderstatning, jf. EU-forordning
261/2004 artikkel 5 nr. 1 bokstav c i). Klager har imidlertid anført at han ikke godkjente
ruteendringen. 

Klager skriver selv følgende: "jeg ringte da SAS 23/7 og fikk booket om billetten til
den 13/8 og at jeg måtte selv booke hotell og sende krav til SAS etter utført reise".
Nemnda er enig med SAS i at dette må anses som at klager godkjente endringen. Da
endringen skjedde mer enn to uker før avreise, har klager etter nemndas syn ikke krav
på standardkompensasjon. Da klager har mottatt refusjon av sine utgifter til forpleining
i forbindelse med ruteendringen, kan ikke nemnda se at klager har krav på erstatning på
annet grunnlag.

Vedtak

Transportklagenemnda - fly anbefaler ikke at klager gis medhold.