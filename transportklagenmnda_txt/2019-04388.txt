Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.05.2020

Saksnummer
2019-04388

Tjenesteytere
Swiss International Air Lines

Klager har i det vesentlige anført

Klager skulle reise fra Oslo til Zürich den 15. oktober 2019 kl 19.40 - 22.00 med flight
LX1217. Avgangen ble kansellert og klager ble booket om via Brüssel påfølgende dag.  

Swiss hevder årsaken var uforutsette problemer med motoren på flyet. Klager mener
flyselskapet burde forutsett hendelsen da samme problem oppstod på samme flytype
(tidligere Bombardier C-Series, nå A220) både i juli og september samme år. Klager viser
til fremlagte dokumenter som viser at også andre flyselskap har hatt problemer med
denne flytypen siden 2014. 

Klager mener flyselskapet burde ha bedt om inspeksjon av flyene på et mye tidligere
tidspunkt. Han mener rimelige tiltak ikke ble truffet, og at han derfor har rett til
erstatning. 

Klager krever standarderstatning 250 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
LX1217 og flere av Swiss Int. Air Lines flyvninger ble kansellert grunnet feil ved motoren
på Swiss' C-series/A220 flåte. Flåten måtte gjennomgå umiddelbar teknisk inspeksjon.
Swiss Int. Air Lines viser til fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Swiss Int. Air Lines kontroll.  

Klager ble booket om til neste ledige flyvning påfølgende morgen via Brüssel, og ankom
endelig bestemmelsessted kl 11.15. 

Swiss Int. Air Lines kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Teknisk feil er som regel ikke en ekstraordinær omstendighet som fritar flyselskapet
fra plikten til å betale standarderstatning, jf EU-domstolens avgjørelse av 17.09.2015
Corina van der Lans - KLM (C-257/14) og Kommisjonens veileder av 15.06.2016 punkt 5.2.
Unntak fra denne regelen er blant annet fabrikasjonsfeil.

Flere av Swiss Int. Air Lines flyvninger ble kansellert grunnet feil ved motoren på
Swiss' C-series/A220 flåte. Flåten måtte gjennomgå umiddelbar teknisk inspeksjon.
Flyselskapet har fremlagt dokumentasjon fra blant annet Canadian Aviation
Regulation for at den tekniske svikten skyldtes fabrikasjonsfeil. Nemndas flertall -
leder og bransjerepresentantene - legger dette til grunn og videre at den tekniske
svikten var utenfor flyselskapets kontroll. Kanselleringen gir etter dette ikke rett til
standarderstatning da Swiss Int. Air Lines har godtgjort at den tekniske svikten skyldtes
en ekstraordinær omstendighet.

Mindretallet, forbrukerrepresentanten, er enig med flertallet i at feilen i dette tilfellet
utgjør en fabrikasjonsfeil, noe som vil kunne utgjøre en ekstraordinær omstendighet.
Ifølge fly-forordningen art. 5 nr. 3. kreves i tillegg at selskapet også må godtgjøre at
de ekstraordinære omstendighetene ikke kunne vært unngått «selv om alle rimelige
tiltak var truffet». Etter mindretallets syn har ikke flyselskapet oppfylt sin plikt til å
godtgjøre dette, og mener derfor at klager må ha rett på standarderstatning. Det vises
til dokumentasjonen som er lagt fram av klager om at det også tidligere har inntruffet
feil med samme type fly. Bl.a. fremgår at Swiss Air opplevde tilsvarende problemer
to ganger tidligere i de siste tre månedene før flyet ble satt på bakken. Også andre
flyselskap har over lengre periode opplevd tilsvarende problemer, og det fremlegges en
rapport fra Federal Aviation Administration datert 26. september samme år, dvs. 3 uker
før angjeldende uhell og kansellering, som viser at det hefter problemer med flytypen.
Det fremgår ikke av sakens dokumenter hvilke forholdsregler flyselskapet har tatt for
å unngå fremtidige problemer og kanselleringer med disse flytypene i kjølvannet av
tidligere uhell, og mindretallet er derfor av den oppfatning at Swiss Air derfor ikke har
oppfylt sin godtgjøringsplikt etter forordningen.

Nemnda kan etter dette ikke anbefale at klager gis medhold.
Vedtaket er truffet med den dissens som fremgår over.

På grunn av Corona-krisen deltok bare en forbrukerrepresentant i behandlingen i
medhold av transportklagenemndforskriften § 5-5(5).

Vedtak

Transportklagenemnda - fly anbefaler ikke at klager gis medhold.