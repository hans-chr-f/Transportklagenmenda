Vedtak i Transportklagenemnda - Fly

Sammendrag

Krav standarderstatning grunnet forsinkelse.

Dato
20.08.2014

Saksnummer
258/14F

Tjenesteyter
Norwegian Air Shuttle ASA

Krav standarderstatning grunnet forsinkelse.

Klager har i det vesentlige anført:

Klager skulle reise fra New York til Oslo den 3. januar 2014 kl. 21:30 med DY7002.

Avgangen ble utsatt flere ganger utover natten. Fremfor å vente utallige timer på flyplassen
hele natten valgte klager å reise tilbake til hotellet, og bestilte deretter nye billetter to dager
senere. Klager har fått refusjon for den ubenyttede returbilletten.

Klager krever standarderstatning i henhold til gjeldende regler. Videre krever klager refusjon
av utgifter i ventetiden for hotell, mat, transport mellom hotell og flyplass, samt for telefon.

Det vises for øvrig til klagers brev.

Norwegian har i det vesentlige anført:

DY7002 fra New York til Oslo den 3. januar ble forsinket 9 timer og 28 minutter som følge av
værforhold og et uforutsett teknisk problem på tidligere avgang. Det vises til værrapport og
teknisk rapport. Hendelsen var ekstraordinær og utenfor Norwegians kontroll.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Av godvilje har Norwegian tilbudt klager kroner 1 000 per person, i tillegg til refusjon av mat
og drikke i ventetiden. Det ble ikke organisert hotell på grunn av forsinkelsens estimerte
lenge.

Klager har mottatt full refusjon for sin ubenyttede returbillett. Norwegian kan dessverre ikke
imøtekomme klagers krav utover dette.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Det fremgår av udatert «Rapport vedrørende kansellering/forsinkelse», utarbeidet av Bernt
Amund Galaasen at feilen antagelig var «et resultat av at det ble for mye de-icevæske på
antennene». Det er ikke opplyst hvem som har ansvaret for denne feilen.

Nemnda er av den oppfatning at ansvarsforholdet er uklart. Tidsforløpet og forholdet til
værproblemene er også uklart. Etter nemnds vurdering har Norwegian ikke godtgjort at
forsinkelsen skyldtes en ekstraordinær omstendighet som ikke kunne vært unngått selv
om alle rimelige tiltal var truffet. Forsinkelsen gir da rett til standarderstatning etter EU-
forordningen. Nemnda anbefaler at Norwegian utbetaler en standarderstatning på 600 euro
per person. Til fradrag går kr 1.000 per person dersom det er utbetalt.

Ved lengre forsinkelser plikter flyselskapet å tilby hotellinnkvartering der overnatting er
nødvendig, jf. EU-forordningen artikkel 6 jf. artikkel 9. I stedet for å vente på avklaring på
flyplassen valgte klager å reise tilbake til hotellet og bestilte nye billetter to dager senere.
Nemnda er av den oppfatning at klager selv må bære disse utgiftene. Nemnda viser til at
klager kunne vært med flyet som ble om lag 9 ½ time forsinket.

Klager er kritisk til Norwegians informasjon og håndtering av situasjonen. Nemnda er enig
med klager i at situasjonen burde ha blitt håndtert bedre.

Vedtak:

Transportklagenemnda - fly anbefaler at Norwegian utbetaler en standarderstatning på 600
euro per person. Til fradrag går kr 1.000 per person dersom det er utbetalt.

Vedtaket var enstemmig.