Vedtak i Pakkereisenemnda

Sammendrag

Krav om prisavslag på 1/3 av reisens pris på grunn
av mangler ved hotellets standard og beliggenhet.

Dato
24.08.2015

Saksnummer
204/14P

Tjenesteyter
Star Tour AS

Saken gjelder:

Krav om prisavslag på 1/3 av reisens pris på grunn av mangler ved hotellets standard og
beliggenhet.

Klager har i det vesentlige anført:

Klager og hans familie, to voksne og to barn, hadde bestilt en reise til Rhodos og skulle bo
på Sun Beach Resort i Ixia. Leiligheten de hadde bestilt skulle være en to roms leilighet som i
følge Star Tour sine sider skulle være på 38-42 m² og med to ekstra senger til barna.

Leiligheten de fikk hadde ikke den størrelsen, men var to små rom adskilt med en glassvegg.
Klager anslår at den var 3 x 7-8meter, omtrent 21-24 m² . Dette var fryktelig lite for en familie
på fire. De hadde også bare en ekstra seng første natten til barna. Det var videre sprukne
fliser, veldig dårlig belysning (kun én lyskilde på kjøkken/oppholdsrom som var en sparepære),
blandebatteri på kjøkken og badekar/dusj var gammelt og tregt og hendelen på dusjbatteriet
klarte ikke klagers sønn på 12 år å vri rundt for å justere varmt og kaldt vann. Kjøleskapet
manglet håndtak, døren var rusten, og lokk til fryser manglet slik at det ble avisning som rant
ned i kjøleskapet. Det var lite bestikk og kjøkkenting generelt, og kun en komfyrtopp med to
plater og microovn. Det var en glassvegg mellom rommene, noe som ikke ga rom for mye
privatliv i fjorten dager. Klager viser til bilder.

De klaget til resepsjonisten på den delen av hotellet som heter Olympus med en gang, og til
Star Tours representant på reisemålet morgenen etter.

I tillegg til leilighetens standard klaget de på at den ikke lå ved stranden og heller ikke ved
bassengområdet på den delen av hotellet som heter Helios, slik som forespeilet på Star
Tours nettsider der de bestilte reisen fra. I følge opplysningene på Star Tours nettsider skulle
hotellet ligge i Ixia med 800 meter til sentrum. Dette var feil for klager brukte én time å gå
og anslår at avstanden er ca. 7 km. For klager som hadde vært i Ixia før, var dette svært
skuffende siden avstanden til en fin strand de visste om og Rhodos by ble dobbelt så lang.

Maten på hotellet var dårlig og det samme var underholdningen de hadde. Klager har bodd
på en del av Star Tours Blue Village og Blue Star hoteller og alltid vært fornøyd, men ble veldig
skuffet over dette hotellet.

Dagen etter fikk de beskjed om at de hadde fått hva de hadde betalt for og at det var fullt på
hotellet. Klager ga da beskjed om at de ville ta saken videre når de kom hjem, og ba om at
nettsidene ble sjekket i forhold til informasjonen om hotellet. De ble senere oppringt fra Star
Tours representant som kunne fortelle at hun og en kollega av henne var enig om at bildene
på hjemmesiden var misvisende, og at Star Tour skulle forandre disse. De ble samtidig tilbudt
en gratis utflukt som kompensasjon. Dette avslo klager, og gjorde det klart at de ville ha nytt
rom.

Klager krever et prisavslag på 1/3 av reisens pris på grunn av mangler ved hotellets standard
og beliggenhet.

Star Tour har i det vesentlige anført:

Det fremgår av klagers billett at de hadde bestilt en 2-roms leilighet med balkong eller
markterrasse i Olympus delen av hotellet. Informasjon om leilighetene og de ulike delene av
hotellet er oppført på Star Tours nettsider med følgende:

To hotelldeler - Olympus og HeliosHotellet består av to deler. I Helios-delen ligger à
la carte-restauranten og her bor du nærmest stranden og med mulighet til å bestille
havutsikt. Olympus ligger i den øvre delen som er atskilt med en mindre vei. Her ligger
bufférestauranten og her skjer det meste av dag- og kveldsunderholdningen.

Bestill måltiderGjester i leilighet kan bestille både halv- og helpensjon. Gjester i rom
kan bestille helpensjon, halvpensjon er inkludert.

2 resepsjonerBåde Olympus og Helios har sine egne resepsjoner, men uansett hvilken
del du bor i så har du tilgang til alle fasiliteter på hele Sun Beach Resort.

Leilighetene

Olympus, øvre delen av hotellet1-roms for 2-3 personer med kombinert sove-/
oppholdsrom. Plass til barneseng hvis ekstrasengen ikke benyttes. 1-roms for 2-3
personer med høyere innredningsstandard. Rommene har kaffe-/tekoker, flatskjerm-tv,
cd/dvd-spiller og badekåpe/tøfler. Gratis WiFi. 2-roms for 2-4 personer med soverom og
oppholdsrom. 2-roms for 2-6 personer med soverom og oppholdsrom.

Star Tour har forståelse for at bildene kan være misvisende, men det er samtidig bilder av et
utvalg av rom samt bassengområdet ved stranden i Helios delen. Star Tour har i ettertid også
lagt inn bilder av Olympus delen. Star Tour er likevel av den oppfatning at informasjon er gitt
om de ulike områdene, også da klager bestilte reisen. Standarden holder, slik Star Tour kan se
det, 4 ssss i forhold til gresk standard. Det vises til Star Tours informasjon om klassifisering av
hoteller på deres nettsider, samt rapporten fra reisemålet der leiligheten klager bodde i har
blitt målt opp til å ha et areal på 42 m² . Star Tour har ikke tidligere mottatt klager vedrørende
dette på hotellet.

Hotellet var dessverre fullt og det var derfor ikke mulig å tilby bytte av leilighet. Klager ble
tilbudt en utflukt på reisemålet som kompensasjon, men dette takket de nei til. Star Tour har
i ettertid tilbudt klager et prisavslag på kr 2.000, alternativt et gavekort på kr 4.000, og finner
ikke grunnlag for ytterligere prisavslag i dette tilfellet.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Reklamasjonsnemnda legger til grunn at det var noe misvisende billedmateriale på
arrangørens nettsider om hotellet Sun Beach Resort i Ixia. Hotellet består av to bygninger,
og det ble kun vist bilder fra rom i Helios, mens klageren fikk rom i Olympus, hvilket fremgår
av hans bestilling. Etter at klageren påpekte at bildene var misvisende er nettsiden endret.
Klageren har fått tilbud om et prisavslag på kr 2.000 eller et gavekort på kr 4.000 med tre års
gyldighet, hovedsakelig på bakgrunn av den noe misvisende informasjonen om rommene.

Når det ellers gjelder de forskjellige klagepunktene, kan nemnda ikke se at det faktum at
kraner og annet utstyr bar preg av ikke å være nytt, kan karakteriseres som en mangel, så
lenge alt fungerte etter forutsetningene. En treg kran kan man melde fra om til resepsjonen.
Nemnda må videre legge til grunn at leiligheten hadde den størrelse som er oppgitt på nettet.
Leiligheten er etter at klageren hevdet at den kun var ca. 24 kvadratmeter, kontrollmålt av
stedlig guide og vaktmester. De fant at leiligheten inkludert badet målte 42 kvadratmeter.

Når det gjelder avstanden til Ixia mener arrangøren at opplysningene er korrekte fordi hele
området heter Ixia. Nemnda finner dette spørsmålet uklart men bemerker at hvis Ixia også
har et bysentrum, burde avstanden dit vært opplyst.

Nemnda kan ikke se at hotellklassifiseringen er misvisende. Det fremgår av arrangørens
nettsider at klassifiseringen ikke er noen offisiell vurdering, men avspeiler hvordan arrangøren
bedømmer hotellet og tilstøtende fasiliteter.

Nemnda kan etter en samlet vurdering ikke anbefale at det blir gitt prisavslag ut over det som
allerede er tilbudt av arrangøren.

Vedtak:

Reklamasjonsnemnda kan ikke anbefale at det blir gitt et større prisavslag enn det som
allerede er tilbudt av arrangøren.