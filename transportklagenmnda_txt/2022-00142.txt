Vedtak i Transportklagenemnda
- Kollektivreiser

Sammendrag

Krav om refusjon av utgifter til togbillett. Innstilte busser
medførte at klager mistet bussen han skulle ta videre.

Dato
15.06.2022

Saksnummer
2022-00142

Tjenesteytere
AtB AS

Klager har i det vesentlige anført

Klager hadde billett for å reise med Vy Buss fra Trondheim sentralstasjon til Lillehammer
skysstasjon kl. 18.15 den 19. januar 2022. Klager anfører at han hadde planlagt å ta en
AtB-buss kl. 17.57 for å komme seg til stasjonen i Trondheim. Klager anfører at bussen
ikke dukket opp, og han fikk heller ikke noen beskjed om hvorfor den ikke kom. Klager
anfører at han hadde planlagt nok tid til at han også kunne ta bussen med avgang kl.
18.06, men heller ikke denne kom. Klager anfører at busstavlene på busstoppet viste at
bussen var fire minutter unna, og det dukket heller ikke opp noe varsel i appen.

Klager anfører at han prøvde å løpe til stasjonen da det var ti minutter igjen til Vy-bussen
skulle gå, men han klarte ikke dette med all bagasjen han bar på. Klager anfører at han
allerede hadde ventet i mer enn ti minutter, og at han hadde klart å gå til stasjonen hvis
han hadde fått beskjed om at bussene var blitt innstilt på et tidligere tidspunkt. Klager
anfører at det var mange andre som ventet på samme busstopp, og klager stiller seg
kritisk til at AtB ikke varslet om at bussene var innstilt.

Klager måtte kjøpe ny billett for å komme seg fra Trondheim til Lillehammer, og han fikk
kjøpt togbillett med SJ NORD med avgang kl. 23.17 fra Trondheim. Klager krever refusjon
av denne billetten pålydende 616 kroner.

Tjenesteyterne har i det vesentlige anført
AtB har på tross av anmodning og purring ikke inngitt tilsvar til nemnda.

Overfor klager har AtB anført at det den 19. januar 2022 var så eksepsjonelt glatte veier
i Trondheim og omegn at det ikke var forsvarlig å kjøre buss, noe som førte til innstilling
av busser. AtB har anført at reisegarantien ikke gjelder når innstillingene skyldes forhold
utenfor selskapets kontroll.

Nemnda bemerker

Klager har fremsatt krav om refusjon av togbillett som han måtte kjøpe fordi han ikke
rakk Vy-bussen fra Trondheim stasjon til Lillehammer stasjon med avgang kl. 18.15, som
følge av at AtBs busser var innstilt.

Nemnda bemerker at det er uheldig at AtB ikke har inngitt tilsvar i saken. Det fremgår
imidlertid av AtBs reisegaranti at det ved forsinkelser på mer enn 20 minutter på
visse vilkår kan gis refusjon av dokumenterte utlegg til drosje, egen bil eller annen
alternativ transport. Garantien omfatter ikke følgeskader, som når man ikke rekker en
tannlegetime, forretningsavtale eller flyavgang. Nemnda kan derfor ikke se at klager har
rett på refusjon av utgiftene til togbillett.

Det skal videre bemerkes at det følger av reisegarantien at den ikke gjelder «når
innstillingene skyldes forhold utenfor vår kontroll, i dette tilfelle eksepsjonelt glatt
veibane», slik at det også var grunnlag for å avslå refusjon av denne grunn.

Vedtak

Transportklagenemnda kan ikke anbefale at klager gis medhold.