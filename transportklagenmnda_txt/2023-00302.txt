Vedtak i Pakkereisenemnda

Sammendrag

Krav om standarderstatning etter EU261/2004 på 600 euro per person.

Dato
12.04.2024

Saksnummer
2023-04095

Tjenesteytere
Ving Norge AS
Sunclass Airlines

Klager har i det vesentlige anført

Klagen gjelder en pakkereise for to voksne med innkvartering på Best Western Phuket
Ocean Resort, Karon Beach, Phuket i perioden 02.01.2023 - 17.01.2023. Totalpris 32 886
kroner.

Ved avreisen fra Gardermoen til Phuket ble Sunclass Airlines flyvning med DK2554
forsinket fordi flyet ble påkjørt av en truck på en tidligere avgang. Erstatningsflyet ankom
Phuket 79 timer og 10 minutter senere enn planlagt ankomst, jf. forsinkelseserklæring fra
Sunclass Airlines.

AVREISE: Opprinnelig avgangstid: 02.01.2023 klokken 10:45. Faktisk avgangstid:
05.01.2023 klokken 17:31.

ANKOMST: Opprinnelig ankomsttid: 03.01.2023 klokken 07:30. Faktisk ankomsttid:
06.01.2023 klokken 15:13.

Klager skriver at de ikke fikk pakkereisen de hadde bestilt da booket en charterreise med
direkte flygning til Phuket, Thailand. Erstatingsflyet fra Wamos, en A330-300 måtte foreta
en teknisk mellomlanding i Dubai, for å fylle drivstoff, altså ingen direkteflygning. Klager
hadde forhåndsbestilt seter, men fikk ikke de setene de hadde bestilt. Om bord på flyet
var det ingen skjermer/underholding/lademuligheter, flyet var veldig trangt, det var kun
servering 1 gang, flyvertinner-/verter om bord var lite serviceinnstilte, og fraværende. I
tillegg mistet klager 3 feriedager og ferien ble avkortet deretter.

Klagers krav: 600 euro per person.

Det vises for øvrig til korrespondanse fra klager.

Tjenesteyterne har i det vesentlige anført
Klager hadde planlagt avreise 2. januar 2023 med DK2554 fra Oslo (OSL) til Phuket (HKT).
Sunclass Airlines skriver til nemnda at DK2554 fikk en lang forsinkelse, totalt 69 timer og
33 minutter.

Klager har allerede blitt kompensert etter EU261/2004, men mener Sunclass Airlines
ikke har fradragsrett for allerede utbetalt kompensasjon fra Ving i forbindelse med
forsinkelsen. Beløpet betalt av Ving utgjør kompensasjon for flyforsinkelsen, som kan
trekkes fra kompensasjonen i henhold til forskrift 261/2004, artikkel 12 nr. 1. Alternativt
vil det være dobbelt kompensasjon, som ikke er gjenstand for kompensasjonsreglene.

Sunclass Airlines har hatt en sak i den danske domstolen og også en avgjørelse i
Pakkereisenemnda. Både den danske domstolen og Pakkereisenemnda har gitt Sunclass
Airlines rett til å trekke fra allerede utbetalt kompensasjon i forbindelse med forsinkelse.

Klager har mottatt 6 789 kroner fra Ving på grunn av forsinkelsen. Beløpet ble utbetalt
den 11. januar 2023. Sunclass Airlines mener at de har rett til å trekke dette beløpet fra
det totale erstatningsbeløpet, da det ellers ville vært dobbel kompensasjon.

Ving har informert nemnda om at de har utbetalt 3 dagsandeler av reisens pris
fratrukket forsikringer, rabatter og eventuelle tilleggsytelser, totalt 6 789 kroner. I
tillegg har Ving tilbudt å refundere beløpet klager betalte for forhåndsbestilte seter på
utreisen 470 kroner og forpleining i ventetiden på 1 256 kroner som er beløp tilsvarende
kvitteringer klager har sendt inn til Ving. Totalt beløp 1 726 kroner, eller alternativt et
gavekort pålydende 2 726 kroner. Ving har ikke mottatt tilbakemelding på sin e-post til
klager sendt 14.03.2023. 

Ving har påpekt at en flyvning med mellomlanding går under kategorien direkteflyvning,
noe også Forbrukerrådet hevder. Flyvningen ble gjennomført med et gjennomgående
flynummer, kun et ombordstigningskort og det var ikke flybytte. Mellomlandingen var
nødvendig på grunn av værforhold. Klager nevner manglende underholdningssystem på
hjemreisen. Tilgang til underholdningssystemet er inkludert i alle flyklasser på flyvninger
med Sunclass Airlines til Thailand, og ikke et tilbud man betaler ekstra for. Ving anser at
klager har fått tilbud om kompensasjon i henhold til alminnelige vilkår for pakkereiser.

Søker med reisefølge har på grunn av forsinkelsen mottatt 6 789 kroner. Dette beløpet
anser Sunclass Airlines å ha rett til å trekke fra det totale kompensasjons beløpet, da det
ellers ville vært dobbel kompensasjon. Sunclass Airlines har trukket fra reisen utbetalt
kompensasjon totalt 6 789 kroner (611 euro) og tilbudt kompensasjon til klager med
reisefølge med totalt 6 368 kroner (574 euro) i kontanter eller 7 972 kroner (718 euro) i
gavekort. Klager med reisefølge er dermed tilbudt en erstatning med til sammen 13 157
kroner eller 14 810 kroner. Dette har klager ikke ønsket å svare på. Det har dermed ikke
blitt foretatt noen utbetaling. Sunclass Airlines viser til e-post til klager datert 02.03.2023
og 14.12.2023.

Ving Norge AS og Sunclass Airlines mener at klager ikke har krav på ytterligere
kompensasjon, da de har fått tilbud om kompensasjon i henhold til EU261/2004.

Det vises for øvrig til korrespondanse fra Ving Norge AS og Sunclass Airlines.

Nemnda bemerker

Klagen gjelder en pakkereise for to voksne med innkvartering på Best Western Phuket
Ocean Resort, Karon Beach, Phuket i perioden 02.01.2023 - 17.01.2023. Totalpris 32 886
kroner.

Ved avreisen fra Gardermoen til Phuket ble Sunclass Airlines flyvning med DK2554 ble
forsinket fordi flyet ble påkjørt av en truck på en tidligere avgang. Erstatningsflyet ankom
Phuket 79 timer og 10 minutter senere enn planlagt ankomst, jf. forsinkelseserklæring fra
Sunclass Airlines.

Klagers krav: 600 euro per person.

Klager har allerede blitt kompensert etter EU261/2004. Beløpet betalt av Ving utgjør
kompensasjon for flyforsinkelsen, som kan trekkes fra kompensasjonen i henhold til
forskrift 261/2004, artikkel 12 nr. 1. Spørsmålet for nemnda er hvorvidt Sunclass Airlines
har fradragsrett for allerede utbetalt kompensasjon.

Klager mottok 6 789 kroner fra Ving den 10. januar 2023 på grunn av forsinkelsen. Ving
har informert nemnda om at de har utbetalt 3 dagsandeler av reisens pris fratrukket
forsikringer, rabatter og eventuelle tilleggsytelser, totalt 6 789 kroner (611 euro).

I tillegg har Ving tilbudt å refundere beløpet klager betalte for forhåndsbestilte seter på
utreisen 470 kroner og forpleining i ventetiden på 1 256 kroner som er beløp tilsvarende
kvitteringer klager har sendt inn til Ving. Totalt beløp 1 726 kroner.

Beløpet som Ving allerede har utbetalt kommer til fratrekk fra den totale
kompensasjonen på 1 200 euro. Det følger av pakkereiseloven § 34 at prisavslag/
erstatning etter pakkereiseloven og prisavslag/erstatning etter transportlovgivningen
skal gå til fradrag i hverandre, slik at den reisende ikke gis for høy kompensasjon.
Nemnda vurderer at utbetalingen som her er gjort av Ving og Sunclass Airlines er riktig.
Pakkereisenemnda anbefaler at klager ikke gis medhold.

Vedtak

Klager gis ikke medhold.