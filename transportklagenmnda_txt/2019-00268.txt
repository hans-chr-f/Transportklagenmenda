Vedtak i Pakkereisenemnda

Sammendrag

Krav om prisavslag grunnet sykdom.

Dato
26.03.2019

Saksnummer
2019-00268

Tjenesteytere
Helsereiser

Klager har i det vesentlige anført

Klager bestilte en pakkereise til Alicante fra Stavanger med innkvartering i et hotellrom
med halvpensjon på Reuma-Sol i perioden 17.11.2018 - 05.12.2018. Totalpris kr. 29.100.

Ved bestilling av reisen spesifiserte klager at hun var allergisk mot røyk og måtte bo i et
røykfritt miljø. 

Den siste uken fra lørdag 08.12 kom det noen i hotellrommet ved siden av som røykte,
selv om det var røykeforbud. Klager fikk så store helseplager at hun måtte bytte
hotellrom for å unngå å bli syk før hjemreise lørdag 15.12.2018.

Klager mener hun ikke hadde fått allergiske reaksjoner og hatt så store plager i over tre
dager dersom det ikke hadde vært røyk i umiddelbar nærhet. Den siste uken slet klager
med verk i bihulene, sviende øyne, irritert og sår hals, dundrende hodeverk og tetthet,
samt smerter i brystpartiet. Dette var i tillegg til hennes revmatiske plager. Klager ble
bedre etter å ha byttet hotellrom, så hun mener det må ha vært røyk i nærheten av der
hun bodde. 

Klager krever kompensasjon for den siste uken av oppholdet som ble ødelagt fordi klager
ble utsatt for røyk. 

Det vises for øvrig til korrespondanse fra klager.

Tjenesteyterne har i det vesentlige anført
Det er røykeforbud i alle leiligheter og hotellrom på Reuma-Sol. Det er lov å røyke
utendørs på noen få utvalgte plasser. Da Reuma-Sol ble kjent med at gjesten klaget på
røyklukt, tok hotellet umiddelbart affære, og hun fikk tildelt nytt hotellrom med en gang.

Helsereiser finner det underlig at klager opplevde røyklukt fra naborommet. Paret som
bodde i naborommet ble kontaktet om forholdet, men ingen av disse gjestene røyker. De
hadde heller ikke besøk av røykende personer. 

Flere av personalet på Reuma-Sol undersøkte leiligheten, og ingen av disse kunne merke
røyklukt, eller finne andre tegn på at røyking hadde funnet sted.

Det foreligger påstand mot påstand om det faktisk ble røyket på naborommet. Saken ble
løst umiddelbart til klagers beste da hun fikk bytte rom.

Helsereiser kan ikke se at det foreligger grunnlag for kompensasjon.

Det vises for øvrig til korrespondanse fra Helsereiser.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26.

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen
og verdien av de berørte reisetjenestene.  Arrangøren skal avhjelpe mangelen innen en
rimelig frist fastsatt av den reisende, jfr. § 27.

Det er klaget over at det ble røkt på balkongen ved siden av klagerens balkong, og at
røyk sivet inn til henne slik at hun ble syk av det.  Hun fikk umiddelbart bytte rom da hun
klaget over forholdet.  Hun krever likevel prisavslag fordi noen dager ble spolert.

Slik nemnda ser saken, foreligger det påstand mot påstand, i og med at man ved
undersøkelse av naborommet ikke fant noen tegn som tydet på at det hadde blir røkt på
rommet eller på balkongen.

Etter nemndas syn kan uansett ikke et eventuelt brudd på retningslinjene for
bruk at hotellrommet lastes arrangøren, som ikke kan stå ansvarlig for eventuelle
problemgjesters adferd.

Nemnda kan ikke se at det foreligger grunnlag for å gi prisavslag i saken.

Vedtak

Pakkereisenemnda finner ikke å kunne anbefale at det blir gitt prisavslag.