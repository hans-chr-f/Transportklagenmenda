Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
08.05.2018

Saksnummer
2017-01314

Tjenesteytere
KLM

Klager har i det vesentlige anført

Klager skulle reise fra Ålesund til London via Amsterdam den 29. desember 2016
kl 17.10. KL1326 fra Ålesund til Amsterdam ble kansellert. Klager har ikke fremlagt
informasjon om han ble booket om eller om han valgte å avbryte reisen.

Klager krever standarderstatning i henhold til EU-forordning 261/2004.

Tjenesteyterne har i det vesentlige anført
KL1326 ble kansellert som følge av værforholdene i Amsterdam, lav sikt og tett tåke
(freezing fog), det vises til fremlagt dokumentasjon. 

Klager ble booket om til å reise med SAS og British Airways den 31. desember, og ankom
London kl 18.40 lokal tid. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet KLM har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning ble kansellert som følge av tett
tåke. 

Klageren har etter dette ikke rett til standarderstatning.

Det er uklart for nemnda hvorfor klager ikke ble ombooket til en tidligere avgang. Da
klager ikke har fremlagt erstatningskrav i forhold til dette, og fordi KLM faktisk booket
om til konkurrerende selskap, legger nemnda til grunn at dette var første ledige avgang i
romjulen.

Vedtak

Transportklagenemnda - fly anbefaler ikke at klageren gis medhold.