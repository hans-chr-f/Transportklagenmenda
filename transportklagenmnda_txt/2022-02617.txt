Vedtak i Transportklagenemnda - Fly

Sammendrag

Krav om refusjon av drosje grunnet forsinkelse.

Dato
28.03.2023

Saksnummer
2022-02617

Tjenesteytere
Norwegian Air Shuttle

Klager har i det vesentlige anført

Klager (fem personer) skulle reise fra Nice til Oslo den 1. juli 2022 kl 21.25 med ankomst
kl 00.15. Flyvningen ble forsinket 1 time og 45 minutter. Da klager ankom Gardermoen
var alle tog sluttet å gå, og klager måtte ta drosje til Oslo, pris kroner 1 651. Togbilletter
med Vy ville kostet kroner 456.

Klager krever refusjon av mellomlegget mellom drosjeutgiftene og togbilletter med Vy.

Tjenesteyterne har i det vesentlige anført
DY1409 ble forsinket 120 minutter. Forsinkelsen er ikke kompensasjonsberettiget i
henhold til EU-forordning 261/2004, da forsinkelsen var under tre timer. 

Når det gjelder klagers krav om refusjon av drosje kan Norwegian ikke imøtekomme
klagers krav. Det er ingen bestemmelser i forskriften for forskuddsbetalte utgifter eller
eventuelle følgetap.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10).

Flyselskapet Norwegian Air Shuttle har fremlagt dokumentasjon som viser at klagers
flygning fra Nice til Oslo ble forsinket 120 minutter. En forsinkelse av denne lengden gir
ikke rett til standarderstatning. Dette er heller ikke krevet. 

Som følge av forsinkelsen mistet klager siste tog fra Gardermoen til Oslo. Slike utgifter
er ikke dekningsmessige etter EU-forordningen. Selskapet er i imidlertid i henhold til
luftfartsloven § 10-20 ansvarlig for tap som er en direkte følge av forsinkelsen, med
mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Selskapet har ikke oppgitt noen årsak til forsinkelsen og kan dermed ikke anses for å ha
godtgjort at det har tatt alle forholdsregler som med rimelighet kunne kreves for å unngå
tapet.

Etter dette er det nemndas syn at flyselskapet er ansvarlig for klagers økonomiske tap
som er en direkte følge av forsinkelsen. Klager har bevisbyrden for det oppståtte tapet,
og han hadde en plikt til å begrense tapet. Videre er det bare påregnelig tap som dekkes.

Etter et søk på internett ser man at flybussen fra Gardermoen til Oslo Bussterminal går
kl 01.00. Neste avgang går kl. 04.15. Dersom DY1409 hadde ankommet Gardermoen
i henhold til rutetabellen kl 00.15, finner nemnda det sannsynlig at klager ville rukket
avgangen kl 01.00. 
Første togavgang med Vy fra Gardermoen til Oslo sentralstasjon har avgang fra
Gardermoen lørdager kl. 00.51. Neste tog går ikke før kl 06.13. 
Flytoget har avgang lørdag kl 00.50, og neste flytog går kl 05.30. 

Nemnda mener at klager har sannsynliggjort et økonomisk tap, samt at tapet er
påregnelig. Etter nemndas syn har klager ikke hatt rimelig mulighet til å begrense tapet. 

Klager skal imidlertid ikke reise gratis på strekningen. Nemnda anbefaler etter dette at
Norwegian refunderer klagers utgifter til drosje med fratrekk av hva en togbillett med Vy
koster på strekningen for tre voksne og to barn.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Norwegian refunderer klagers utgifter til drosje med
fratrekk av hva en togbillett med Vy koster på strekningen for tre voksne og to barn.