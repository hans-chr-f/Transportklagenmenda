Vedtak i Transportklagenemnda - Fly

Sammendrag

Krav om erstatning for tapt bagasje.

Dato
03.03.2020

Saksnummer
2019-01947

Tjenesteytere
Norwegian Air Shuttle

Klager har i det vesentlige anført

Klager reiste med Norwegian fra Fort Lauderdale (FLL) via Oslo lufthavn (OSL) til Bangkok
(BKK) 7. og 8. desember 2018. Ved innsjekking i Fort Lauderdale leverte klager fra seg
tre kollier. Ved ankomst i Bangkok manglet en av baggene han hadde sendt, og han
meldte bagasjen savnet. Savnetrapport ble skrevet på flyplassen i Bangkok, og klager
ble fortalt at bagasjen skulle bli levert på et senere tidspunkt. Klager mottok imidlertid
aldri bagasjen, og har fremsatt krav om erstatning for de tapte gjenstandene. Klagers tap
beløper seg til 1 580 euro.

Tjenesteyterne har i det vesentlige anført
Klager reiste med Norwegians flyvninger DY7032 fra Fort Lauderdale (FLL) til Oslo
lufthavn (OSL), og videre med DY7201 til Bangkok (BKK) 7. og 8. desember 2018. Klager
skrev savnetrapport for bagasje ved ankomst på flyplassen i Bangkok. 

Norwegian mottok klagers første krav 20. desember 2018. Siden bagasjen ikke ble funnet
etter 21 dager, ble klager anmodet om å sende et krav til Norwegians hovedkontor i
Oslo. Dokumentasjonen fra klager ble mottatt 30. januar 2019. Den 18. mars 2019 ble
kravet avvist, da Norwegian har bevis som tilsier at bagasjen ble lastet om bord i flyet.
Passasjeren sjekket inn tre bagger, og all bagasje fra passasjeren ble lastet i samme
container. Dette svaret ble sendt til klager pr. post. 

Norwegian mottok et annet krav, fra tredjepart Reclamador.es, 21. mai 2019. Klagen ble
avvist 18. juni 2019 med samme begrunnelse. 

Norwegian har avvist klagers krav, som følge av at bagasjen ble lastet om bord i flyet.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden, er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr. 2.
Ansvaret er imidlertid begrenset til SDR 1131 per passasjer, jf. luftfartsloven § 10-22 og
forskrift om fraktførers ansvar for skade ved lufttransport av passasjerer, reisegods og
gods § 1 tredje ledd.

Klager fikk aldri utlevert sin bagasje. Norwegian har vist til at bagasjen ble lastet om
bord på flyet, og mener seg derfor uten ansvar. Nemnda mener at flyselskapet er
ansvarlig frem til bagasjen er stilt til rådighet for passasjerene. Det er ikke dokumentert
at bagasjen har kommet ut på båndet. Nemnda legger derfor til grunn at bagasjen
forsvant mens den var i fraktførers varetekt. Klager har derfor krav på å få erstattet
denne.

Klagers krav utgjør 1 580 euro, som overstiger begrensingene. Nemnda fastsetter
erstatningen til SDR 1131.

Vedtak

Transportklagenemnda - fly anbefaler at Norwegian erstatter klagers tapte bagasje med
SDR 1131.