Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
14.08.2018

Saksnummer
2017-03097

Tjenesteytere
Norwegian

Klager har i det vesentlige anført

Klager reiste med Norwegians flyvning DY7201 fra Oslo lufthavn (OSL) til Bangkok (BKK)
20. januar 2016 kl. 13.35. Flyvningen ble imidlertid forsinket med over seks timer, og
klager har på dette grunnlag fremsatt krav om standardkompensasjon i henhold til EU-
forordning 261/2004 på 600 euro.

Tjenesteyterne har i det vesentlige anført
Norwegians flyvning DY7201 fra Oslo til Bangkok 20. januar 2016 ble forsinket med seks
timer og 21 minutter. Forsinkelsen skyldtes lynnedslag. 

Da maskinen ankom Oslo med rute DY7202 rapporterte kabinpersonalet om mulig
lynnedslag. Ved lynnedslag er flyselskapene forpliktet til å undersøke flyet om skade har
oppstått på maskinen. Skader ble funnet forårsaket av lynnedslag og måtte undersøkes
nærmere. Flyprodusenten Boeing ble kontaktet og ga beskjed om at flyet kunne fortsette
i drift. 

Selskapet vurderte tiltak som reposisjonering eller leie av fly, men dette er tidskrevende
prosesser som ikke ville ha gjort forsinkelsen kortere for passasjerene. Omruting med
andre selskap ble også vurdert, men det var få tilgjengelige billetter denne dagen.
Passasjerene ville derfor ikke unngått eller opplevd en kortere forsinkelse. 

Norwegian anfører at lynnedslag utgjør en slik ekstraordinær omstendighet som fritar
flyselskapene for sitt erstatningsansvar etter EU-forordning 261/2004, og at forsinkelsen
ikke kunne vært unngått selv om alle rimelige tiltak ble truffet. Selskapet avviser på dette
grunnlag klagers krav.

Nemnda bemerker

Norwegians flyvning DY7201 fra Oslo til Bangkok 20. januar 2016 ble forsinket med seks
timer og 21 minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at maskinen som skulle betjene klagers flyvning ble
truffet av lyn under forutgående flyvning. Flyet måtte deretter kontrolleres og repareres,
og ble etter en stund godkjent for videre drift. Det vises til fremlagt dokumentasjon, 

Nemnda mener at lynnedslag må anses som en ekstraordinær omstendighet i
forordningen forstand. Maskinen ble inspisert og reparert, og satt tilbake i drift så raskt
som mulig. Nemnda legger til grunn at en forsinkelse på mer enn tre timer ikke kunne
vært unngått selv om alle rimelige tiltak var truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.