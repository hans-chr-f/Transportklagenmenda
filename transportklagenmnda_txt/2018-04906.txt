Vedtak i Pakkereisenemnda

Sammendrag

Krav om prisavslag grunnet hotellstandard og reiselederservice.

Dato
28.03.2019

Saksnummer
2018-04906

Tjenesteytere
TUI Norge AS

Klager har i det vesentlige anført

Klager bestilte en pakkereise for to personer med innkvartering i en to-romsleilighet
med balkong eller markbalkong på Andorra, Playa de Las Americas, Tenerife i perioden
04.11.2018 - 11.11.2018. Totalpris kr. 18.554.

Klager var ikke fornøyd med:
- Reiselederservice
- Hotell

TUI viser på sin hjemmeside ikke andre bilder enn fra innsiden mot svømmebassenget
i tillegg til interiør. Det er ingen bilder fra utsiden av hotellet mot gaten hvor mange av
leilighetene ligger. Det var ingen leiligheter med spesiell utsikt ledig da klager bestilte sin
reise. Hadde klager vært klar over leilighetenes forskjellige beliggenhet hadde de aldri
bestilt dette hotellet. TUI hevder at Andorra er et ettertraktet hotell på grunn av servicen,
noe klager ikke kan si seg enig i. Klager mener hotellet ikke burde vært klassifisert til flere
enn to TT, ikke TTT.

Klager tok kontakt med TUIs reiseledere og ba om hjelp for å bli flyttet til et annet rom
da hun ikke kunne ha døren åpen fordi hun var allergisk og ble sjenert av eksosen
fra rundkjøringen, men fikk beskjed om at hotellet var fullt. Det var også snakk om å
skifte til et annet hotell, men de kunne ikke opplyse klager om hvilke hoteller som var
ledig. Klager ble henvist til deres nettside www.tui.no for å finne ledig hotellrom, noe
som ikke var enkelt å se på en mobiltelefon. Det var også tidkrevende. Klager mener at
guidene kunne ha sjekket sine egne lister, eventuelt kontaktet TUI i Norge og gitt klager
en oversikt over hvilke hotell som hadde ledig kapasitet. Klager var villig til å betale for
flytting.

Klager ble innkalt til velkomstmøte, men tidspunktet stemte ikke. Det ble ikke gitt noen
forklaring eller beklagelse da hun tok kontakt vedrørende dette. 

I leiligheten på Andorra måtte de selv sørge for å vaske opp og gå til innkjøp av
vaskemiddel og oppvaskbørste. Det var ikke påfyll av sjampo og såpe.

I resepsjonen fikk klager beskjed om at aircondition var sentralstyrt og at de hadde
problemer med denne. Klager fikk en vifte som bråkte for å avhjelpe dette, noe som
var helt ok. I tillegg til at leiligheten lå nærmest rundkjøringen, lå den også ved siden av
heisen, hvilket de hørte godt. Klager ble også plaget av matlukt fra kjøkkenet.

På flyet fikk klager en fiskerett til forrett, til tross for at hun hadde gitt beskjed til TUI om
at hun var allergisk for fisk og nøtter. Dette hadde besetningen på flyet ikke fått beskjed
om. 

Klager krever å få erstattet deler av det pakkereisen kostet i og med at hotellet ikke
stemte med beskrivelsen og at de ikke fikk noen hjelp fra guidene.

Det vises for øvrig til korrespondanse fra klager.

Tjenesteyterne har i det vesentlige anført
TUI informerer i beskrivelsen av hotellet om tre ulike typer to-romsleiligheter. Klager har
selv, på www.tui.no, bestilt en leilighet uten utsikt. Da klager bestilte sin reise var det ikke
leiligheter med bassengutsikt ledig.

En pakkereise er mangelfull når den avviker fra det som er avtalt eller forutsatt i
avtalen. Avtalen omfatter pakkereisen slik den fremgår av bestilling og bekreftelse.
Opplysninger arrangøren har gitt på sine nettsider, i katalog, brosjyre e.l. er en del
av avtalen, med mindre de må antas å være uten betydning for kundens kjøp av den
aktuelle pakkereisen. 

Klager har selv bestilt reisen på web og det er ingen mangel at det ikke ligger bilder av
alle de ulike leilighetene som finnes. 

TUI beklager at det oppgitte klokkeslettet for velkomstmøtet var feil. 

Klager har fått tilbud om et prisavslag på kr. 250 eller et reisegavekort på kr. 500.

Det vises for øvrig til korrespondanse fra TUI Norge AS.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise.

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Nemnda legger til grunn at klageren bestilte et rom uten bassengutsikt.  De forskjellige
kategoriene fremgår av bestillingsbildet. Rom med bassengutsikt er spesielt spesifisert.
Det rommet klageren bestilte var i kategorien rom med balkong/markbalkong.  Så
vidt nemnda forstår var dette eneste ledige alternativ på det tidspunktet klageren
bestilte reisen.  Det er opplyst i prospektet at hotellet ligger i et sentrumsområde med
gjennomgangstrafikk. Trafikken forstyrrer noen av leilighetene som vender mot gaten.

Arrangøren har beklaget at klageren fikk flymat som hun var allergisk mot, til tross for at
hun på forhånd hadde gitt beskjed om allergien. Arrangøren beklager videre at klageren
ble bedt om å kjøpe inn utstyr for å vaske opp kopper etc. og for at informasjonsmøtet
var lagt til et annet tidspunkt enn det klageren fikk oppgitt.  Klageren ville gjerne bytte
til et annet hotell, men fikk liten hjelp til å finne alternativer.  Hun hadde kun med seg
en mobiltelefon, og det var vanskelig å finne frem til alternative hoteller med en så liten
skjerm.

Nemnda finner etter en helhetsvurdering at det som ble levert led av mangler, jfr.
beskrivelsen ovenfor.  Arrangøren har erkjent at enkelte ting ikke var som man kunne
forvente, og har tilbudt et prisavslag på kr. 250.  Etter nemndas syn var det mangler ved
flymaten, med hotellservice og med reiselederservice. Nemnda anbefaler at prisavslaget
settes til kr. 1.000.

Vedtak

Pakkereisenemnda anbefaler at klageren gis et prisavslag på kr. 1.000.