Vedtak i Transportklagenemnda - Fly

Sammendrag

Krav om erstatning for ødelagt jakke i sikkerhetskontrollen på flyplassen.

Dato
15.04.2023

Saksnummer
2022-02677

Tjenesteytere
Avinor

Klager har i det vesentlige anført

Klager reiste med fly fra Bergen til Oslo den 16. oktober 2022. I sikkerhetskontrollen la
klager den ene jakken sin i en egen plastkasse fordi den andre jakken hun hadde med
var veldig stor (dunjakke). Klager fikk beskjed av en ansatt i sikkerhetskontrollen om å
plassere begge i én kasse isteden. Dette medførte at jakken falt av og fikk flekker på seg. 

Klager mener hendelsen ikke var hennes feil, da hun prøvde å plassere jakkene i to
kasser, nettopp fordi hun var redd for at den skulle falle av. Klager mener det er den
ansatte sin feil som ba henne om å skvise alle eiendelene inn i én kasse. En annen
ansatt i sikkerhetskontrollen sa at klager skulle fylle ut et klageskjema og at hun ville bli
kompensert. 

Klager har med dette fremsatt krav om erstatning for den skadede jakken. Klager har
bemerket at flekkene ikke er mulige å fjerne. Jakken ble kjøpt i 2014, og klager har
derfor ikke kvitteringen. Hun har heller ikke kontoutskrift, da jakken ble kjøpt av et
familiemedlem.  Klager har imidlertid funnet den på nettet med pris 79,90 SGD (cirka 580
NOK).  Klager har fremlagt skjermbilde hvor denne summen fremgår.

Tjenesteyterne har i det vesentlige anført
Avinor har anført følgende:

-Enhver passasjer er ansvarlig for å plassere gjenstandene sine på en trygg måte i
plastkassene. 

- Dersom en ansatt i sikkerhetskontrollen på noen måte håndterer en gjenstand vil
flyplassen vurdere dette i henhold til rapporten fra Duty manager. 

Det vises til fremlagte vilkår og beskjed som står ved sikkerhetskontrollen.

Avinor kan ikke se at det foreligger grunnlag for erstatning basert på opplastet
informasjon. I slike situasjoner vil det kunne være mulig å kontakte sitt
forsikringsselskap.

Nemnda bemerker

Nemnda finner det ikke bestridt at klagers jakke ble skadet i sikkerhetskontrollen. Det
er passasjeren som selv plasserer sine ting i plastkassene, og passasjeren har dermed
et selvstendig ansvar for å anbringe personlige eiendeler på en slik måte at skade ikke
oppstår.  For å ha krav på erstatning må det foreligge et ansvarsgrunnlag. I dette tilfellet
kreves det at personalet i sikkerhetskontrollen har handlet uaktsomt og at dette har
forårsaket skaden.

Basert på sakens dokumentasjon kan ikke nemnda se at klager har sannsynliggjort at
skaden på jakken ble forårsaket gjennom uaktsomhet fra sikkerhetspersonalet. Det er
klager som har bevisbyrden for dette.

Vedtak

Transportklagenemnda anbefaler ikke at klager gis medhold.