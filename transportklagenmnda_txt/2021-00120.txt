Vedtak i Transportklagenemnda - Fly

Sammendrag

Krav om refusjon av kansellert reise bestilt gjennom reisebyrå.

Dato
11.05.2021

Saksnummer
2021-00120

Tjenesteytere
Kiwi.com
Alitalia
Binter Canarias

Klager har i det vesentlige anført

Den 25. mars 2019 bestilte klager flybilletter gjennom Kiwi.com. Reisen skulle gå fra
Roma til Las Palmas via Tenerife den 3. november 2019 med Alitalia på første leg (AZ46)
og Binter Canarias på andre leg (NT166).  Den 2. oktober 2019 mottok klager en e-post
fra Kiwi.com hvor det sto at flyvningen var innstilt. Klager ble tilbudt dyre og svært lange
alternative reiseruter. Klager fant en annen reiserute som hun kjøpte, og søkte refusjon
fra Kiwi.com. Klager fikk beskjed om at de kunne refundere reisen minus en avgift på
20 EUR.  Klager forsøkte dette i flere dager uten hell. Kiwi har vært svært vanskelig å få
kontakt med. Kiwi har ikke nevnt siste del av reisen fra Tenerife til Las Palmas. 

De opprinnelige billettene med Kiwi.com kostet totalt 2306 NOK. Dette er beløpet klager
krever dekket.

Tjenesteyterne har i det vesentlige anført
Saken ble sendt for tilsvar til Kiwi.com, Alitalia og Binter Canarias. 

Alitalia har ikke fremmet tilsvar til Transportklagenemnda.

Kiwi.com har ikke fremmet tilsvar til Transportklagenemnda.

Binter Canarias har anført følgende:

Binter Canarias S.A er et flyselskap basert i Spania. Det opererer ikke/markedsfører ikke
flyvninger i tilknytning til andre selskaper med opprinnelse/destinasjon i Norge.

Som en konsekvens av dette, og i den grad Binter Canarias billett korresponderer til
en selvstendig ikke-tilkoblet flyvning med opprinnelse eller destinasjon i Spania, må
passasjeren rette kravet til spanske myndigheter og domstoler.

Nemnda bemerker

Nemnda legger til til grunn at klagers booking med Kiwi.com den 3. november 2019
består av to separate bookinger med flyselskapene. Det vises til reisedokumentet hvor
det er to forskjellige PNR-nummer (referansenummer).

Basert på fremlagt dokumentasjon legger nemnda til grunn at det var flyvningen mellom
Roma og Tenerife som ble kansellert. Klager ble informert om kanselleringen mer enn
to uker før planlagt avgangstid, og har derfor ikke krav på standarderstatning, jf. EU-
forordning 261/2004 artikkel 5.

Ved kansellering har passasjeren imidlertid valget mellom refusjon av den fulle
billettprisen eller omruting snarest mulig til bestemmelsesstedet på tilsvarende
transportvilkår, jf. forordningens artikkel 8.  Slik nemnda ser det skulle klager egentlig ha
vært tilbudt kostnadsfri omruting etter EU-forordning 261/2004. Etter det nemnda kan
se fikk klager imidlertid kun tilbud om nye flyvninger mot ekstra betaling. Klager valgte å
ikke akseptere dette, og kjøpte billetter på egenhånd.

Det er flyselskapene som er ansvarssubjekter etter EU-forordning 261/2004. Ettersom
flyvningene Roma til Tenerife med Alitalia ble kansellert, må Alitalia refundere klagers
billettutgifter på denne strekningen. 

Når det gjelder strekningen Tenerife- Las Palmas legger nemnda til grunn at det var
klager selv som kansellerte denne. Ettersom det var separate billetter kanselleres ikke
del 2 av reisen selv om del 1 kanselleres. Billetten i del 2 kan likevel benyttes. I og med
at det var klager selv om kansellerte del 2 av reisen har hun ikke krav på refusjon av
billettutgiftene for strekningen Tenerife- Las Palmas. 

Klager skulle ha vært tilbudt kostnadsfri omruting av strekningen Roma- Tenerife grunnet
kanselleringen til Alitalia. Nemnda finner det ikke godtgjort at flyselskapet opptrådte i
henhold til kravene i forordningen, ref. opplastet mail fra Kiwi.com. Det er imidlertid ikke
mulig for nemnda å ta stilling til klagers krav i forbindelse med mangelfull omruting på
bakgrunn av sakens dokumenter. Et eventuelt krav må derfor rettes direkte mot Alitalia.

Vedtak

Transportklagenemnda anbefaler at Alitalia refunderer billetten utstedt av Alitalia fra
Roma til Tenerife.