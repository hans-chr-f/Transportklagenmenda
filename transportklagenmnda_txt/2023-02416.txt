Vedtak i Transportklagenemnda - Fly

Sammendrag

Krav om dekning for omrutingskostnader

Dato
26.06.2024

Saksnummer
2023-04019

Tjenesteytere
KLM

Klager har i det vesentlige anført

Klager skulle reise med KLM KL1209 fra Amsterdam til Kristiansand den 20. oktober
2023. 

Flyet til klager ble på grunn av uvær omdirigert til Torp Sandefjord Lufthavn. På
flyplassen i Sandefjord ble alle passasjerer informert om tre mulige alternativer:
1. Ta taxi til busstasjonen i Sandefjord og buss fra Sandefjord til Kristiansand
2. Ta taxi direkte til Kristiansand på egen bekostning, med løfte om refusjon fra KLM
3. Bli en natt på hotell i Sandefjord og fly til Kristiansand neste dag. 

Klager valgte å benytte seg av alternativ 2, å ta taxi fra Sandefjord til Kristiansand, da de
hadde en avtale å rekke. 

Klager betalte 11 054 NOK for taxituren, med beskjed om at dette ville bli refundert.
Klager har etter innsending av krav til KLM kun mottatt 2 904 NOK. 

Klager forstår at det kan være begrensninger og utfordringer når det oppstår uforutsette
situasjoner som storm og endring av landingssted. Likevel, den lave refusjonen etter løfte
om dekning av taxi-utgiften fra Sandefjord til Kristiansand er uakseptabel. 

Klager krever erstattet utgifter til taxi på 11 054 NOK.

Tjenesteyterne har i det vesentlige anført
Klagen gjelder reise fra Amsterdam til Kristiansand den 20. oktober 2023. 

Dessverre ble denne flyvningen omdirigert til Sandefjord Torp grunnet sterk vind i
Kristiansand. Den 20. oktober 2023 var det svært dårlig vær i deler av Norge grunnet
stormen Babet. 

EU-forordning 261/2004 sier at passasjerer kun er berettiget til kompensasjon ved
situasjoner innenfor vår kontroll. Vær er ikke en situasjon som er klassifisert som
innenfor vår kontroll, og berettiger dermed heller ikke passasjerene til kompensasjon. 

Det er lagt ved bevis fra avisartikler som omhandler stormen, samt METAR med
oversettelser. Det er tydelig i denne målingen at det var vindkast mellom 35 og 40 knop
på det aktuelle tidspunktet. Vennligst også se vedlagt bevis fra vårt system som bekrefter
at flyvningen ble omdirigert grunnet dette. 

Som også bekreftet i klagen, har vi kompensert passasjeren EUR 248 for taxiregningen.
Da det ble tilbudt både taxi i kombinasjon med buss, eller hotellovernatting og nytt fly
dagen etterpå, ser vi ikke på regningen vedlagt i denne saken som en rimelig utgift.

Nemnda bemerker

Nemnda legger til grunn at flyvning KL1209 fra Amsterdam den 20. oktober 2023 ble
omdirigert fra Kristiansand til Torp Sandefjord. 

Forsinkelse som medfører at passasjeren kommer mer enn 3 timer sener frem enn
planlagt til deg endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10). 

KL1209 fra Amsterdam til Kristiansand ble omdirigert til å lande i Sandefjord i stedet.
Passasjeren mottok flere mulig omrutingstilbud. Etter omrutingen ankom klager
Kristiansand med en forsinkelse på 5 timer og 34 minutter. En slik omdirigering med
påfølgende omruting av passasjeren regnes i slike tilfeller som en forsinkelse og ikke som
en kansellering av flyvningen, jf. EU-kommisjonens veileder til EU-forordning 261/2004 av
15. juni 2016 punkt 3.2.4. 

Spørsmålet er så om forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf. artikkel 5,6 og 7. 

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav
på erstatning. Dette må vurderes konkret. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå forsinkelsen. 

Nemnda er av den oppfatning at KLM har dokumentert at det forelå ekstraordinære
omstendigheter i form av vær som gjorde at flyvningen ble forsinket. Det vises til
innsendt dokumentasjon, herunder METAR, artikler og intern logg. Nemnda er videre av
den oppfatning at disse ekstraordinære omstendighetene ikke kunne vært unngått selv
om alle rimelige tiltak ble truffet.

Klager hadde billett til Kristiansand, men havnet i Sandefjord. Selskapet er ansvarlig
for å bringe klager til Kristiansand, og må i utgangspunktet dekke klagers utgifter med
å komme seg til Kristiansand. Klager valgte å ta taxi fra Torp til Kristiansand og har
fremmet krav om erstatning for dette med egen omruting med taxi fra Sandefjord til
Torp med kr 11 054. Hun har mottatt kr 2 904, og det gjenstår kr 8 150. 

Nemndas flertall - leder og forbrukerrepresentanten - mener at det er dokumentert at
klager fikk opplyst at hun kunne velge å ta taxi  til Kristiansand og at hun ville få dette
dekket av KLM. KLM har heller ikke bestridt at det ble gitt slik opplysning. Selv om klager
i utgangspunktet har en tapsbegrensningsplikt mener flertallet at klager har krav på å
få dekket utgiftene til taxi i dette tilfellet. Nemnda viser til at klager fikk opplyst at hun
kunne ta taxi og ville få det dekket, at klager hadde dårlig tid fordi hun skulle opptre
på en scene i Kristiansand og at klager, som ikke var kjent i Sandefjord-området, ikke
kan forventes å kunne orientere seg i bussruter etc i den tidspressede situasjonen hun
befant seg i. Flertallet mener at KLM har akseptert å erstatte utgiften, og at klager ikke
har overskredet sin plikt til å begrense tapet. Flertallet mener derfor at KLM skal erstatter
klagers resterende utgifter på 8 150 NOK. 

Mindretallet - bransjerepresentanten - mener det ikke er sannsynliggjort at KLM har
tilbudt omruting med taxi for hele strekningen og at det derfor ikke er inngått en
bindende avtale mellom KLM og klager om dette. Mindretallet kan ikke se at klager
skal unntas fra tapsbegrensningsplikten og er av den oppfatning at klager har brutt
tapsbegrensningsplikten i dette tilfellet. Klager har derfor etter mindretallets syn ikke rett
på å få erstattet sitt tap fullt ut.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at KLM erstatter det resterende av klagers utgifter til
egen omruting, totalt 8 150 NOK.