Vedtak i Transportklagenemnda - Fly

Sammendrag

Krav om erstatning grunnet forsinket bagasje.

Dato
10.11.2014

Saksnummer
502/14F

Tjenesteyter
Air Baltic

Krav om erstatning grunnet forsinket bagasje.

Klager har i det vesentlige anført:

Klager hadde bestilt en reise fra Oslo til Barcelona via Riga den 10. april 2014. Han hadde på
forhånd lest at 20 kg bagasje var inkludert i billettprisen.

Da klager møtte opp på Gardermoen viste det seg midlertid at klager ikke hadde betalt for sin
bagasje. Det var lange køer og mye frem og tilbake før han fikk betalt bagasjen og sjekket inn
omtrent 15-20 minutter før avgang.

Da klager ankom Barcelona var ikke bagasjen ankommet. Han måtte kjøpe nødvendig utstyr
for 81 euro.

Klager krever refusjon av bagasjegebyr betalt på Gardermoen, kroner 720, samt utgifter for 81
euro.

Air Baltic har i det vesentlige anført:

På Air Baltics økonomi klasse finnes flere billettyper, hvorav noen har inkludert bagasje, mens
andre ikke har det. I henhold til Air Baltics regler og vilkår koster det 40 euro per innsjekket
bagasje på denne billettypen. Klagers billett hadde ikke gratis bagasje inkludert i prisen. Av
den grunn kan Air Baltic ikke imøtekomme klagers krav om refusjon av bagasjegebyr.

I henhold til Montrealkonvensjonen er ikke flyselskapet erstatningspliktig for forsinket bagasje
dersom det har tatt alle mulige forhåndsregler for å unngå forsinkelsen. I dette tilfellet gjorde
Air Baltic hva selskapet kunne for å levere bagasjen til klager så raskt som mulig. Han mottok
bagasjen allerede dagen etter ankomst. Det vises til fremlagt dokumentasjon.

På grunnlag av ovennevnte kan Air Baltic ikke imøtekomme klagers krav.

Nemnda bemerker:

Nemnda finner det på bakgrunn av de foreliggende opplysninger mest sannsynlig at klagerne
hadde bestilt billetter i kategorien Economy Basic. Nemnda viser til Air Baltics opplysninger.

Klager har ikke fremlagt bestillingsbekreftelse som viser noe annet. Boardingkortene viser ikke
hvilken type Economy klagerne hadde billetter til.

Bagasje er ikke inkludert på Economy Basic, og Air Baltic var følgelig berettiget til å kreve
bagasjegebyr.

Air Baltic er i henhold til luftfartsloven § 10-20 / Montrealkonvensjonen artikkel 19 ansvarlig
for tap som følge av forsinket bagasje med mindre selskapet godtgjør at de og deres folk
har tar alle forholdsregler som med rimelighet kan kreves for å unngå tapet, eller dette ikke
har vært mulig for dem. Med tap regnes så vel økonomisk som ikke-økonomisk tap, jf. EU-
domstolens dom av 6. mai 2010, Walz-Clickair (C-63/09).

Air Baltic har anført at de har gjort det de kunne for å få bagasjen raskest mulig frem til
klager. Det er ikke nærmere opplyst hva dette innebærer. Air Baltic har videre ikke gitt noen
forklaring på hvorfor bagasjen ble forsinket, Normalt kan noen lastes for at det skjer. Nemnda
er etter en samlet vurdering av den oppfatning at unntaksbestemmelsen ikke kommer til
anvendelse.

Klagerne har krevd erstattet utgifter med 81 euro. Air Baltic har ikke bestridt tapets størrelse.
Nemnda anbefaler at Air Baltic erstatter klagers tap.

Vedtak:

Transportklagenemnda - fly anbefaler at Air Baltic utbetaler 81 euro.

Vedtaket var enstemmig.