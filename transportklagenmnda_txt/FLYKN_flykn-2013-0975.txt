Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
28.05.2014

Saksnummer
975/13F

Tjenesteyter
Widerøes Flyveselskap AS

Klager har i det vesentlige anført:

Klager reiste fra Stavanger til Newcastle via København den 14. november 2014. Da klager
ankom Newcastle var kofferten ødelagt. Han fikk beskjed om at hendelsen måtte rapporteres i
Norge.

Klager krever erstatning for ødelagt koffert.

Det vises for øvrig til klagers brev.

Widerøe har i det vesentlige anført:

Skadet bagasje skal meldes umiddelbart ved ankomst, eller senest innen 7 dager etter
ankomst. Først 14 dager etter ankomst rapporterte klager skaden.

Widerøe behandler erstatningsansvar i henhold til sine retningslinjer for skadet bagasje, og
erstatter reparasjon eller tilsvarende koffert dersom skaden er rapportert innen gitte frister.

Da det ikke foreligger noen skaderapport vil ikke Widerøe kunne erstatte klagers skadede
koffert.

Nemnda bemerker:

Nemnda legger på bakgrunn av de foreliggende opplysninger til grunn at klagers koffert ble
ødelagt under flygningen med Widerøe.

Widerøe er i henhold til luftfartsloven § 10-18 ansvarlig for skadet eller ødelagt bagasje
med mindre skaden skyldes reisegodsets egen beskaffenhet eller feil eller mangler ved
reisegodset.

I henhold til luftfartsloven § 10-26 må mottakeren fremsette klage om skaden til fraktføreren
umiddelbart etter at skaden eller tapet oppdages, og senest innen 7 dager regnet fra
mottakelsen. Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Skriftlig klage ble sendt etter fristen. Widerøe har således anledning til å avvise kravet.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.