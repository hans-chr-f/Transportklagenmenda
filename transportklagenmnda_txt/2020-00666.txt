Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2020

Saksnummer
2020-00666

Tjenesteytere
Norwegian Air Shuttle

Klager har i det vesentlige anført

Klager skulle reise fra Evenes til Ålesund via Oslo den 11. november 2019 kl 11.05 med
ankomst ca kl 16.00. DY365 fra Evenes til Oslo ble forsinket slik at klager mistet sin
videreforbindelse. Klager ble booket om og ankom endelig bestemmelsessted seks timer
forsinket. 

Klager krever standarderstatning 250 euro i henhold til EU-forordning 261/2004. 

Det vises for øvrig til klagers brev.

Tjenesteyterne har i det vesentlige anført
DY365 ble forsinket 2 timer og 20 minutter grunnet sent innkommet fly DY360 (flymaskin
LN-NID) som følge av snøvær ved Oslo lufthavn Gardermoen, det vises til fremlagt
dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor Norwegians kontroll. 

De aktuelle tiltakene Norwegian har til rådighet i en slik situasjon er reposisjonering
av egne fly og wetleasing. Begge alternativer er tidkrevende. Wetleasing fordrer en
forutgående kontraktsinngåelse med leasingselskapet. Det må i alle tilfeller også
påregnes tid for at erstatningsflyet og dets mannskap skal komme seg til flyplassen hvor
det opprinnelige flyet skulle tatt av fra. Dette gjelder også ved reposisjonering av egne fly.
Norwegian har ikke tomme reservefly som står klare til å tre inn ved slike hendelser. Det
kan ikke forventes at vi har ledige fly alle steder vi opererer.

I dette tilfellet ville ingen av tiltakene tilgjengelig redusert forsinkelsen, da forsinkelsen på
flyvningen kun var på 2 timer og 20 minutter. Da dette var ett faktum, ble klager booket
om til tidligst mulige avgang.

Norwegian kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet Norwegian Air Shuttle har fremlagt dokumentasjon for at det var vanskelige
værforhold, snøvær, som førte til at flyet fra Evenes landet forsinket på Gardermoen
med den følgen at klager mistet sin videreforbindelse til Ålesund. Den samme
dokumentasjonen viser at forsinkelsen ikke kunne vært unngått selv om alle rimelige
tiltak var truffet. 

Klager ble booket om og ankom Ålesund samme kveld. Nemnda anser dette etter
forholdene å være innen rimelig tid. 

Klager har etter dette ikke rett til standarderstatning.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler ikke at klager gis medhold.