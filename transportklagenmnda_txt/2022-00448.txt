Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
30.05.2022

Saksnummer
2022-00448

Tjenesteytere
KLM

Klager har i det vesentlige anført

Klager skulle reise fra Stavanger til Zürich via Amsterdam den 3. februar 2022, avgang
kl 06.10 ankomst kl 11.05. Den 1. februar mottok klager informasjon om at KL1196 fra
Stavanger til Amsterdam var kansellert, og at klager var booket om til ny avgang samme
dag. Klager ankom Zürich mer enn fire timer senere enn opprinnelig ankomsttid. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
Covid-19 pandemien fortsetter å ha en enorm innvirkning på den verdensomspennende
flyindustrien, og i det siste sist har vi møtt effekten av den svært overførbare omikron-
varianten. Reglene for selvisolering håndhevet av regjeringer over hele verden for å
begrense spredningen av viruset, har hatt en skadelig innvirkning på tilgjengeligheten av
arbeidsstyrken i flyindustrien.

Tiltak iverksatt av den nederlandske regjeringen som reaksjon på omikron-varianten
tillater ikke flyselskapets mannskap å melde seg på jobb når noen i familien,
husholdningen eller en annen nærkontakt har testet positivt for viruset eller til og med
venter på resultatene av testen. Alt dette er uavhengig av besetningsmedlemmets egen
smittestatus. 

Når det er nødvendig å kansellere visse flyvninger av ovennevnte grunn, er KLMs
prioritet å tilby passasjerene en ombooking som passer best til deres behov, men
selvfølgelig underlagt de alternative alternativene som er tilgjengelige. KLM er
selvfølgelig fullt ut forpliktet til, og etterlever, de forpliktelsene vi har overfor våre kunder
når det gjelder forpleining i disse tilfellene.

EUs rammeverk for passasjerrettigheter fritar imidlertid flyselskaper fra å betale ekstra
kompensasjon under visse ekstraordinære omstendigheter, og EU-kommisjonen
bekreftet allerede at covid-19-inspirerte flyavbrudd faller inn under dette unntaket.

KLM kan på grunnlag av ovennevnte ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst 2 uker
før planlagt avgangstid, eller med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige
tiltak var truffet. Dette gjelder enten flyreisen er kjøpt direkte fra flyselskapet eller fra en
formidler, jf EU-domstolens dom av 11.05.2017 (Krijgsman - SLM). Klager ble informert
om ruteendringen den 1. februar, mindre enn to uker før avreise. 

KLM har forklart at årsaken til kanselleringen var mangel på crew. Flyselskapet har lagt
ved tabeller som viser oversikt over frafall blant flyselskapets crew i perioden 2019-2022. 

Sykdom i besetningen kan være en ekstraordinær omstendighet i forordningens
forstand. Sykdom oppstår imidlertid fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig og et slikt omfang at flyselskapet ikke har mulighet til å unngå
innstilling av en eller flere avganger. Dette må vurderes konkret. 

Nemnda har delt seg i et flertall og et mindretall. 

Flertallet, lederen, forbrukerrepresentantene og bransjerepresentant Løvli, mener
at flyselskapet ikke i tilstrekkelig grad har godtgjort at kanselleringen skyldtes
ekstraordinære omstendigheter i forordningens forstand, som ikke kunne vært unngått
selv om alle rimelige tiltak var truffet. Flertallet mener at den dokumentasjon som er
fremlagt er for generell ved at det henvises til frafall hos crew grunnet selvisolering som
følge av covid-19 pandemien, uten å knytte dette konkret opp mot klagers flyvning. Det
er ikke dokumentert at akkurat denne flyvningen ble kansellert grunnet covid-19. 

Mindretallet, bransjerepresentant Sponheim, mener flyselskapet i tilstrekkelig grad
har godtgjort at flyvningen ble kansellert på grunn av mannskapsmangel som følge
av Covid-19 og omikronutbruddet. Det er fremlagt dokumentasjon som viser en langt
høyere sykefraværsrate enn samme periode tidligere år, samtidig som det vises til
strengere retningslinjer og restriksjoner satt av myndighetene for når det er greit å gå
på jobb. Dette henger naturligvis sammen med Covid-19. Dette er svært vanskelig å
demme opp for med for eksempel standbypool e.l., og utfordringer med mannskap vil
derfor gjelde på hele rutenettet – ikke kun denne spesifikke flyvningen. Mindretallet
mener derfor at det sannsynliggjort og tilstrekkelig dokumentert ekstraordinære
omstendigheter som fritar KLM erstatningsplikten.

I tråd med flertallets syn anbefaler nemnda at KLM utbetaler 400 euro i
standarderstatning til klager. 

Vedtaket er fattet med dissensen som fremgår over. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at KLM utbetaler 400 euro til klager i
standarderstatning.