Vedtak i Transportklagenemnda - Fly

Sammendrag

Krav om refusjon av billettprisen etter kansellert reise som følge av covid-19.

Dato
17.11.2021

Saksnummer
2020-03538

Tjenesteytere
Norwegian Air Shuttle

Klager har i det vesentlige anført

Klager hadde billetter med Norwegian for en reise fra Oslo til Fort Lauderdale den 14.
mars 2020. Reisen ble kansellert av flyselskapet som følge av covid-19 pandemien. Klager
søkte om refusjon av billettprisen og den 23. juli 2020 fikk hun svar fra Norwegian om
at NOK 11220 var refundert til klagers Mastercard som hun hadde betalt billettene med.
Klager har kun mottatt kr. 2391,94 som er beløpet for to navneendringsgebyr.

Klager krever hele billettprisen refundert.

Tjenesteyterne har i det vesentlige anført
Norwegian har tross oppfordring ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd.

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5 og 7. Nemnda
legger til grunn, i tråd med klagers påstand, at kanselleringen skyldtes covid-19. Nemnda
mener i dette tilfellet at  flyvningen ble kansellert som følge av en ekstraordinær
omstendighet utenfor flyselskapenes kontroll. Nemnda kan derfor ikke se at det er
grunnlag for standarderstatning i dette tilfellet.

Ved kansellering har passasjeren rett til å få valget mellom refusjon av den fulle
billettprisen eller omruting snarest mulig til bestemmelsesstedet på tilsvarende
transportvilkår, jf. EU-forordning 261/2004 artikkel 8 nummer 1. Klager har bedt om
refusjon og fått skriftlig bekreftelse fra Norwegian om at beløpet er overført til klagers
kredittkort. Klager hevder at hun kun har mottatt refusjon for navneendringsgebyr.
Under saksbehandlingen i Transportklagenemnda er Norwegian blitt bedt om å legge
frem dokumentasjon for at refusjonen er skjedd til klagers kredittkort, men Norwegian
har unnlatt å svare nemnda. 

Nemnda legger klagers versjon til grunn og anbefaler på bakgrunn av den at
klager i utgangspunktet krav på refusjon av billettprisen på NOK 11220 fratrukket
navneendringsgebyret som er refundert.

Norwegian har imidlertid gjennomgått en restruktureringsprosess i Irland og i Norge
etter midlertidig lov om rekonstruksjon, og Oslo tingrett avsa 12. april 2021 kjennelse
om stadfestelse av rekonstruksjon med tvangsakkord. Fristdagen er satt til å være
18. november 2020. Dette innebærer at krav mot Norwegian som har oppstått før
18. november 2020 ikke vil gjøres opp fullt ut, men behandles på lik linje med andre
uprioriterte krav. Slike usikrede kreditorer vil motta en gitt prosent av det opprinnelige
kravet de hadde. Dette omfatter også forbrukeres refusjonskrav. Refusjonssummen vil
være maksimalt 5 % av prisen passasjerene har betalt for reisen, og kun en mindre (og
hittil ukjent) del av dette vil bli utbetalt i kontanter

For krav oppstått før 18. november 2020, som klagers krav, anbefaler nemnda at
Norwegian refunderer klager i henhold til rekonstruksjonsplanen.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Klager har betalt med Mastercard. Klager kan eventuelt fremme reklamasjon mot
kortutsteder for refusjon av restbeløpet.

Vedtak

Transportklagenemnda anbefaler at Norwegian Air Shuttle refunderer til klager i henhold
til rekonstruksjonsplanen for selskapet.