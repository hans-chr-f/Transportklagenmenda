Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr.

Dato
08.05.2020

Saksnummer
2020-00578

Tjenesteytere
Ruter

Klager har i det vesentlige anført

Klager viser til at han ble ilagt et gebyr på Stortinget T-banestasjon den 21. november
2019. Klager anfører at billettautomaten klager passerte var demontert og det pågikk
arbeid på den. Klager så derfor etter en fungerende billettautomat, og henvendte
seg i den anledning til en kontrollør. Kontrolløren valgte derimot å ilegge klager
gebyr, da kontrolløren var av den oppfatning at klager var en reisende på vei ut fra
stasjonsområdet. Klager understreker at han ikke var på vei ut av T-banestasjonen, men
på vei inn, samt at det var han selv som oppsøkte billettkontrolløren. Klager har vedlagt
dokumentasjon på at han skulle reise fra Stortinget til Hasle for å avlegge en eksamen
ved Handelshøyskolen BI kl. 09:00.

Klager krever at Ruter frafaller gebyret.

Tjenesteyterne har i det vesentlige anført
Ruter har i sitt tilsvar vist til at klager ble stoppet i billettkontroll på Stortinget T-
banestasjon den 21. november 2019. Klager fremviste da et reisekort som ikke inneholdt
gyldig billett. Klager hevdet at det var feil på kortleseren på Stortinget og at han ikke
hadde påbegynt sin reise. Ruter har vist til dokumentasjon fra deres tekniske avdeling,
som viser at kortleserne var i drift på kontrolltidspunktet.

Ruter ser ingen grunn til å frafalle gebyret.

Nemnda bemerker

Klager ble ved kontroll på Stortinget T-banestasjon den 21. november 2019 ilagt gebyr
fordi han ikke kunne fremvise gyldig billett.

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det følger videre
av punkt 6.2 første avsnitt at passasjerer som ved kontroll ikke kan vise gyldig billett, vil
bli ilagt gebyr. Bestemmelsen er objektiv. Gebyr kan således ilegges selv om passasjeren
ikke har opptrådt klanderverdig. 

Klager oppholdt seg i kontrollsone uten gyldig billett. Ruter har videre dokumentert at
kortleseren var i drift, slik at klagers anførsel om dette ikke er riktig. 

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda Kollektivtransport finner ikke å kunne anbefale at klager gis
medhold.

Ikke medhold