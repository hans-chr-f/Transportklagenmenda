Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.04.2016

Saksnummer
0887/15F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Haugesund til Berlin via København den 1. april 2015 kl. 17:30. WF296
fra Haugesund ble forsinket slik at klager ikke ville rekke videreforbindelsen fra København.
Klager ble booket om til dagen etter.

Klager krever standarderstatning i henhold til EU-forordning 261/2004, 250 euro.

Det vises for øvrig til klagers brev.

Widerøe har ikke avgitt uttalelse til nemnda. Til klager har selskapet i det vesentlige
anført:

WF296 ble forsinket som følge av teknisk feil. Hendelsen er ikke kompensasjonsberettiget da
årsaken var utenfor Widerøes kontroll.

Ved lengre forsinkelser kan passasjerene velge å avbryte reisen mot full refusjon eller bli
ombooket til neste ledige avgang. Klager valgte sistnevnte.

Widerøe kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 12. august 2015 med frist til 23. september
2015 for eventuelle bemerkninger. I e-posten opplyses det bl.a. om at dersom selskapet ikke
benytter seg av sin rett til å uttale seg, kan nemnda likevel treffe vedtak på grunnlag av de
opplysninger som fremkommer i saken. Det opplyses videre om at uimotsagte påstander fra
en av partene normalt vil bli lagt til grunn som faktum av nemnda.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at WF296 fra
Haugesund til København ble forsinket som følge av en teknisk feil. Forsinkelsen medførte at
klager ikke ville rekke videreforbindelsen fra København til Berlin. Han ble omrutet og ankom
Berlin neste dag.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Teknisk feil er ikke en ekstraordinær omstendighet i forordningens forstand. Teknisk feil fritar
således ikke fra plikten til å betale erstatning. Unntak kan tenkes ved fabrikasjonsfeil og ved
skader på flyet pga. sabotasje eller terrorhandlinger, jf. EU-domstolens avgjørelse av 17.
september 2015 (C-257/14), Corina van der Lans - KLM.

Widerøe har ikke godtgjort at vilkårene for å anvende unntaksbestemmelsen er til stede.
Forsinkelsen gir etter dette rett til en standarderstatning på 250 euro. Nemnda anbefaler at
Widerøe utbetaler erstatningen.

Vedtak:

Transportklagenemnda-fly anbefaler at Widerøe utbetaler en erstatning på 250 euro.

Vedtaket var enstemmig.