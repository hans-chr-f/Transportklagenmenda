Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
22.02.2022

Saksnummer
2021-01449

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY 1899 fra Chania på Kreta til Oslo lufthavn
Gardermoen den 6. august 2021. Ved ankomst Oslo lufthavn oppdaget klager at hjulet
på kofferten var skadet, så han rapporterte dette til Norwegian før han forlot flyplassen.
Det ble fylt ut en skaderapport og klager fikk informasjon om at han nå måtte få skaden
taksert/vurdert hos en lokal forhandler før han kunne gjøre noe mer. 

Etter å ha sendt inn krav om erstatning til Norwegian, fikk klager avslag begrunnet med
at han ikke hadde klaget innen 7 dager etter ankomst. Klager fikk ikke informasjon om
at skaden måtte meldes til Norwegian innen 7 dager. Dette står det heller ingenting om
på skaderapporten. Klager mener man kan ikke basere seg på at passasjeren må lese
informasjonen på nettsidene til flyselskapet for å bli oppmerksom på klagefristen.

Klager anfører at Norwegian burde informert om dette og krever skaden på kofferten
erstattet. Kofferten er 3 år gammel og Samsonite Repair Center i Oslo har ikke lenger hjul
til denne type koffert. Ny pris i 2017 var kr. 2199.

Tjenesteyterne har i det vesentlige anført
Ved ankomst Oslo Lufthavn oppdaget klager skade på sin innsjekkede bagasje og
rapporterte skaden umiddelbart. Det ble laget en rapport på uregelmessigheten. I
rapporten ble det oppgitt at den skadede kofferten var av merket Samsonite, ca 3 år
gammel. 

Klager kontaktet Norwegian per e-post for kompensasjon den 16. september og ønsker
kompensasjon for ny bagasje, NOK 2199, da det ikke var mulig å reparere skaden. 

Norwegian refunderer normalt for skader i de tilfeller en skaderapport er opprettet
umiddelbart ved ankomst og kravet er sendt skriftlig til Norwegian innen 7 dager. Dette i
henhold Montreal Convention Artikkel 31 – Timely notice of complaints: 

1. Receipt by the person entitled to delivery of checked baggage or cargo without
complaint is prima facie evidence that the same has been delivered in good condition
in accordance with the document of carriage or with the record preserved by the order
means referred to in paragraph 2 of Article 3 and paragraph 2 of Article 4. 

2. In the case of damage, the person entitled to delivery must complain to the carrier
forthwith after the discovery of the damage, and, at the latest, within seven days from
the date of receipt in the case of checked baggage and fourteen days from the date of
receipt in the case of cargo. In the case of delay, the complaint must be made at the
latest within twenty-one days from the date on which the baggage or cargo have been
placed at his or her disposal. 

3. Every complaint must be made in writing and given or dispatched within the times
aforesaid. 

4. If no complaint is made within the times aforesaid, no action shall lie against the
carrier, save in the case of fraud on its part. 

Informasjon om hvordan Norwegians kunder skal forholde seg i forbindelse med skadet
bagasje finnes på flyselskapets hjemmeside under «Krav for skadet bagasje». 

På bakgrunn av at kravet ikke var sendt inn til Norwegian innen fristen på 7 dager kan de
ikke imøtekomme klagers krav.

Nemnda bemerker

Etter luftfartsloven § 10-18 er flyselskapet ansvarlig for skade på bagasje mens den er i
deres varetekt.

Klager har fremlagt skaderapport fra flyplassen. Det er ingen informasjon om klagefrist
på 7 dager i dette dokumentet. Klager sendte ikke inn reklamasjon og krav før over en
måned etter at skaden oppsto.

Nemndas flertall (lederen og bransjerepresentantene) bemerker at en skaderapport
er en rapport fra flyselskapet for å underbygge at skaden skjedde mens kofferten var
i selskapets varetekt. En slik rapport er ikke det samme som en en skriftlig klage fra
passasjeren, og kan ikke regnes som en reklamasjon. En passasjer som krever erstatning
for skadet gods må klage til fraktføreren innen 7 dager, jf luftfartsloven § 10-26 (2). Det
har klager ikke gjort i dette tilfellet, og fristen for å kreve erstatning er etter flertallets syn
utløpt.

Mindretallet (forbrukerrepresentantene) er av den oppfatning at den gjengse passasjer
i en situasjon som denne, vil oppfatte registreringen av skaden ved ankomst som en
innledning på klageprosessen. Klager henvendte seg til flyselskapets personale ved
utstedelsen av PIR-rapporten. Ved utstedelse av denne var skaden verifisert.
Når registreringen gjennomføres av representanter for det samme selskapet som
gjennomførte flyvningen, vil det komme overraskende på den gjengse forbruker at man i
tillegg må overholde en meget streng frist for fremsettelse av skriftlig klage for å unngå å
tape sitt ellers rettmessige krav. Den alminnelige lojalitetsplikten i kontraktsforhold
tilsier dermed at selskapet som den profesjonelle part med faktisk kjennskap til fristen,
bør sørge for at denne fremkommer tydelig i informasjonen som gis til passasjerene ved
utstedelse av skaderapporten. Da mindretallet ikke kan se at dette er kommunisert til
klager i det skriftlige materialet han ble forelagt i forbindelse med skaderapporten, er
mindretallet av den oppfatning at klageren bør ha sitt krav i behold.

Nemnda konkluderte deretter i tråd med flertallets oppfatning.

Forbrukerrepresentant Borgar Sandvik fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at klager ikke gis medhold.