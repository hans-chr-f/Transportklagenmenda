Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
540/14F

Tjenesteyter
Air France

Krav om standarderstatning grunnet forsinkelse.

Klager har i det vesentlige anført:

Klager skulle reise fra Washington til Stavanger via Paris og Amsterdam den 15. mai 2014 kl.
16:15. AF39 fra Washington til Paris ble forsinket slik at klager mistet sin videreforbindelse.

Klager stiller seg kritisk til Air France vinglende forklaringer på årsaken til forsinkelsen.

Klager ankom Stavanger ni timer forsinket og krever standarderstatning 600 euro i henhold til
EU-forordning 261/2004.

Det vises for øvrig til klagers brev.

Air France har i det vesentlige anført:

AF39 ble forsinket 4 timer og 18 minutter som følge av dårlige værforhold i Washington, det
vises til fremlagt værrapport. Hendelsen var ekstraordinær og utenfor Air France kontroll.

Air France beklager at det i saksbehandlingen ble gitt feil årsak til forsinkelsen, dette skyldtes
en menneskelig feil.

I henhold til EU-forordning 261/2004 er ikke et flyselskap erstatningspliktig dersom det kan
bevise at forsinkelsen ble forårsaket av ekstraordinære omstendigheter som ikke kunne vært
unngått selv om alle rimelige tiltak var truffet.

Air France setter alltid passasjerenes sikkerhet først. Flyselskapet har ikke reservefly på alle
utestasjoner, og hadde ikke noe valg i å forsinke avgangen i påvente av at lynnedslagene
skulle avta.

Air France kan på grunnlag av ovennevnte dessverre ikke imøtekomme klagers krav.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Air France har i dette tilfellet gitt vekslende forklaringer på hva som var årsaken til
forsinkelsen. Det er forvirrende for klager og for nemnda. Nemnda finner etter en samlet
vurdering av de foreliggende opplysninger ikke godtgjort at forsinkelsen skyldtes en
ekstraordinær omstendighet som ikke kunne unngås selv om alle rimelige tiltak var truffet.
Forsinkelsen gir følgelig rett til en standarderstatning på 600 euro. Nemnda anbefaler at
standarderstatningen utbetales.

Vedtak:

Transportklagenemnda - fly anbefaler at Air France utbetaler en standarderstatning på 600
euro.

Vedtaket var enstemmig.