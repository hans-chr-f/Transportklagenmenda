Vedtak i Transportklagenemnda - Fly

Sammendrag

Krav om refusjon av kansellert billett.

Dato
20.08.2014

Saksnummer
997/13F

Tjenesteyter
Norwegian Air Shuttle ASA

Krav om refusjon av kansellert billett.

Klager har i det vesentlige anført:

Klager og en venn hadde kjøpt flybilletter t/r Ålesund - Bangkok. To uker før avreise måtte
klagers venn kansellere sin billett grunnet sykdom i familien. Klager skulle fortsatt benytte sin
billett.

Da klager møtte opp avreisedagen den 14. august 2013, var også hans billett kansellert.
Klager stiller seg undrende til hvordan Norwegian kunne kansellere hans billett uten klagers
samtykke.

Klager krever refusjon av kansellert billett.

Det vises for øvrig til klagers brev.

Norwegian har i det vesentlige anført:

Norwegians agent har notert i bookingen at en av de to klagerne ringte inn for å kansellere
begge billettene. Hun har informert om regler og repetert at begge billettene ville bli
kansellert. Norwegian har opptak av telefonsamtalen hvor dette også blir bekreftet.

I dette tilfellet er begge billettene kansellert etter instrukser fra den ene reisende. På grunnlag
av dette kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Det står i dette tilfellet påstand mot påstand om klagers venn avbestilte begge billetter, dvs.
så vel egne som klagers billetter, eller om han kun avbestilte egne billetter.

Klagers venn har samtykket i utlevering av lydloggen fra telefonsamtalen mellom ham og
Norwegian. Nemnda har lyttet til lydloggen. Nemnda er av den oppfatning at det fremgår
relativt klart av lydloggen at klagers venn og Norwegians saksbehandler misforstår hverandre.
Etter nemndas vurdering er det ingen av partene som i utgangspunktet kan lastes for
dette. Nemnda har imidlertid delt seg i spørsmålet om Norwegian likevel kan lastes for at
misforståelsen ikke ble avdekket.

Nemndas flertall, lederen og forbrukernes representanter, er av den oppfatning
at Norwegians representant på slutten av samtalen burde oppsummert hva som
var oppfattet, dvs. at både innringers og klagers billetter skulle avbestilles. Ved
oppsummeringen burde hun ha benyttet navnene på passasjeren. Ved kun å bekrefte
at begge billetter skulle avbestilles, er det forståelig at innringeren oppfattet dette som
en bekreftelse på at hans billett til Bangkok og hans billett fra Bangkok var avbestilt.

Flertallet anbefaler etter dette at Norwegian refunder de kansellerte billettene.

Nemndas mindretall, flyselskapenes representanter, er av den oppfatning at så vel
klagers venn som Norwegians representant er å laste, og at det er rimelig med en
ansvarsfordeling. Mindretallet anbefaler at Norwegian refunderer halvparten av de
kansellerte billettene.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian refunderer de kansellerte billettene.