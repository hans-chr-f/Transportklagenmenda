Vedtak i Transportklagenemnda - Fly

Sammendrag

Krav om refusjon av utgifter til hotellovernatting som følge
av endret rutetid. Klager valgte å reise én dag tidligere.

Dato
09.06.2020

Saksnummer
2019-03789

Tjenesteytere
Norwegian Air Shuttle

Klager har i det vesentlige anført

10. juli 2019 kl. 12.25 skulle klager og en medpassasjer reise med D86073 fra Oslo til
Madrid. Den 29. mai 2019 fikk klager beskjed om at flyvningen var kansellert. Klager
anfører at de først ble tilbudt omruting med en annen Norwegian-flyvning med avgang
ca. kl. 19 den 10. juli 2019. Klager anfører at dette ikke var aktuelt, siden de hadde kjøpt
og betalt for hotell og leiebil som skulle hentes 10. juli. Hadde de takket ja til omrutingen
samme dag, ville de ifølge klager først ha ankommet Madrid kl. 23.30. Klager anfører
at de derfor valgte å heller ta en flyvning dagen før, 9. juli 2019, og de betalte for en
hotellovernatting på flyplassen fra 9. til 10. juli.

Klager krever refusjon av 101,16 euro for hotellovernattingen på flyplassen i Madrid.

Tjenesteyterne har i det vesentlige anført
Flyvningen DY764 skulle flys av et fly av typen Boeing 737 MAX. Etter ulykken i Etiopia
med et fly av typen Boeing 737 MAX utstedte European Aviation Safety Agency et direktiv
som suspenderte all bruk av denne typen fly i Europa.

Klager ble i dette tilfellet tilbudt å fly samme dag kl. 19.00. For klager var dette ikke
aktuelt, men hun aksepterte å reise med en flyvning én dag tidligere, den 9. juli 2019.
Dette medførte at hun og medpassasjeren måtte tilbringe en natt på et hotell i Madrid.

I henhold til tolkningsveiledningen for EU-forordning 261/2004 har passasjeren
kun rett til forpleining så lenge passasjeren må vente på omruting, som må skje på
sammenlignbare transportvilkår og til endelig destinasjon snarest mulig.

EU-forordning 261/2004 har ikke bestemmelser som pålegger flyselskapene å refundere
eventuelle forhåndsbetalte utgifter som blir overflødige som følge av en forsinkelse eller
kansellering. Det er ingen bestemmelser i forordningen som gjelder forhåndsbetalte
utgifter eller eventuelle følgeskader.

Norwegian kan på bakgrunn av dette ikke imøtekomme klagers krav i dette tilfellet.

Nemnda bemerker

Ruteendringer forekommer fra tid til annen. Ruteendringer som det opplyses om mer
enn to uker før planlagt avgangstid, gir ikke rett til standarderstatning, jf. EU-forordning
261/2004 artikkel 5 nr. 1 bokstav c i). I dette tilfellet skjedde ruteendringen mer enn to
uker før planlagt avgang, og det er derfor ikke grunnlag for standarderstatning.

Ruteendringer kan skape problemer og ekstra utgifter for den reisende. Etter nemndas
praksis kan flyselskapene bli kjent ansvarlig for passasjerenes påregnelige tap som følge
av dette.

Ruteendringen passet ikke for klager, og klager valgte derfor å reise dagen før, for å
rekke å hente forhåndsbestilt leiebil. Nemnda mener at utgiftene er en direkte følge av
ruteendringen, og at klager er påført et tap som klager ellers ikke ville hatt. Nemnda
mener at flyselskapet må dekke klagers hotellovernatting på flyplassen til 101,16 euro.

Vedtak

Transportklagenemnda - fly anbefaler at Norwegian dekker klagers utgifter som følge av
ruteendringen på 101,16 euro.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.