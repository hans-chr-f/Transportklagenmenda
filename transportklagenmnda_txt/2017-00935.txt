Vedtak i Transportklagenemnda - Fly

Sammendrag

Krav om standardkompensasjon ved kansellering. Værforhold.

Dato
27.02.2018

Saksnummer
2017-00935

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY631 fra Bergen (BGO) til Oslo lufthavn
(OSL) 30. desember 2016 klokken 16.20. Klager ble booket om til ny flyavgang dagen
etter klokken 07.30. 

Klager har fremsatt krav om standardkompensasjon i henhold til EU-forordning 261/2004
på 250 euro pr. person, totalt 500 euro. 

Klager har anført at flyselskapet er forpliktet til å prioritere sine ressurser slik at
forsinkelser som følge av ekstraordinære omstendigheter ikke forplanter seg til senere
avganger, jf. EU-domstolens avgjørelse i C-294/10 (Eglitis v. Air Baltic). Klager ser det slik
at værforholdene på London - Gatwick ikke kan frita selskapet for sitt erstatningsansvar
når klager kom frem 15 timer for sent på den trafikkerte ruten mellom Bergen og Oslo.

Tjenesteyterne har i det vesentlige anført
Norwegians flyvning DY631 fra Bergen til Oslo 30. desember 2016 ble kansellert.
Flymaskinen som skulle operere flyvningen satt fast på London - Gatwick som følge av
tykk tåke og tidvis dårlig sikt. Været ble ikke bedre i løpet av kvelden, og det var ikke
mulig å kun forsinke flyvningen fra Bergen til Oslo. Værforholdene og restriksjoner fra
flykontrolltjenesten påvirket lufttransporten i hele Europa denne dagen. 

Værforhold og restriksjoner fra flykontrolltjenesten må anses som ekstraordinære
omstendigheter i EU-forordning 261/2004 sin forstand. Det følger av EU-forordning
261/2004 at flyselskapet er unntatt fra å utbetale erstatning i de tilfeller hvor
kanselleringen er forårsaket av en ekstraordinær omstendighet. 

Norwegian avviser på ovennevnte bakgrunn klagers krav om standarderstatning.

Nemnda bemerker

Norwegians flyvning DY631 fra Bergen til Oslo 30. desember 2016 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

Nemnda legger til grunn at kanselleringen denne dagen skyldtes at flyet som skulle
forestå flyvningen sto fast på Gatwick, der det var tett tåke. Nemnda mener at
værforholdene i dette tilfellet må anses som ekstraordinære omstendigheter. De
ekstraordinære omstendighetene kunne ikke vært unngått eller overvunnet, til tross for
at alle rimelige tiltak var truffet.

Nemnda mener på denne bakgrunn at klager ikke har krav på standarderstatning etter
forordningen.

Vedtak

Transportklagenemnda - fly anbefaler ikke at klager gis medhold.