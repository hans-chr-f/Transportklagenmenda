Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
14.02.2020

Saksnummer
2019-02307

Tjenesteytere
Widerøe

Klager har i det vesentlige anført

Den 23. april 2019 skulle klager reise med WF747 fra Trondheim til Mosjøen med planlagt
avgang fra Trondheim kl. 08.15 og ankomst i Mosjøen kl. 09.05. Flyvningen ble imidlertid
kansellert samme dag. Klager ble omrutet til WF751 med avgang fra Trondheim samme
dag, kl. 15.40. Klager ankom Mosjøen kl. 16.30, mer enn syv timer forsinket.

Klager anfører at omstendighetene ikke er ekstraordinære og krever standarderstatning i
henhold til EU-forordning 261/2004 som følge av kanselleringen.

Tjenesteyterne har i det vesentlige anført
Flyvning WF747 opereres av besetning fra Widerøes base i Bodø. Det var beregnet
en nødvendig tilgang på fire personer i standby på basen i Bodø den aktuelle dagen.
Widerøe hadde imidlertid seks personer i standby, noe som er to personer mer enn
beregnet behov.

Det oppsto akutt sykdom, og siden denne hendelsen ikke oppsto på en av Widerøes
besetningsbaser, klarte ikke Widerøe å fremskaffe reservebesetning i tide til å operere
den aktuelle flyvningen. Det vises til fremlagt dokumentasjon på besetning i standby
samt kopi av operativ logg.

Klagers krav kan ikke imøtekommes i det aktuelle tilfellet.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

Widerøe har fremlagt dokumentasjon som viser at det oppsto akutt sykdom hos et
medlem av besetningen som skulle fly fra Rørvik for å betjene flyvningen WF747.
Widerøe har også fremlagt dokumentasjon som viser at de hadde reservebesetning
i standby i Bodø. Widerøe har ikke base i Rørvik, og etter nemndas syn er det ikke
rimelig å kreve at selskapet har ekstra besetning i beredskap der. Flyselskapet fattet
tiltak i det aktuelle tilfellet ved å omrute klager til en ny flyvning med ankomst på
bestemmelsesstedet samme dag.

Nemnda finner etter dette at Widerøe har dokumentert at kanselleringen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet, og at klageren derfor ikke har krav på standarderstatning.

Vedtak

Transportklagenemnda - fly anbefaler ikke at klageren gis medhold.