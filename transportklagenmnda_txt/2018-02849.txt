Vedtak i Transportklagenemnda - Fly

Sammendrag

Krav om erstatning av utgifter i påvente av forsinket bagasje.

Dato
15.08.2019

Saksnummer
2018-02849

Tjenesteytere
SAS

Klager har i det vesentlige anført

Klager og hans reisefølge, totalt 4 personer, reiste den 13.07.2018 fra Dublin via Oslo
til Trondheim med SAS. De ankom Trondheim kl. 20.30 og skulle videre på fisketur i
Terråk. Bagasjen kom imidlertid ikke med flyet. Bagasjen inneholdt alt av fiskestenger og
fiskeutstyr, samt klær, støvler og vadere til en fisketur de hadde planlagt i over ett år. De
fylte ut PIR-rapporter for den savnede bagasjen og forsøkte gjentatte ganger å kontakte
SAS uten hell. De ante ikke om bagasjen var forsinket, tapt eller stjålet. De snakket
med en ansatt (ikke fra SAS) på flyplassen som rådet dem til å kjøpe utstyr og kreve
erstatning fra SAS. Det ville imidlertid ha medført betydelige utgifter, så de valgte å vente
i Trondheim. Dersom de hadde klart å komme i kontakt med SAS, ville de kunne diskutert
alternative løsninger og kommet til enighet, men det var ingen SAS-representant på
flyplassen som kunne hjelpe dem og de fikk heller ikke svar da de forsøkte å ringe SAS i
Oslo. 

De overnattet derfor i Trondheim fra 13.-15.07. Bagasjen ankom ca. kl. 22.00 den 14.07.
Klager krever følgende utgifter erstattet: taxi 160 euro, hotellovernatting i Trondheim
(13.-14.07) 244 euro, og på flyplassen (14.-15.07) 255 euro, mat 67 + 471 euro, tapt dag
med forhåndsbestilt leiebil 102 euro, og tapt dag med fisketur 412 euro. Tilsammen 1
711 euro.

Tjenesteyterne har i det vesentlige anført
Bagasjen til klager og hans reisefølge ankom forsinket til Trondheim den 14.07.2018. Når
bagasje blir forsinket og passasjeren må kjøpe inn nødvendige toalettartikler og annet
viktig utstyr, vil SAS erstatte dette innen rimelige grenser. Leie av utstyr til fisketurer,
skiturer og andre aktiviteter vil også bli erstattet.

Klager og hans reisefølge ankom sent til Trondheim den 13.07 og hadde forhåndsbestilt
rom på Pilgrimsgården hotell i Trondheim sentrum. Det var deres eget valg å bli i

Trondheim/Stjørdal en ekstra natt. Forsinket bagasje vil alltid bli fraktet til den adressen
passasjeren er på etter ankomst. Det var derfor ikke nødvendig for klager og hans
reisefølge å overnatte en ekstra natt i Trondheim. De kunne ha reist til Terråk og leid
fiskeutstyr for én dag. 

SAS kan på bakgrunn av dette ikke erstatte klagers utgifter til overnatting og opphold i
Trondheim i påvente av bagasjen.

Nemnda bemerker

Klager med reisefølge reiste fra Dublin til Trondheim via Oslo den 13. juli 2018. Ved
ankomst Trondheim var ikke reisefølgets innsjekkede bagasje ankommet. Ved ankomst
Trondheim lufthavn Værnes rapporterte klager bagasjen savnet. Han mottok bagasjen
den 14. juli kl 22.00, ett døgn forsinket. Klager krever i denne forbindelse refusjon av
utgifter til hotell, drosje, mat m. m.  for totalt 1 711 euro. 

Flyselskapet er i henhold til luftfartsloven § 10-20/Montrealkonvensjonen artikkel 19
ansvarlig for tap som følge av forsinket bagasje.

Klager og hans reisefølge ankom sent til Trondheim den 13.07 og hadde forhåndsbestilt
rom på Pilgrimsgården hotell i Trondheim sentrum. Denne utgiften ville klager pådratt
seg uansett, og den kan følgelig ikke kreves erstattet.

Nemnda legger til grunn at klager hadde tilgang til internett, og ved å gå inn på SAS
hjemmeside ville han enkelt funnet hva man gjør ved forsinket bagasje og hvilke
rettigheter man har. I Terråk, dit klager skulle, er det  fullt mulig å leie fiskeutstyr. Dette
burde klager undersøkt. 

Når klager med reisefølge valgte å bli i Trondheim fremfor å reise til sitt
bestemmelsessted med forhåndsbestil leiebil, er dessverre det et valg som flyselskapet
ikke kan holdes ansvarlig for.

Vedtak

Transportklagenemnda - fly anbefaler ikke at klager gis medhold.