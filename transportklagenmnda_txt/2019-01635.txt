Vedtak i Transportklagenemnda
- Kollektivreiser

Sammendrag

Krav om frafall av ilagt gebyr ved reise med trikk.

Dato
11.06.2019

Saksnummer
2019-01635

Tjenesteytere
Ruter

Klager har i det vesentlige anført

Klager reiste med trikken 10. april 2019. Han hadde tre dager tidligere kuttet seg i
fingeren, måtte straks reise til legevakten og hadde feber i tre dager etterpå. Han hadde
glemt at Ruter-billetten hadde utløpt, og ble tatt i kontroll og ilagt gebyr. 

Klager har, på bakgrunn av det ovennevnte, fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr fordi han ikke hadde gyldig billett. I kontrollen ble det fremvist en
billett som hadde utløpt tre dager før kontrollen. Det er kundens eget ansvar å sørge for
å ha gyldig billett under reisen. 

Ruter avviser på ovennevnte grunnlag klagers krav om frafall av ilagt gebyr.

Nemnda bemerker

Klager ble ved kontroll på trikken 10. april 2019 ilagt gebyr fordi han ikke kunne vise
gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har ikke bestridt at han ikke hadde gyldig billett under reisen med trikken.
Vilkårene for å ilegge gebyr var dermed til stede. 

Nemnda bemerker at klagers månedskort var utløpt tre dager tidligere. Nemnd kan ikke
se at hans helsetilstand kan gi grunnlag for å anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.