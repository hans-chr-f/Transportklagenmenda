Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2014

Saksnummer
722/13F

Tjenesteyter
Vueling

Krav om standarderstatning grunnet forsinkelse.

Klager har i det vesentlige anført:

Klager skulle reise fra Stavanger til Malaga via Barcelona den 3. oktober 2013 kl. 16:00. VY2702
fra Stavanger til Barcelona ble nesten ni timer forsinket.

Klager stiller seg kritisk til Vuelings fraskrivelse av ansvar, og mener en teknisk feil på
flyselskapets gamle flåte må anses å ligge innenfor flyselskapets kontroll.

Klager har vært i kontakt med en medpassasjer som har mottatt standarderstatning på 400
euro. Klager mener dette må skape presedens.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Vueling har i det vesentlige anført:

VY2702 ble forsinket 8 t 40 min som følge av teknisk feil. Det ble satt inn et erstatningsfly for å
operere flyvningen.

Ved forsinkelser på over fem timer kan passasjerene velge å enten avbryte reisen mot full
refusjon, eller de kan booke om reisen kostnadsfritt ved forsinkelser på mer enn to timer.

I henhold til EU forordning 261/2004 er forsinkelsen ikke kompensasjonsberettiget da
hendelsen ble forårsaket av ekstraordinære omstendigheter som ikke kunne vært unngått
selv om alle rimelige tiltak var truffet.

På grunnlag av ovennevnte kan Vueling ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med om lag ni timer.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU- domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Vueling har i denne saken ikke gitt noen opplysninger om den tekniske feilen eller
dokumentert denne ved fremleggelse av teknisk rapport, logg eller lignende. Vueling har
følgelig i denne saken ikke godtgjort at forsinkelsen skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Dette skulle tilsi at Vueling
er pliktig til å betale en standarderstatning på 400 euro per person.

Nemnda har imidlertid mottatt syv klager på denne forsinkelsen. I sak 808/13F
(FLYKN-2013-808) har Vueling fremlagt teknisk log som viser at forsinkelsen skyldtes
røykutvikling i flyets hjelpemotor.

Det er uheldig at Vueling ikke har fremlagt tilsvarende opplysninger i sak 722/13F
(FLYKN-2013-722). Forskjellsbehandlingen gir inntrykk at tilfeldig saksbehandling.

Klager har videre opplyst at andre passasjerer på samme flygning er gitt standarderstatning
på 400 euro. Vueling har ikke kommentert dette, og nemnda legger klagers opplysninger
til grunn. Nemnda finner det uheldig at Vueling behandler passasjerene forskjellig.
Forskjellsbehandlingen gir inntrykk av tilfeldig saksbehandling.

Nemnda står imidlertid rent faktisk i den situasjon at nemnda gjennom en annen sak er kjent
med årsaken til forsinkelsen. Nemnda er av den oppfatning at nemnda ikke kan se bort fra
denne kunnskap ved sin anbefaling i herværende sak.

For så vidt angår Vuelings utbetaling til andre passasjerer, har nemnda forståelse for at klager
mener at dette må få følger også for deres sak. Nemnda er imidlertid av den oppfatning at
Vuelings utbetaling ikke kan binde i andre saker med mindre Vueling har gitt uttrykk for en
generell erkjennelse av ansvar i saken. Det synes ikke tilfelle. Nemnda finner derfor ikke å
kunne legge avgjørende vekt på disse utbetalinger

Vuelings forklaring og dokumentasjon i sak 808/13F (FLYKN-2013-808) er forelagt
Luftfartstilsynet som ikke har noe å bemerke til flyselskapets beskrivelse av den tekniske
feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen.

Forsinkelsen gir derfor ikke rett til standarderstatning etter EU-forordningen.

Vedtak:

Transportklagenemnda - fly finner ikke å kunne anbefale at klager gis medhold i kravet om
standarderstatning.

Vedtaket var enstemmig.