Vedtak i Pakkereisenemnda

Sammendrag

Krav om refusjon av avbestillingsgebyret grunnet Covid-19.

Dato
20.01.2021

Saksnummer
2020-03596

Tjenesteytere
ReiseExperten AS

Klager har i det vesentlige anført

Klagen gjelder en pakkereise for 27 personer til Tyskland i perioden 16.04.2020 -
20.04.2020. Totalpris 99 765 kroner. Kravet gjelder for 16 personer.

Dette var en tur for konfirmanter/Tentro-elever fra flere menigheter i Sør-Rogaland. Fra
menigheten skulle 27 personer, 4 ledere og 23 elever, reise.

Etter anbefaling fra Folkehelseinstituttet og en vurdering fra ledere og foreldre som
skulle delta eller sende barna sine på tur, valgte menigheten i Sør-Rogaland å avlyse
turen til Tyskland grunnet situasjonen rundt Covid-19 pandemien. De vurderte turen som
ikke "nødvendig" etter formuleringer og anbefalinger fra FHI. Beslutningen ble tatt 13.
mars 2020.

Klager har søkt forsikringsselskap om dekning/erstatning. Klager har ikke blitt tilkjent
dekning/erstatning. Noen har fått dekket kravet, men ikke alle.

Klagers krav: 16 billetter à 3 695 kroner, totalt 59 120 kroner. Resterende reisende fra
menigheten har enten fått krav dekket fra reiseforsikringen eller har frafalt kravet.

Det vises for øvrig til korrespondanse fra klager.

Tjenesteyterne har i det vesentlige anført
Klager har lagt ved et generelt brev av 28.08.2020 fra Finnøy Buss AS / ReiseExperten AS
hvor følgende fremgår:
"Ref.: Innstilte reise eller kansellering av reiser grunnet Covid 19
Viser til din/deres innstilte eller kansellerte reise hos Finnøy Buss AS / ReiseExperten AS
og refusjon av innbetalt beløp. Vi står i en turbulent tid i disse dager og vi ønsker derfor å
gi deg/dere statusoppdatering.

Finnøy Buss AS / ReiseExperten AS har som andre reiseselskap blitt påført store
økonomiske tap og vi arbeider med å få refundert penger fra mange av våre
samarbeidspartnere. Vi er derfor i øyeblikket ikke i stand til å refundere dere innbetalt
beløp på grunn av nåværende situasjon med Covid 19 som har påført uvanlig store
utgifter. Vår jurist jobber med saken og håper på en løsning. Juristen anbefaler at dere
også tar en runde med ditt/deres forsikringsselskap. Be forsikringsselskapet betale ut
utestående og deretter sende en regress til Finnøy Buss AS. 

Vi beklager at vi ikke i dag kan bekrefte noen tidsfrist for refusjon. Vi vet at denne
situasjonen ikke er tilfredsstillende for noen av partene."

Finnøy Buss AS / ReiseExperten AS har ikke sendt tilsvar til nemnda. 

Det vises for øvrig til korrespondanse fra Finnøy Buss AS / ReiseExperten AS.

Nemnda bemerker

Klagen gjelder en pakkereise for 27 personer til Tyskland i perioden 16.04.2020 -
20.04.2020. Totalpris 99 765 kroner. Kravet gjelder for 16 personer.

Reisen gjelder en tur for konfirmanter/Tentro-elever fra flere menigheter i Sør-Rogaland.
Fra menigheten skulle 27 personer, 4 ledere og 23 elever, reise. Etter anbefaling fra
Folkehelseinstituttet og en vurdering fra ledere og foreldre som skulle delta eller sende
barna sine på tur, valgte menigheten i Sør-Rogaland å avlyse turen til Tyskland grunnet
situasjonen rundt Covid-19 pandemien. De vurderte turen som ikke "nødvendig" etter
formuleringer og anbefalinger fra FHI. Beslutningen ble tatt 13. mars 2020.

Klagers krav: 16 billetter à 3 695 kroner, totalt 59 120 kroner.

Nemnda har delt seg i et flertall og et mindretall.
Nemndas flertall, forbrukerrepresentantene og nemndsleder, mener pakkereiseloven
§ 22 kommer til anvendelse. Selv om først det offisielle reiserådet kom 14.03 hadde
regjeringen allerede den 12.03 sterkt anbefalt å ikke reise utenlands. Smitten var
på dette tidspunkt økende i Tyskland. Flertallet anbefaler at klager gis medhold i sin
klage om refusjon av 59 120 kroner. Det påløper forsinkelsesrente fra 90 dager etter
avbestillingstidspunktet. Nemndas flertall anbefaler at utbetalingen skjer innen 14 dager
fra mottagelse av vedtaket. 

Mindretallet, reisebransjens representanter, mener at pakkereiseloven § 22 ikke kommer
til anvendelse før etter 14.03.2020 som er tidspunktet for den offisielle anbefalingen fra
UD. Nemnda bør ikke fravike tidligere, langvarig nemndspraksis som legger UDs reiseråd
til grunn for § 22-vurderingene. I motsatt fall, vil nemnda åpne opp for prosessdrivende
individuelle og subjektive vurderinger av hver enkeltreise. Mindretallet mener at klager
skal belastes avbestillingsgebyret.

Vedtak blir etter dette truffet i samsvar med flertallets syn.

Vedtak

Pakkereisenemnda anbefaler at klager gis medhold.
Vedtaket er avsagt under dissens som fremgår ovenfor