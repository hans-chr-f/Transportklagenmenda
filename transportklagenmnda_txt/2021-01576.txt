Vedtak i Transportklagenemnda - Fly

Sammendrag

Erstatning som følge av at sete ikke kunne reguleres.

Dato
17.02.2022

Saksnummer
2021-01576

Tjenesteytere
KLM

Klager har i det vesentlige anført

Klager hadde kjøpt en tur-retur-reise på Business Class med Air France fra Oslo via Paris
til Shanghai med avreise den 6. august 2020. Reisen kostet totalt kroner 59.269. På
strekningen Paris-Shanghai med AF0198, kunne hennes sete ikke reguleres, og hun fikk
dermed ikke den tjenesten hun hadde betalt for. Personalet om bord, samt en reparatør
som kom om bord ved mellomlanding i Seoul, forsøkte å reparere setet uten hell.
Klager krever kontant kompensasjon på 10.000 kroner , og ønsker ikke voucher som
er tilbudt fra KLM, da hun uansett ikke har kunnet reise grunnet Covid-19. Klager
understreker at normalt koster denne reisen i overkant av 20.000 kroner, og at hun antar
prisen denne gang var så mye høyre grunnet Covid-19 situasjonen.

Tjenesteyterne har i det vesentlige anført
KLM har tilbudt klager en voucher på 2030 kroner som erstatning for det ødelagte setet. 
KLM viser til at med unntak av det ødelagte setet, har klager kunnet nyte godt av alle de
andre fordelene som følger med en Business Class reise. Det er adgang til å ta med mer
bagasje, prioritert service, adgang til lounge, samt spesielle måltider. De har som en gest
gitt klager en voucher som følge av denne hendelsen, og kan ikke godta klagers krav om
ytterligere erstatning.

Nemnda bemerker

Klager har gitt en beskrivelse av det ødelagte setet, som ikke er bestridt av KLM. Det
legges altså til grunn at det ikke gikk an å lene setet bakover. 

KLM har i tilsvaret til nemnda opplyst at setet ble forsøkt reparert ved mellomlanding i
Seoul, men at det ikke lot seg gjennomføre. 

Slik nemnda ser det var muligheten til å legge ned setet en del av avtalen klager inngikk
med KLM da hun kjøpte billett på business class på langdistanseflyvningen. KLM har
derfor levert en mangelfull ytelse. Mangelen ble forsøkt rettet uten hell, og klager har
krav på et forholdsmessig prisavslag. Prisavslaget skal utgjøre forskjellen med og uten
mangel, og må i dette tilfellet fastsettes skjønnsmessig.

Nemnda mener at prisavslaget i dette tilfellet skjønnsmessig bør settes til 10 000 kroner,
og at voucheren blir slettet. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at KLM utbetaler 10 000 kroner til klager.