Vedtak i Transportklagenemnda - Sjø

Sammendrag

Krav om refusjon grunnet pålagt gebyr i kontroll.

Dato
28.08.2019

Saksnummer
2019-02831

Tjenesteytere
Norled AS

Klager har i det vesentlige anført

Klager reiste fra Oppedal til Lavik den 30. mai 2019 kl. 09:30 med båten Ampere. På
overfarten bestemte klager og kona seg for å forlate bilen og gå inn i kafeen. De setter
seg og regner med at billettørene ville gå rundt å kreve betaling som de normalt sett gjør.
Midt under overfarten kommenterer noen om at det snakkes mye i høytaleranlegget.
Klager har ikke fått med seg hva som sies over høytaleren.  Klager kommer da på at han
ikke hadde betalt og går bort til billettørene og beklaget at han var sen. 

Klager gir fra seg sitt autopasskort og får et gebyr på kroner 2100.  Billettøren sier at det
har blitt ropt opp fem ganger at det manglet betaling på en bil.

Klager mener at billettørene var lite imøtekommende da de ikke var interessert i å høre
på han sine argumenter.

Klager krever refusjon av det pålagte gebyret på kroner 2100.

Tjenesteyterne har i det vesentlige anført
Norled vil ikke trekke tilbake gebyret som de mener ble ilagt på rettmessig grunnlag. 

Norled beklager at gjennomføringen av kontrollen ikke ble opplevd som grei, og de
registrerer at det ikke var åpenbart for denne passasjeren at billettkontroll var startet.
Det er naturligvis uheldig, men Norled mener at dette ble kunngjort så langt det lot seg
gjøre via høyttaler, og passasjeren ble gitt rimelig anledning til å løse billett før det ble
bestemt at kontroll skulle utføres. En kontroll må nødvendigvis skje i god nok tid før
ankomst til kai. Disse kontrollene kan gjennomføres både av eksterne og av interne
kontrollører.

I den grad klageren opplevde det som om det var fordi han selv var på vei til
billettkontoret at gebyret ble satt, vil Norled legge til at det er svært sannsynlig at
mangelen på gyldig reisebevis ville blitt oppdaget senere i kontrollen, og gebyret ville
uansett da blitt satt. Dersom klageren ikke hadde reist med autopass ferjekort, ville det
blitt utstedt gebyr som enten skulle betales på stedet, eller ville blitt etter fakturert.

Norled vil med dette unnskylde at klageren følte seg dårlig behandlet, og de beklager
spesielt at det oppsto en høylytt diskusjon i passasjerområdet etter at gebyret var ilagt.

Norled kan ikke imøtekomme klagers krav.

Nemnda bemerker

Klager den   ble ilagt gebyr på ferjen fra Oppedal til Lavik fordi han ikke hadde kjøpt
billett før det var varslet billettkontroll.  

Det fremgår av forskrift om transport med ferje § 7 at den reisende selv har ansvar
for å ha gyldig billett og at reisende som ved kontroll ikke kan vise gyldig billett eller
elektronisk betalingsmedium, skal betale tilleggstakst.  Regelen er objektiv og er
tilleggsavgift er ikke avhengig av at den reisende har opptrådt klanderverdig. 

Nemnda legger til grunn at betaling av billett skjedde ved billettkontoret ombord på ferja
og at billettkontroll ble varslet en rekke ganger over høytaleranlegget.  

Klager hadde ikke kjøpt billett og vilkårene for å ilegge tilleggsavgift var til stede. 

Klager har opplyst at han ventet med å kjøpe billett fordi det var kø ved billettkontoret og
satte seg i kafeen og kom i prat med folk. Klager hevder at han hørte at det ble sagt noe
over høytaleren, men fikk ikke med seg at det ble varslet billettkontroll. Han var dessuten
på vei til billettkontoret da han ble stoppet. 

Nemnda bemerker at den reisende selv har plikt til å skaffe billett og bør da ha en viss
oppmerksomhet mot å ordne billett. 

Nemnda har merket seg opplysningen om at billettkontroll var varslet fem ganger og det
kan etter nemndas syn ikke være tvil om at billettkontroll deretter startes. 

Nemnda kan ikke se at det er grunnlag for å anbefale at tilleggsavgiften frafalles.
Reaksjon kan oppleves som streng, men av hensyn til reiseforetakenes behov er det
nødvendig med en konsekvent praksis da det er ulike årsaker til at reisende ikke kan vise
billett.

Nemnda viser for øvrig til selskapets unnskyldning for så vidt gjelder gjennomføringen av
kontrollen.

Vedtak

Transportklagenemnda Sjø finner ikke å kunne anbefale at klager gis medhold.