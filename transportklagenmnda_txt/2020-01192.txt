Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2020

Saksnummer
2020-01192

Tjenesteytere
Widerøe

Klager har i det vesentlige anført

Klager (to personer) hadde reise fra München til Tromsø via Bergen den 27. desember
2019. Flyvningen fra Bergen til Tromsø WF618 kl. 19:50 kunne ikke lande i Tromsø, men
landet i Bodø hvor klager måtte overnatte. Han ble booket om til dagen etter til Tromsø
med WF1625 kl. 11:50, denne flyvningen ble forsinket og ny tid ble 12:30. 

Klager har mottatt refusjon for hotellutlegget de hadde i Bodø, det har også blitt utbetalt
250  euro per person til klager. Disse 500 euroene var for at flyet fra München til Bergen
var overbooket. 

Klager krever standarderstatning på 250 euro per person i henhold til EU-forordning.
Dette er for strekningen Bergen til Tromsø.

Tjenesteyterne har i det vesentlige anført
Widerøe viser til utbetaling de har gjort til klager: 
En kvittering for hotellutlegget til klager. 
En kvittering for 500 euro (den viser ikke for hvilken strekning).

Nemnda bemerker

Klager anfører at han ble nektet ombordstigning i München og at han ble booket om til
et SAS-fly fra München til Bergen. Han anfører videre at de 250 euro per person han har
mottatt fra Widerøe er for denne hendelsen. Klager anfører videre at han ble forsinket
fra Bergen til Tromsø og måtte overnatte i Bodø. Han har fått dekket hotellovernatting i
Bodø, men hevder han har krav på ytterligere 250 euro per person for denne hendelsen. 

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Widerøe anfører at klager har mottatt 250 euro for forsinkelsen som oppstod mellom
Bergen og Tromsø, og har fremlagt dokumentasjon på utbetaling på 500 euro. 

Klager har tross oppfordring ikke fremlagt opprinnelige reisedokument som viser hele
reiseruten. Nemnda har kun mottatt boardingkort på strekningene innenlands i Norge.
Nemnda kan ikke se at klager har godtgjort at han hadde en gjennomgående billett fra
München til Tromsø, eller at han ble nektet ombordstigning i München.

Nemnda legger etter dette til grunn at klager har mottatt standarderstatning i henhold til
EU-forordning 261/2004 for forsinkelsen som oppstod mellom Bergen og Tromsø, og kan
ikke anbefale ytterligere erstatning. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly kan ikke anbefale at klager gis medhold.