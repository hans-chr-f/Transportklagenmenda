Vedtak i Transportklagenemnda - Fly

Sammendrag

Krav om refusjon av billett grunnet kansellering.
Påstand om misvisende informasjon fra SAS.

Dato
15.06.2021

Saksnummer
2020-02414

Tjenesteytere
SAS

Klager har i det vesentlige anført

Klager med følge skulle reise fra Oslo til Milano den 4. april 2020, men etter informasjon
fra SAS den 16. og 21. mars,  valgte klager å kansellere reisen. Klager hevder at SAS
har gitt misvisende informasjon, ved at informasjonen som ble gitt den 16. mars ikke
samsvarer med beskjeden om behov for ruteendring den 21. mars. 

Klager har tapt over 4000 kroner på denne villedende informasjonen fra SAS:

Klager krever at flyselskapet refunderer billettene i sin helhet.

Tjenesteyterne har i det vesentlige anført
Klager har fremmet krav mot SAS der det kreves tilbakebetalt billetter for den reise som
skulle ha funnet sted den 4. april 2020. 

I og med at klager hadde kjøpt en refunderbar billett, bestrider SAS kravet med
henvisning til selskapets generelle befordringsvilkår og billettregler art.4.1.3 og
4.1.4 (a), som klager aksepterte ved billettkjøpet. Jfr. de nevnte artikler plikter SAS å
tilbakebetale refunderbare tilleggsavgifter passasjeren kansellerer en flybillett som ikke
er refunderbar. 

På eget initiativ valgte klager den 21. mars 2020 å avbestille sin reise. På dette
tidspunktet var flyet med rutenummer SK4719 ennå ikke innstilt. SAS viser til fremlagt
dokumentasjon fra intern loggføring. Klager er dermed berettiget til refunderbare
tilleggsavgifter på kr. 189,- per billett. Dette ble refundert 29. juli 2020. 

Utover dette vil SAS ikke imøtekomme klagers krav. 

Klager hevder at kommunikasjonen fra SAS i forkant har vært misvisende, og at dette
har vært grunnen til at billettene ble avbestilt. SAS er ikke enig i at kommunikasjonen har
vært misvisende i så stor grad at klager selv kunne forutsette at flyvningen til Milano ikke
skulle gå. Det stemmer at Italia ikke stod på listen som ble publisert den 16. mars 2020,
men det stod samtidig at SAS vil fortsette å justere ruteprogrammet ut fra situasjonen,
herunder nye reiseråd og -restriksjoner. Det har blitt tatt løpende vurderinger hver
eneste dag om hvilke ruter som skal fortsette, og fem dager etter at klager selv avbestilte
ble klagers flyvning kansellert av SAS. 

SAS påpeker til slutt at klager heller ikke har mottatt mail der det fremgår eller bekreftes
spesifikt at den aktuelle flyvningen faktisk er kansellert i tiden før han avbestilte reisen.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon eller omruting. En forutsetning
for at forordningen skal gjelde er at passasjeren har en bekreftet reservasjon på den
aktuelle flyvningen jf. artikkel 3 nr. 2 bokstav a jf. nr. 1

I dette tilfellet har SAS dokumentert at klager kansellerte sin reise den 21. mars 2020.
SAS kansellerte flyvningen den 26. mars.  På tidspunktet for når SAS kansellerte
flyvningene, hadde ikke klager lenger en bekreftet reservasjon på den aktuelle
flyvningen.

Nemnda har forståelse for at klager finner det urettferdig å ikke motta refusjon for en
reise ikke lot seg gjennomføre på grunn av covid-19. Men heller ikke flyselskapet har
ansvar eller kontroll over det som har inntruffet. I Kommisjonens veiledning pkt. 2.2 om
Covid 19 fremgår at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reisen.

Klagers billetter med SAS var ikke-refunderbare. Klager har med dette ikke rett på
refusjon i henhold til billettreglene.

Nemnda vurderer deretter om SAS er ansvarlig for klager på erstatningsrettslig grunnlag.

Vilkårene for erstatning er:

a) ansvarsgrunnlag
b) et økonomisk tap
c) adekvat årsakssammenheng

Når det gjelder ansvarsgrunnlag er vurderingen i dette tilfellet om SAS har opptrådt
uaktsomt.

Nemnda har delt seg i et flertall og et mindretall. 

Flertallet, lederen og bransjerepresentantene, mener at SAS ikke har opptrådt uaktsomt.
I e-posten klager mottok fra SAS kommer det frem at 
SAS, grunnet covid-19, måtte tilpasse sine flytider. I e-posten ble
klager gitt muligheten til å ombooke flyvningen kostnadsfritt eller motta en voucher.
Det kommer ikke frem av e-posten at reisen er kansellert. Passasjerer som hadde kjøpt
billetter før 30. april 2020 ble tilbudt kostnadsfri omboooking eller en voucher, selv om
reisen dere ikke var kansellert. At Italia ikke stod på listen som ble publisert den 16. mars
endrer ikke flertallets vurdering.  

Mindretallet, forbrukerrepresentantene, mener at vilkårene for erstatning er oppfylt.
Selv om det ikke direkte fremgår av mailen at klagers flyvning er kansellert, finner
mindretallet at e-posten fra SAS datert 21. mars 2020, lest i sammenheng, etterlater et
inntrykk av at klagers reise ikke kan gjennomføres som planlagt og at klager kun har
valget mellom voucher og ombooking. Det vises til emnefeltet som viser til klagers
reise "your upcoming trip with SAS" og det vises til at SAS uttrykker at det må foretas
nødvendige endringer og justeringer i flyplanen, og at SAS forstår at dette "is not optimal
for you" og at "we are aware of the impact this decision has". At dette ikke er optimalt for
klager, og at SAS er klar over følgende dette får, tilsier med tyngde at klagers reise ikke
vil gå som planlagt, ettersom det optimale for klager naturligvis ville vært at reisen ble
gjennomført som planlagt. 

Videre vises det til at klager i e-posten kun presenteres for to valg, enten ombooking eller
voucher. Det sies ingenting om at klager kan avstå fra å velge ombooking eller voucher
og at klager kan gjennomføre flyvningen som normalt, og det sies ingenting om at klager
vil få full refusjon og evt. standardkompensasjon dersom klager avventer og flyvningen
deretter blir kansellert av SAS. SAS formidler heller ikke at flyvningen ikke er kansellert
enda, selv om dette ville vært naturlig i lys av de øvrige formuleringene som mindretallet
har pekt på ovenfor.»

Etter mindretallets syn har SAS villedet klager, delvis ved å gi og delvis ved å utelate
informasjon som i sum var egnet til å villede klager med hensyn til den faktiske
situasjonen og hvilke rettigheter og valgmuligheter klager hadde. SAS har derigjennom
påvirket klager til å foreta en økonomisk beslutning som klager ellers ikke ville ha truffet
om klager hadde fått den informasjonen vedkommende burde ha fått. SAS har således
utvist uaktsomhet.

Klager har for nemnda gitt uttrykk for at kanselleringen ble utført som følge av
informasjonen fra SAS. E-posten fra SAS var således den avgjørende årsaken til at klager
valgte å kansellere billettene og søke om refusjon, og dermed avgjørende for at klager
ble påført et tap ved at hun ikke fikk full refusjon av billettene.

På ovennevnte bakgrunn finner mindretallet at klager skal stilles som om hun ikke hadde
kansellert, og anbefaler derfor at SAS erstatter hennes fulle billettutgifter.

I tråd med flertallets syn anbefaler nemnda at klager ikke gis medhold. Klager har krav på
utbetaling av refunderbare skatter og avgifter, noe klager har mottatt. 

Vedtaket er fattet med dissensen som fremgår over.

Vedtak

Transportklagenemnda anbefaler at klager ikke gis medhold.