Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
17.03.2015

Saksnummer
792/14F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Oslo til Alta den 3. april 2014 kl. 19:45 med DY328. Underveis måtte flyet
lande i Tromsø på grunn av dårlig vær i Alta.

Klager ble forlatt i Tromsø kun med et telefonnummer det var umulig å komme gjennom på.
Klager måtte selv skaffe hotell og videre transport.

Klager krever refusjon av utgifter til hotell, drosje og flybillett fra Tromsø til Alta, til sammen
kroner 4 246.

Det vises for øvrig til klagers brev.

Norwegian har i det vesentlige anført:

DY328 måtte lande i Tromsø som følge av dårlige værforhold i Alta, det vises til fremlagt
dokumentasjon. Hendelsen er ikke kompensasjonsberettiget i henhold til EU-forordning
261/2004, da værforhold er utenfor Norwegians kontroll.

Det ble sendt ut sms til alle passasjerer om at de måtte henvende seg til Norwegians
representant i Tromsø for forpleining, og at de kunne ringe et telefonnummer for ombooking
eller refusjon. Klager ble booket om til Norwegians avgang dagen etter kl. 22:05 fra Tromsø til
Alta.

Klager ble tilbudt omruting, men valgte samme kveld å kjøpe ny billett med annet selskap
dagen etter. Klager tok inn på hotell vel vitende om at han ikke skulle reise med Norwegian
dagen etter. Han har derfor ikke krav på forpleining av Norwegian.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian har refundert klagers utgifter til hotell og drosje, kroner 1 397, selv om klager ikke
hadde krav på dette. Videre har selskapet refundert hans ubenyttede flybillett fra Tromsø til
Alta, kroner 1 199. Norwegian kan ikke imøtekomme klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at flyet ikke kunne
lande i Alta grunnet vanskelige værforhold. Flyet gikk ned i Tromsø og resten av flygningen ble
kansellert. Nemnda er av den oppfatning at værforholdene må anses som en ekstraordinær
omstendighet og at kanselleringen ikke kunne unngås.

Kanselleringen gir følgelig ikke rett til standarderstatning etter forordningen.

Ved kanselleringer har passasjeren valget mellom refusjon av billettprisen og omruting
snarest mulig, på tilsvarende transportvilkår, til bestemmelsesstedet. Dersom passasjeren
velger omruting, skal flyselskapet tilby mat og forfriskninger som står i rimelige forhold til
ventetiden samt hotell dersom overnatting er nødvendig. Flyselskapet plikter å informere
passasjeren om sine rettigheter.

Norwegian har fremlagt utskrift av sms sendt til passasjerene der de blir bedt om å ta kontakt
med deres representant på flyplassen for hotellrom. Det ble også opplyst at flybilletten kunne
bookes om eller refunderes gjennom Norwegians hjemmeside eller på telefon.

Klager har opplyst at han ikke kom igjennom på telefon. Det er uklart hvor lenge han forsøkte.

Norwegian har opplyst at klager ble ombooket til neste dag kl. 22.05, dvs. etter om lag 22
timer. Nemnda kan ikke se at klager ble informert om dette.

Nemnda er av den oppfatning at klager i den foreliggende situasjon burde ha skaffet seg
hotell gjennom Norwegians representant på flyplassen. Norwegian har erstattet klagers
utgifter til hotell med kr 1.000. Nemnda er av den oppfatning at det ikke er grunnlag for
refusjon ut over dette. Nemnda bemerker i denne forbindelse at flyselskapene har avtale med
aktuelle hotell om rimelige priser i slike tilfelle.

Klager bestilte billett med Widerøe. Widerøes avgang var om lag 16 timer tidligere
enn Norwegians alternative avgang. Nemndas flertall, lederen og forbrukernes
representanter, er av den oppfatning at Norwegian burde ha tilbudt omruting med
Widerøe, jf. Norwegians plikt til å omrute «snarest mulig». En omruting med Norwegian
ville gitt en hel dag og kveld ekstra i Alta. Flertallet anbefaler at Norwegian erstatter
klagers ekstrautgifter, dvs. utgifter til Widerøe-billetten med fratrekk av det beløp som
er refundert for Norwegian-billetten.

Mindretallet, representantene fra flyselskapene er ikke enig i flertallets vurdering.
Klager kjøpte ny billett med annet flyselskap 25 minutter etter flyet hadde landet
på Tromsø Lufthavn. Norwegian sendte ut sms med informasjon om hvordan klager
skulle forholde seg til ombooking og hotell, 38 minutter etter landing. Klager hadde da
allerede inngått en ny avtale. Etter mindretallets vurdering, kan ikke Norwegian lastes
for dette, og klager må selv bære de ekstra utgiftene.

Nemnda traff etter dette slikt

Vedtak:

Transportklagenemnda-fly anbefaler at Norwegian erstatter klagers ekstrautgifter til billett
med Widerøe. For øvrig finner nemnda ikke å kunne anbefale at klager gis medhold.