Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-00485

Tjenesteytere
SAS

Klager har i det vesentlige anført

Klager skulle reise fra Newark til Gøteborg via Oslo den 3. januar 2017 kl. 18:55 med
SK908. Flyvningen fra Newark SK908 var ca. 20-25 minutter forsinket til Oslo og klager
mistet dermed sin videreforbindelse til Gøteborg WF326. Klager ble booket om til WF332
som landet kl. 17:50 mot opprinnelig kl. 09:50. 

Klager har fått beskjed fra SAS hvor de sier at det var Air Traffic Control (ATC) og slot tider
som gjorde at de ble forsinket. Klager mener her at ATC ikke utgjør en ekstraordinær
omstendighet i denne saken. 

Ved ankomst Oslo mener klager det fortsatt var en viss sjanse for å rekke flyvningen
WF326 til Gøteborg, men SAS bistod ikke med noen form for assistanse for at klager
skulle rekke flyvningen. De hadde i utgangspunktet 40 minutter som er de godkjente
minuttene ved videreforbindelse. 

Klager krever standarderstatning 600 euro per person i henhold til EU-forordning
261/2004, total 3000 euro.

Tjenesteyterne har i det vesentlige anført
Klager med familie skulle reise fra New York til Oslo med SK908 kl. 18:55 og hadde
videreforbindelse til Gøteborg med WF326 kl. 08:55 med ankomst Gøteborg kl. 09:50.
SK908 den 03.01.17 ble forsinket på grunn av restriksjoner på flyplassen i Newark som
følge av dårlige værforhold. Flyet ble stående i taksekø i 60 minutter, fra kl. 18:50 til
19:50, men klarte å innhente noe av forsinkelsen i luften og landet 22 minutter etter
oppsatt ankomsttid på Gardermoen. SAS viser til fremlagt dokumentasjon. 

SAS gjorde det som var mulig for å frakte passasjene til deres endestasjon, og de ble
booket om til neste mulige avgang med WF332 kl. 16:30.

Forsinkelser som skyldes ATC og værforhold, er omstendigheter SAS som flyselskap ikke
rår over, og anses derfor for å være ekstraordinært. Det er ingen forhåndsregler SAS
kunne ha tatt for å unngå denne hendelsen.

SAS kan på grunnlag av ovennevnte ikke imøtekomme klagers krav om EU-
kompensasjon.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har opplyst at forsinkelsen skyldtes restriksjoner fra flygeledelsen på
flyplassen i Newark, og har vedlagt dokumentasjon som viser at regn og tett skydekke
forårsaket lav sikt og ugunstige flyveforhold.  Selskapet har opplyst at de gjorde det som
var mulig for å frakte passasjene til deres endestasjon, og de ble booket om til neste
mulige avgang med WF332 kl. 16:30.

Slik nemnda ser det har flyselskapet ved dette dokumentert at forsinkelsen skyldtes en
ekstraordinær omstendighet som ikke kunne vært unngått selv om alle rimelige tiltak var
truffet; Forsinkelsen skyldtes at selskapet fulgte pålegg fra en tredjepart. Dette pålegget
hadde selskapet ikke kontroll over. Klageren har etter dette ikke rett til erstatning.

Vedtak

Transportklagenemnda - fly anbefaler ikke at klager gis medhold.