Vedtak i Transportklagenemnda - Fly

Sammendrag

Krav om standardkompensasjon ved forsinkelse. Spørsmål om
gyldig reklamasjon etter transportklagenemndforskriften § 5-1 (2).

Dato
26.11.2019

Saksnummer
2019-00489

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D81641 fra Oslo lufthavn (OSL) til Edinburgh
(EDI) 8. september 2018. Flyvningen ble forsinket, og klager har følgelig fremsatt krav om
standardkompensasjon i henhold til EU-forordning 261/2004 på 250 euro, samt refusjon
av sine kostnader til forpleining i ventetiden til kroner 500.

Tjenesteyterne har i det vesentlige anført
Klagen gjelder Norwegians flyvning D81641 fra Oslo til Edinburgh 15. oktober 2018. 

Klager anfører at det er sendt inn en klage til Norwegian, uten at han fikk svar på sin
henvendelse. Norwegian har imidlertid ikke funnet en klage for denne passasjeren i sine
systemer. Klager har fremlagt et skjermbilde som han mener skal bevise at en slik klage
er innsendt. Alle klager som sendes inn vil motta et individuelt saksbehandlingsnummer.
Klager har ikke vist til et slikt nummer, og Norwegian mener følgelig at det ikke er
sannsynlig at klager har sendt inn reklamasjon til selskapet. 
Norwegian er av den oppfatning at klagen bør avvises i henhold til
transportklagenemndforskriften § 5-1 (2), som følge av at saken ikke har vært forsøkt løst
med motparten før den ble sendt til nemnda. 

Norwegian legger til grunn at de for første gang ble klar over klagen ved nemndas
oversendelse av saken 7. februar 2019, fire måneder etter flyvningen. I denne
forbindelse har Norwegian anført at klager ikke har reklamert innen rimelig tid, og at
reklamasjonen ikke kan tas til følge, da det er reklamert for sent. Norwegian har på
ovennevnte grunnlag avvist klagers krav.

Nemnda bemerker

Klagen gjelder Norwegians flyvning D81641 fra Oslo lufthavn (OSL) til Edinburgh (EDI) 8.
september 2018. 

Klager har i dette tilfellet benyttet seg av en klageportal i Storbritannia som heter
resolver.co.uk. I forbindelse med oversendelse av klage til Norwegian, er det vist til at en
e-post er send til tre ulike adresser i Norwegian-systemet, samt til cr@norwegian.no. 

Å sende klage til enkeltansatte i Norwegian, er etter nemndas syn ikke tilstrekkelig;
klagen må sendes til flyselskapet sentralt. Nemnda antar imidlertid at den sistnevnte e-
postadressen er kontaktpunkt for Norwegians Customer Relations-avdeling, som etter
nemndas syn også må anses å være rett mottaker for en klage.

Nemnda kan derimot ikke se at klager i tilstrekkelig grad har sannsynliggjort at e-posten
faktisk er sendt til Norwegians klageavdeling. E-postene synes å være kopiert inn og
referert i et samlet dokument. Dette er etter nemndas syn ikke tilstrekkelig.

Alle klager som sendes inn til Norwegian får et selvstendig referansenummer. Når det
ikke er vedlagt en egen kopi av hele e-posten med intakt adressefelt, og heller ikke er
referert til Norwegians interne referansenummer, er dette ikke tilstrekkelig som bevis for
at e-posten faktisk er sendt.

Klager må først fremme kravet overfor tjenesteyter, jf. transportklagenemndforskriften §
5-1 (2). Klagen avvises.

Vedtak

Saken avvises.