Vedtak i Transportklagenemnda
- Kollektivreiser

Sammendrag

Krav om refusjon av bussbillett og taxiregning i forbindelse med innstilt buss

Dato
22.03.2021

Saksnummer
2021-00158

Tjenesteytere
Flybussen.no (Boreal)

Klager har i det vesentlige anført

Klager skulle reise med Flybussen fra Narvik til Evenes Lufthavn den 23. august 2020.
Klager forklarer at han skulle reist med bussavgangen kl. 09:28 fra Grand Royal Hotel.
Han forklarer at han hadde kjøpt billetten dagen før. Han anfører at han stod ved
bussholdeplassen fra kl. 09:15, men at bussen aldri kom. På grunn av dette ble han nødt
til å ta en taxi til flyplassen og kom akkurat i tide for innsjekk av bagasje. 

Klager mener at svaret til kundeservice ikke kan aksepteres. Det at avgangen ikke ble
fjernet fra www.flybussen.no sin side er ikke en glipp, men en skandale. Klager anfører
at hverken Grand Hotel, Scandic eller Narvik Taxi var klar over dette. Han forklarer at han
bestilte billetten dagen før og mener det burde vært fanget opp morgenen etter slik at
beskjed kunne blitt gitt til alle reisende. Klager legger til at dersom han hadde ventet noe
lenger før taxi ble bestilt, så ville han ikke rukket flyet sitt til Oslo. 

Klager mener det er galt å henvise til Reisegarantien idet denne saken ikke gjelder
"forsinkelse eller annen svikt i trafikken", men en glipp/svikt fra Flybussen sin side. Han
legger til at tilbudet om en gratis billett ikke er aktuelt for han siden han er bosatt i Oslo. 

Klager legger til at han er klar over at det står følgende på Flybussens kvittering
"Ubenyttet billett refunderes ikke". Klager anfører at billetten i dette tilfellet ikke kunne
benyttes på grunn av Flybussen sin kansellering. Klager mener at det at selskapet har
hatt en glipp/svikt i sine rutiner er ikke noe som skal gå utover han. 

Klager krever følgende refundert: 
- Bussbillett: kr. 223
- Taxiregning: kr. 1590
Totalt: kr. 1813 

Klager krever det totale utlegget refundert på kr. 1813.

Tjenesteyterne har i det vesentlige anført
Flybussen (Boreal) har i sitt tilsvar til Transportklagenemnda forklart at de viser til
korrespondansen mellom deres kundebehandler og klager. De har ingen ny eller
tilleggsinformasjon utover denne korrespondanse. 

Det fremgår av korrespondansen at det har "skjedd en glipp og avgangen ble ikke fjernet
fra rutesøket på www.flybussen.no", selv om den ikke sto i rutetabellen". Videre fremgår
det følgende: "Billettene som bestilles på nettsiden er knyttet til dato, ikke klokkeslett.
Derfor hadde vi ikke mulighet til å informere deg om at avgangen gikk tidligere på
søndag. Det har skjedd en svikt fra vår side og vi har en reisegaranti som dekker for slike
situasjoner.". 

Det fremgår av denne korrespondansen at Flybussen (Boreal) vil refundere 825 kr til
klager. Dette er beløpet som fremgår av selskapets reisegaranti dersom den reisende blir
med enn "40 minutter forsinket på reiser mellom 1 og 3 timer med inntil 825 kr". 

I tillegg til dette tilbyr de klager, som en kompensasjon, en gratis flybuss Narvik billett
som tilsvarer verdi kr. 223. Denne gratisbilletten har ikke tidsbegrensning. Videre fremgår
det av korrespondansen at på denne strekningen dekker selskapet ekstrautgifter inntil
reisegarantibeløpet som på kommer på kr. 825. Selskapet ber klager ta kontakt når han
ønsker å benytte seg av sin gratisbillett. 

Flybussen (Boreal) viser til sitt tidligere svar i saken og opprettholder dette.

Nemnda bemerker

Klager krever utgifter til taxi og buss som følge av at bussavgangen ikke gikk som
oppsatt. 

Tjenesteyter har erkjent svikt i tilbudet, og har utbetalt kompensasjon i henhold til
reisegarantien på kr. 825, samt tilbudt tidsubegrenset gratis billett på Flybussen. 

Klager har fått dekket sine utgifter i henhold til reisegarantien. Det følger av
reisegarantien at den ikke dekker følgeskader. Selv om det er beklagelig at klager er gitt
uriktig informasjon, finner ikke nemnda at det er utvist uaktsomhet som tilsier ytterligere
erstatning etter de nasjonale reisebefordringsvedtektene § 14.

Vedtak

Transportklagenemnda for kollektivtransport finner ikke å kunne anbefale at klager gis
medhold.