Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
08.05.2020

Saksnummer
2020-01030

Tjenesteytere
Nordland fylkeskommune

Klager har i det vesentlige anført

Klagers sønn ble ilagt gebyr på bussen den 11. februar 2020 fordi han ikke kunne
fremvise gyldig billett ved kontroll. Klager har vist til at sønnen hadde vært på klassetur
og skulle reise hjem med bussen sammen med noen klassekamerater. Sønnen bruker
app for å kjøpe billett og denne appen er koplet til klagers bankkonto. Klagers sønn
skulle betale for billett i appen, men kjøpet gikk ikke gjennom fordi det ikke var penger
på kontoen. Han gikk om bord på bussen og tok samtidig kontakt med klager for å
informere om at appen ikke fungerte. Klager forstod at det manglet penger på konto og
overførte penger. I mellomtiden var det blitt påbegynt billettkontroll på bussen. Klagers
sønn forsøkte å forklare situasjonen til kontrollørene, men ble nektet å forsøke å kjøpe
ny billett gjennom appen av kontrolløren. Kontrolløren viste til at man må betale før
påstigning dersom man kjøper billett gjennom app. Klager anfører at sønnen ikke var
vant til å bruke appen og ikke kjente til at han måtte ha kjøpt billett før påstigning.

Klager viser videre til at en klassevenninne av sønnen hadde kjøpt en barnebillett ved en
feil og at klagers sønn derfor kunne benytte seg av denne. Klassevenninnen hadde kjøpt
en voksenbillett til seg selv. Kontrollørene tillot imidlertid ikke at klagers sønn fikk bruke
venninnens barnebillett, noe klager finner svært forunderlig. Klager informerer om at
boten er betalt.

Klager krever at gebyret frafalles og at hun får beløpet refundert.

Tjenesteyterne har i det vesentlige anført
Klagers sønn ble ilagt tilleggsavgift på bussen fordi han ikke hadde gyldig billett da
han gikk om bord på bussen. Nordland fylkeskommune viser til at det er den enkelte
reisende sitt ansvar å ha gyldig billett på bussen, og at dersom man ikke har det vil
man bli ilagt gebyr. Videre vises det til at ved kjøp av billetten gjennom appen «Billett

Nordland» skal man ikke gå om bord i bussen før nedtellingen har startet og billetten er
bekreftet kjøpt.  Nordland Fylkeskommune understreker at kunden selv er ansvarlig for å
sette seg inn i reglene.

Nordland Fylkeskommune har forståelse for at det er ubehagelig å bli kontrollert av
uniformerte vektere, men det er likevel viktig å gjennomføre billettkontroll for å sikre at
alle som reiser har kjøpt billett. Selv om hendelsen ikke var ment som sniking er det slik
at alle reisende selv er ansvarlig for å kunne vise gyldig billett ved billettkontroll. Dersom
det oppstår problemer ved kjøp av billett på forhånd, får man stå over bussturen eller
kjøpe billett hos sjåføren i det man går om bord.

Nordland Fylkeskommune ser ingen grunn til å frafalle gebyret.

Nemnda bemerker

Klager ble ilagt gebyr på bussen den 11. februar 2020 fordi han manglet gyldig billett ved
kontroll.

Det fremgår av nettsidene til Nordland Fylkeskommune at den reisende selv er ansvarlig
for å ha gyldig billett og at passasjerer som ved kontroll ikke har gyldig billett, vil bli ilagt
gebyr. Det fremgår av samme nettside, samt av betingelsene for bruk av appen «Billett
Nordland» at ved kjøp av billett gjennom appen skal man ikke gå om bord i bussen før
nedtellingen har startet og billetten er bekreftet kjøpt.

Nemnda viser til at klager ikke kunne vise billett ved kontroll og vilkårene for å ilegge
gebyr var dermed til stede.

Nemnda bemerker at den reisende selv er ansvarlig for å sørge for å ha gyldig billett,
samt å gjøre seg kjent med vilkårene for bruk av appen. At det ikke var penger på
bankkort til bruk for kjøp av billett, er den reisendes ansvar. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.