Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
19.04.2017

Saksnummer
2016-00577

Tjenesteytere
Norwegian

Klager har i det vesentlige anført

Klager reiste fra Longyearbyen (LYR) til Oslo lufthavn (OSL) med Norwegians flyvning
D397 20. mai 2016. Klagers koffert ble ødelagt under flyvningen.

Kofferten så normal ut på utsiden, men da klager åpnet kofferten viste seg at bøylene
inne i kofferten var bøyde. Klager anfører at kofferten kun var fylt med klær, og at det
ikke var noen skarpe, spisse eller tunge gjenstander i den. Hun anfører videre at hun
sjekket kofferten da den ble hentet på bagasjebåndet, og at flyselskapene ikke kan
forvente at passasjerene sjekker innsiden av kofferten før de forlater flyplassen. 

Klager viser til at sykdom har gjort det umulig for henne å reise til Oslo lufthavn for å
melde skaden. 

Klager krever at Norwegian erstatter utgifter til ny koffert.

Tjenesteyterne har i det vesentlige anført
Klager hevder bagasjen ble skadet under reise med Norwegian fra Longyearbyen til Oslo
20. mai 2016. 

Klager meldte ikke fra om skaden umiddelbart ved henting av bagasjen på flyplassen,
men tok kontakt med Norwegians kundeservice 23. mai 2016. Hun ble informert om at
skaden måtte rapporteres på flyplassen, noe klager ikke gjorde. 

Norwegian anfører at det følger av deres avtalevilkår at skadet bagasje må vises til
selskapets representanter på flyplassen med en gang, så vel som bagasjekvitteringer og
reisedokumenter. Hvis skaden blir oppdaget senere skal bagasjen, bagasjekvitteringene
og reisedokumentene fremvises på flyplassen innen syv dager. Selskapet anfører at de
ikke kan gi erstatning for skadet bagasje dersom passasjeren ikke gir beskjed om skaden
innen rimelig tid. 

Selskapet viser til Montrealkonvensjonen artikkel 31. Videre anfører Norwegian at det er
slått fast i Transportklagenemnda at bagasjen anses som mottatt i riktig stand når den
reisende har forlatt flyplassen uten å melde skaden, jf. Transportklagenemndas vedtak i
312/11F og 409/15F. Kravet fra klager ble avvist da skal ikke ble meldt umiddelbart etter
ankomst på flyplassen. 

Da klager bor på Lørenskog kan ikke klagers anførsel om vanskelig reisevei til Oslo
lufthavn få betydning for avgjørelsen. 

Norwegian avviser på ovennevnte grunnlag klagers krav om erstatning for ødelagt
koffert.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakers side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods
og 14 dager for gods, regnet fra mottakelsen", jf. bestemmelsens annet ledd. Klager
oppdaget ikke skaden før etter at hun kom hjem.

Klager har vedlagt flere bilder av kofferten, som tydelig viser at stengene på innsiden
er bøyd. Det er forståelig at klager ikke oppdaget skaden på flyplassen fredag 20. mai.
Skadens art tilsier etter nemndas syn at den er oppstått under hardhendt håndtering av
bagasje. Videre var klager i kontakt med forretningen dagen etter ankomst, og kontaktet
Norwegian 23. mai i anledning skaden. Dette taler etter nemndas syn for at skaden
oppsto under flyvningen. At klager ikke fysisk møtte opp på Gardermoen, men nøyde
seg med å ringe og sende e-post vedlagt bilder, kan i denne sammenheng ikke være av
betydning. Nemnda mener at klager har rett til erstatning for ødelagt bagasje. 

Det er opplyst at tilsvarende koffert koster mellom 1 500 - 1700 kroner, og
dette er ikke særskilt kommentert av Norwegian. Erstatningen må baseres på
gjenanskaffelsesverdien. Skadelidte skal heller ikke tjene på skaden, og det må gjøres
fradrag for slitasje og verdiforringelse av gjenstanden. Det er opplyst at klagers koffert
var to år gammel, og ut fra bildene ser den relativt ubrukt ut. Det anbefales derfor at
erstatningen fastsettes til 1 500 kroner.

Vedtak

Transportklagenemnda - fly anbefaler at Norwegian utbetaler erstatning til klager for
ødelagt bagasje på kroner 1 500.