Vedtak i Transportklagenemnda - Fly

Sammendrag

Krav om refusjon av ny flybillett i forbindelse med endring av reise.

Dato
16.09.2020

Saksnummer
2019-04703

Tjenesteytere
Norwegian Air Shuttle

Klager har i det vesentlige anført

Klager og en annen medpassasjer hadde bestilt en reise med D81041 fra Oslo til
Roma, med avreise den 17. april 2019. Som følge av en ruteendring ble de ombooket
til ny flyvning med avgang tidligere samme dag. Den nye avgangstiden passet ikke
for klager eller medpassasjeren, og medpassasjeren ringte derfor til Norwegian for
å endre billetten. Klager anfører at medpassasjeren fikk oppgitt på telefon at begge
billettene ble endret i tråd med forespørselen. I ettertid viste det seg imidlertid at kun
medpassasjerens billett var blitt endret. Klager kunne ikke reise på grunn av endringen
og tok derfor kontakt med Norwegian, som oppga at hun kunne bookes om til en avgang
dagen etter. Dette passet ikke for klager, og klager anfører at hun fikk beskjed om at hun
kunne klage på dette og få pengene for reisen refundert. Hun bestilte derfor plass på en
ny flyvning.

Klager krever refusjon av den nye flybilletten til 1700 kroner.

Tjenesteyterne har i det vesentlige anført
Klager hadde opprinnelig plass på flyvningen D81041 med avgang 17. april 2019. Denne
flyvningen ble dessverre kansellert, og klager ble booket om til flyvningen DY1874 med
avgang tidligere på dagen samme dag. Hun ble informert via e-post om rettighetene sine
den 24. januar 2019.

Klager reiste ifølge sakens dokumenter sammen med en annen passasjer, som hadde en
separat bestilling. Ved informasjon om kansellering og endring av opprinnelig avreisetid
ble denne passasjeren informert om muligheten til å be om refusjon eller ombooking
dersom den nye flyvningen ikke passet. Passasjeren i denne bestillingen kontaktet
selskapet via chat, hvor han forklarte at den nye flyvningen ikke passet. Dermed ble han
booket om til en senere flyvning via København til Roma den 17. april 2019. Passasjeren
sendte via chat kun informasjon vedrørende sin egen reise, da med henvisning til sin
egen bestillingsreferanse, og han nevnte ikke klagers bestilling.

Passasjeren var logget inn på sin egen bestillingsreferanse og henviste ikke til noen
annen referanse. Dermed ble kun billettene i hans bestilling booket om.

Klager har i dette tilfellet ikke kontaktet selskapet for å endre sin bestilling. Denne
bestillingen er dog blitt refundert grunnet tidendringen, og klager har bestilt nye billetter
i en ny bestilling.

Det vises til artikkel 11.1.1 i Norwegians generelle befordringsvilkår: «Vi vil gjøre vårt
ytterste for å følge den publiserte tidtabell som gjelder for befordringsdagen. Rutetidene
i publiserte tidtabeller er ikke garanterte og kan endre seg fra tidtabellen utgis til den
dato du ønsker å reise. Vi forbeholder oss retten til å foreta ruteendringer.»

Det følger av EU-forordning 261/2004 artikkel 5 nummer 1 bokstav c at passasjerene
har krav på standarderstatning ved kansellering, med mindre de blir informert om
kanselleringen to uker før avgang, jf. første punkt. Det er ubestridt at klager i denne
saken ble informert mer enn to uker før avreise. Dermed har klager ikke rett til
standarderstatning.

På bakgrunn av det ovennevnte kan ikke Norwegian imøtekomme klagers krav om
refusjon av den nye flybilletten.

Nemnda bemerker

Klagers flyvning D81041 den 17. april 2019 ble kansellert, og klager ble ombooket til
DY1874, med avgang samme dag.

Det fremgår av forordning 2004/261 artikkel 5 nr. 1 bokstav c i) at dersom flyselskapet
opplyser om innstilling av en flyvning minst to uker før planlagt avgangstid, har
passasjeren ikke krav på standarderstatning.

Det går frem av sakens opplysninger at det ble gitt beskjed om kanselleringen i
januar og altså mer enn to uker før avgang. Kanselleringen gir derfor ikke rett til
standarderstatning. Dette har klager heller ikke fremsatt krav om.

Nemnda forstår det slik at klager har fått refusjon av den opprinnelige flybilletten og
krever refusjon av den nye billetten hun kjøpte.

Klager har anført at medpassasjeren, som hadde en annen bestillingsreferanse enn
henne, kontaktet Norwegian for å endre den opprinnelige billetten og fikk beskjed om
at alle billettene ble endret i tråd med deres ønsker. Nemndas flertall, flyselskapenes
representanter og nemndsleder, viser til at Norwegian har fremlagt kopi av chatlogg som
viser at det ikke ble oppgitt noen informasjon om klagers bestillingsreferanse. Klager har
ikke bestridt opplysningene som går frem av denne chatloggen. Flertallet kan derfor ikke
se at det ble bekreftet av Norwegian at også klagers bestilling ble endret. 

Flertallet mener at klager selv er ansvarlig for at hennes billetter ikke ble endret, og at det
ikke er grunnlag for hennes krav om refusjon av den nye billetten. 

Nemndas mindretall, forbrukerrepresentantene, viser til at ingen bestillingsreferanser
kommer frem i chatloggen. Kunden bruker begrepet "vi", og ønsker å endre billetten
også for sin samboer. Mindretallet mener at Norwegian som den profesjonelle part er
nærmest til å klargjøre hvilke endringer som faktisk ble gjort i den aktuelle situasjonen.

Vedtak

Transportklagenemnda - fly anbefaler ikke at klager gis medhold.