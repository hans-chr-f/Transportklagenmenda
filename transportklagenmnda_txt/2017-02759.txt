Vedtak i Pakkereisenemnda

Sammendrag

Krav om prisavslag da den ene reiselederen på rundreisen ble syk.

Dato
16.01.2018

Saksnummer
2017-02759

Tjenesteytere
Fotefar Temareiser

Klager har i det vesentlige anført

Klager bestilte reise for en person på turen "New York og Washington med Eva Bratholm
og Joar Hoel Larsen" i perioden 15.09.2017 - 23.09.2017. Totalpris kr. 34.135.

Hovedårsaken til at klager meldte seg på turen var at Eva Bratholm skulle delta som
reiseleder. Før avreise fikk klager ingen beskjed om at hun var blitt syk og ikke kunne
delta på reisen. 

Eva Bratholm skulle guide dem rundt på bussturer og gåturer på Manhattan og i
Washington med sine historier og kåserier samt holde foredrag om Brooklyn der hun
hadde bodd tidligere, og hun skulle fortelle om hvordan det var å bo og arbeide i New
York og delta på musical. På den fire timer lange bussturen til Washington skulle hun
fortelle om ulike temaer på veien, holde nye foredrag og kåserier og guide dem rundt
på forskjellige severdigheter. I tillegg skulle hun fortelle om byene og erfaringene med å
være korrespondent.

Reiseleder Eva Bratholm ble syk og deltok ikke på reisen slik den var blitt markedsført i
brosjyrer, på nett og på reiselivsmesse. Klager ville ha avbestilt og deltatt på en annen
reise dersom hun hadde blitt informert om dette før avreise. Klager mener hun har
betalt overpris for reisen da hun hadde betalt for noe hun ikke fikk. 

Klager krever 50 % refusjon av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Først kvelden før avreise fikk Fotefar Temareiser beskjed om at Eva Bratholm ikke var
i stand til å være med grunnet sykdom. Dette gjorde det svært vanskelig for Fotefar

Temareiser å finne en ny erstatter for Eva Bratholms faglige kompetanse om New York.
Joar Hoel Larsen,  Eva Bratholms mann og kollega, tilbød seg å ta over Evas forelesninger
og guiding på hele turen. Dette ble bestemt samme kveld. Fotefar Temareiser anser Joar
Hoel Larsen som en god og faglig kompetent erstatning for Eva på denne reisen, også i
forhold til hva som er lovet i detaljprogrammet.

Ved bestilling av reisen må alle kunder krysse av for at de har lest og forstått
reisevilkårene. Det vises til punkt 6 avsnitt 4: «Dersom den FAGLEGE REISELEIAREN av
personlege årsaker vert forhindra frå å delta på turen, har Fotefar Temareiser AS rett
til å setja inn ein ny reiseleiar med tilsvarande kapasitet utan prisreduksjon. Alternativt
å gjennomføra turen med lokale guidar mot ein prisreduksjon på 15 %. Sjå også punkt
9 d).». Dette punktet gir Fotefar rett til å finne en erstatter dersom noe skulle skje
med faglig reiseleder rett før avreise, for eksempel sykdom/skade, som i dette tilfellet.
Årsaken til at Fotefar Temareiser har valgt å ikke gi prisreduksjon er at de har benyttet
sin rettighet til å erstatte manglende reiseleder med en annen som har tilsvarende
kompetanse.

Joar Hoel Larsen er journalist og forfatter av bøker om USA og arbeider i
utenriksredaksjonen i NRK. Han har vært USA korrespondent fra 2004 - 2007 og har bodd
i Washington i flere år. Ut fra dette anså Fotefar Temareiser Joar Hoel Larsen som en god
erstatter for Eva Bratholm. 

Fotefar Temareiser holder fast på avslaget som ble sendt i mail til klager 18.10.2017.

Det vises for øvrig til korrespondanse fra Fotefar Temareiser.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. I medhold av punkt 2 omfatter avtalen pakkereisen
slik den fremgår av bestilling og bekreftelse og reisebevis eller lignende dokument. For
øvrig omfatter avtalen også arrangørens eventuelle individuelle betingelser. Videre er
opplysninger arrangøren har gitt i kataloger, brosjyrer eller lignende en del av avtalen
med mindre de må antas å være uten betydning for kundens kjøp av den aktuelle
pakkereise.

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Mangler gir grunnlag for et forholdsmessig prisavslag med
mindre de avhjelpes innen rimelig tid og uten vesentlig ulempe for de reisende, jf.
pakkereiseloven § 6-2.

Det er klaget over at en opplevelsesreise til New York og Washington med Eva Bratholm
og Joar Hoel Larsen som faglige reiseledere ikke ble som forespeilet fordi Eva Bratholm
på kort varsel måtte melde avbud på grunn av helsemessige problemer.

Det er inntatt et forbehold i arrangørens reisevilkår om at endring av programmet
som følge av at den faglige reiselederen av personlige årsaker bli forhindret fra å delta
på turen, gir arrangøren rett til å sette inn en ny reiseleder med tilsvarende kapasitet
uten prisreduksjon.  Hvis turen gjennomføres med lokale guider har deltakeren krav
på et prisavslag på 15%. I det foreliggende tilfellet er det arrangørens syn at det ikke
er grunnlag for å kreve prisavslag fordi Joar Hoel Larsen utførte både sine egne og Eva
Bratholms reiselederoppgaver. 

Nemnda er ikke enig i det. Når man i turprogrammets overskrift reklamerer med at to
kjente journalister skal stå for programmet og i detaljprogrammet opplyser om hvilke
oppgaver som er tiltenkt den enkelte, lider etter nemndas syn reisen av en mangel når
den ene av to fagansvarlige får sykdomsforfall. Etter nemndas syn var det to faglige
reiseledere oppsatt på reisen fordi de skulle utfylle hverandre og  dekke forskjellige felt. 

Nemnda legger til grunn at for klagerens del var mye av motivasjonen for å delta på
reisen at Eva Bratholm var en av de faglige reiselederne. 

Nemnda anbefaler etter en samlet vurdering at klageren gis et prisavslag på 15% av
reisens pris, slik som skissert i reisevilkårene.  Avrundet blir beløpet kr. 5.000, når
musicalbilletten er holdt utenfor beregningen.

Vedtak

Pakkereisenemnda anbefaler at klageren får et prisavslag på 15% av reisens pris,
avrundet til kr. 5.000.