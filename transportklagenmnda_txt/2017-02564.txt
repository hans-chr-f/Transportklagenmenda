Vedtak i Transportklagenemnda - Sjø

Sammendrag

Krav om annullering av gebyr.

Dato
20.12.2017

Saksnummer
2017-02564

Tjenesteytere
Ruter

Klager har i det vesentlige anført

Klager reiste fra Holmen T-banestasjon til Nationaltheatret og videre til Nesoddtangen
den 05.10.17. Det ble kjøpt tilleggsbillett til kroner 20 på båten fra Aker brygge til
Nesoddtangen. 

Under en rutinekontroll fikk klager gebyr for å ha kjøpt billett for sent. Klager viser til sin
upåklagelige billetthistorikk og kontrolløren forteller klager at han ikke vil kreve gebyr.
Med dette vedkjenner ikke klager seg å betale gebyret på kroner 1.150 da hun allerede
har betalt tilleggsbillett på kroner 20.

Klager viser til sin økonomiske situasjon da hun er arbeidsledig og har ingen mulighet til
å betale boten på kroner 1.150.

Tjenesteyterne har i det vesentlige anført
Ruter anfører i sine reisevilkår under punkt 3 står det blant annet: passasjeren skal ha
gyldig billett ved påstigning på et transportmiddel eller ved inntreden i en kontrollsone
Dette innebærer at elektronisk billett skal være aktivert på dette tidspunktet. 

Det fremkommer fra billetthistorikken til klager at det blir kjøpt en enkeltbillett for en
sone kl. 17:03, det antas at dette er når klager reiser med T-banen til Nationaltheatret.
Ruter kan se at billetten til klager ble kjøpt etter at hun gikk ombord på båten, dette er
for sent og gebyret er derfor korrekt ilagt. Avgangen fra Aker brygge mot Nesodden var
kl. 17:33 og tilleggsbilletten ble ikke bestilt før kl. 17:38:33.

Historikken til klager viser at hun i mai også fikk et gebyr for å ha kjøpt billett for sent.
Ruter valgte da i det tilfellet å utvise skjønn og frafalte kravet om gebyr. 

Ruter kan ikke imøtekomme klagers krav om å slippe å betale gebyret.

Nemnda bemerker

Klager ble ved kontroll på båten fra Aker brygge til Nesoddtangen den 6. oktober 2017
ilagt gebyr fordi hun hadde kjøpt billett for sent. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 
Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Klager erkjenner at hun kjøpte billett via mobiltelefon etter ombordstigning, men viser til
at hun hadde gyldig billett ved kontrollen og at det er helt urimelig med et gebyr. 

Nemnda legger til grunn at båten hadde avgang fra Aker brygge kl. 17.33 og at
billettkontrollen startet kl. 17.34. Klagers billett er registrert bestilt kl. 17.38.33, dvs. ca. 5
fem minutter etter avgang og etter at billettkontrollen startet. Vilkårene for å ilegge gebyr
var således til stede. 

Nemnda finner ikke at det er grunnlag for å anbefale at gebyret frafalles. Nemnda
bemerker for øvrig at klager ifølge Ruters opplysninger også ble ilagt gebyr i mai 2017 på
grunn av for sent kjøpt billett.

Vedtak

Transportklagenemnda Sjø finner ikke å kunne anbefale at klager gis medhold. 

Vedtaket er enstemmig.