Vedtak i Pakkereisenemnda

Sammendrag

Saken gjelder hotellstandard på Kreta

Dato
14.03.2012

Saksnummer
242/11

Tjenesteyter
Ving Norge AS

Klager: X

Turarrangør: Ving Norge AS

Antall reisende: 2

Reisens pris: kr 10.880

Saken gjelder:

Saken gjelder hotellstandard på Kreta

Klager anfører at ved ankomst hotellet kl 02.30 var det ikke rent laken på senga, det
var hår i vasken, glass under senga, skitten kjøkkenkrok og ubrukelige madrasser. Han
ringte Ving som opplyste at nesten alt var utsolgt, men neste dag fikk de tilbud om
annet hotell mot ekstra betaling.

Merprisen for oppgradert hotell kreves refundert.

Ving anfører at det ikke fremkom noe i telefonsamtalen med klager som tilsa flytting
uten omkostninger. Den SMS Ving mottok ankomstnatten sier bare at klager ikke er
fornøyd og spør om muligheten for oppgradering.

I telefonsamtale samme morgen spurte klager også om hotell av bedre standard og mer
sentral beliggenhet. Klager fikk da beskjed om kostnad ved flytting til bedre hotell og frist for å
akseptere - hvilket ble gjort.

Klager nevnte ikke noe om rengjøring og senger etc. Dette er forhold som eventuelt kunne ha
vært rettet opp. Hotellet var ellers gresk 2 vings standard og i samsvar med beskrivelsen på
nettsiden.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen - jf.
pakkereiseloven § 6-1. Mangler gir grunnlag for forholdsmessig prisavslag med mindre de
avhjelpes innen rimelig tid.

For at reisearrangøren skal kunne benytte seg av sin rett til å avhjelpe mangelen er det en
forutsetning at han får kjennskap til den.

Spørsmålet her er om klager har gjort Vings representant oppmerksom på de mangler som nå
er påberopt slik at Ving fikk anledning til å rette på forholdene.

Klagers SMS melding om morgenen sier ikke noe om slike forhold - den sier bare

«Vi er ikke helt fornøyde og lurer på hva som er muligheten for oppgradering».

I Vings log fra stedet er det samme morgen notert at gjesten «ønsker å øke standarden». På
spørsmål om det er et spesielt sted eller hotell de ønsker, sier de bare at «standarden må
være bedre og at hotellet ikke skal være så øde, det må ha pool og AC».

Som nevnt ovenfor har turarrangør rett til å avhjelpe mangler - noe som forutsetter kjennskap
til de mangler som spesifikt påberopes.

Klagenemnda kan ikke se at Ving i dette tilfelle fikk slik informasjon at de hadde mulighet til å
avhjelpe mangelen. Klager kan derfor ikke gis medhold.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Hanne Åsell, Star Tour AS.