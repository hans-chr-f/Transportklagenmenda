Vedtak i Transportklagenemnda
- Kollektivreiser

Sammendrag

Krav om refusjon av bussbilletter som følge av kansellering - Covid-19

Dato
15.09.2020

Saksnummer
2020-01544

Tjenesteytere
Vy Buss AS

Klager har i det vesentlige anført

Klager hadde bestilt to billetter fra Oslo til Porsgrunn med avgang den 09. april kl.
09:00 og retur den 12. april kl. 17:47. Avgangene ble imidlertid kansellert og klager fikk
en verdikupong fra Vy Buss. Ettersom klager var avhengig av å reise til den tiden han
hadde bestilt bussbilletter, så måtte han ordne med annen transport. Klager ønsker
derfor å få billettene refundert i sin helhet. Klager har vist til at han har kjøpt billett til
en tidsbestemt avgang og at han har rett til å velge mellom om han ønsker verdikupong
eller pengene tilbake.

Klager krever refundert kr. 1 130 for bussbillettene.

Tjenesteyterne har i det vesentlige anført
Vy Buss har vist til sitt tidligere avslag. Der har Vy Buss anført at ruten klager hadde billett
til, ikke er innstilt i sin helhet, men kun fått redusert antall avganger som en konsekvens
av koronaviruset. Vy Buss viser videre til at billetten uten avbestillingsforsikring ikke
er refunderbare på noen annen måte i dette tilfellet. De viser også til at redusering
av avganger som følge av koronaviruset går under Force Majeure, og gir derfor ikke
rett til refusjon. Vy Buss opplyser videre om at som hovedregel blir reisende flyttet til
første ledige avgang, men i dette tilfellet har klager fått verdikoder som gir mer frihet til
booking av nye billetter.

Vy Buss avslår klagers krav om refusjon.

Nemnda bemerker

Klager krever refusjon av bussbilletter som følge av at avgangen hans ble kansellert.

Tjenesteyter har anført at avgangen ikke har blitt kansellert, men fått reduserte avganger
som følge av korona-situasjonen. 

Som følge av Covid-19 pandemien, er det nemndas vurdering at reisende må finne seg
i en viss endring av kollektivtilbudet, og at det må påregnes endringer og reduksjoner i
avganger. Siden avgangen ikke er innstilt i sin helhet, finner nemnda at kompensasjon
i form av verdikupong er tilstrekkelig. Det vises til at det var flere avganger som kunne
benyttes, både tidligere og senere.

Mindretallet, forbrukerrepresentantene, er av den oppfatningen at klager her må
få medhold. Etter EU-forordningen skal passasjerer få valget mellom refusjon eller
omruting når en avgang innstilles. Får de ikke dette valget har passasjeren i tillegg krav
på å få kompensasjon på 50% av billettprisen. Den konkrete avgangen klager her hadde
billett til ble innstilt av transportøren. At det var andre avganger på denne ruten samme
dag er etter forbrukerepresentantenes oppfatning ikke av betydning. Det vises i denne
sammenheng til EU-kommisjonens retningslinjer for tolkningen av forordningen i lys av
covid-19 viruset. EU-forordningen er også klar på at refusjon skal utbetales kontant med
mindre passasjer godtar noe annet.

Vedtak

Transportklagenemnda for kollektivtransport finner ikke å kunne anbefale at klager gis
medhold.