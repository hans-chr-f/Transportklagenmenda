Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
18.10.2019

Saksnummer
2019-01503

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY7002 fra New York - John F. Kennedy (JFK)
til Oslo lufthavn (OSL) 3. mars 2019 kl. 22.00. Flyvningen ble imidlertid kansellert, og
klager ble booket om via London - Gatwick neste dag, med ankomst til Oslo kl. 12.25 5.
januar 2019. På bakgrunn av dette har klager fremsatt krav om standardkompensasjon
i henhold til EU-forordning 261/2004 på 600 euro pr. person, totalt 1 200 euro for to
passasjerer .

Tjenesteyterne har i det vesentlige anført
Norwegians flyvning DY7002 fra New York til Oslo 3. mars 2019 ble kansellert.
Kanselleringen skyldtes værforholdene i New York denne dagen, da det var kraftig
snøstorm i området. Norwegian flyr inn og ut av terminal 1 ved flyplassen John F.
Kennedy, og ved denne terminalen ble trafikken redusert med femti prosent. I dette
tilfellet ble DY7002 kansellert som følge av terminalens restriksjoner for avgang og
landing. 

Avgangstider blir gitt når det er mye trafikk på rullebane eller i luftrommet. Norwegian
har ingen kontroll over tillatelser og restriksjoner i luftrommet, og kan følgelig ikke holdes
ansvarlig for uregelmessigheter som forårsakes av slike avgjørelser. Det var dermed
ingenting selskapet kunne gjøre for å forhindre kansellering av DY7002. 

Norwegian har anført at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at kanselleringen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Norwegians flyvning DY7002 fra New York til Oslo 3. mars 2019 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå kanselleringen. 

I dette tilfellet skyldtes kanselleringen etter det opplyste at det var kraftig snøvær i New
York denne dagen. Ved flyplassen ble det innført restriksjoner for avgang og landing,
slik at den totale kapasiteten ved flyplassen var halvert. Det vises i denne forbindelse til
fremlagt dokumentasjon,. 

Nemnda mener at de ovennevnte værforhold må anses som en ekstraordinær
omstendighet i forordningens forstand. De to passasjerene ble booket om via London -
Gatwick neste dag, og ankom Oslo 5. januar. Nemnda legger til grunn at kanselleringen
av DY7002 ikke kunne vært unngått selv om alle rimelige tiltak var truffet. Kanselleringen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.