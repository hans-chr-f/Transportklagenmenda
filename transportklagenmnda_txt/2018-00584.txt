Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
26.10.2018

Saksnummer
2018-00584

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY632 fra Oslo lufthavn (OSL) til Bergen
(BGO) 11. februar 2018 kl. 19.00. Flyvningen ble kansellert, og klager har på denne
bakgrunn fremsatt krav om standardkompensasjon i henhold til EU-forordning 261/2004
på 250 euro. 

Klager anfører at snøvær i Norge i februar ikke kan anses som en ekstraordinær
omstendighet, og at Norwegian ikke var nødt til å kansellere klagers flyvning, da
flyvningen kunne blitt forsinket til flyplassen var klargjort etter brøyting.

Tjenesteyterne har i det vesentlige anført
Norwegians flyvning DY632 fra Oslo til Bergen 11. februar 2018 ble kansellert. Bergen
lufthavn ble rammet av kraftig snøvær denne dagen. Dette påvirket all flytrafikk ved
flyplassen, og rullebanen ble periodevis stengt som følge av snø og forsøk på brøyting.
Norwegian måtte kansellere klagers flyvning, og passasjerene ble booket om til ny
flyvning neste dag da værforholdene i Bergen var bedre. 

Flyselskapet sørget for forpleining i ventetiden, og booket passasjerene om til første
ledige flyvning tidlig neste morgen. Norwegian anfører at de derfor gjorde alle rimelige
og riktige tiltak for å få passasjerene frem til sin endelige destinasjon. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY632 fra Oslo til Bergen 11. februar 2018 ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig snøvær i Bergen. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å booke berørte
passasjerer om til første ledige flyvning påfølgende dag. Nemnda legger til grunn at
forsinkelsen ikke kunne vært unngått selv om alle rimelige tiltak var truffet. Forsinkelsen
gir etter dette ikke rett til standarderstatning, og nemnda anbefaler ikke at klager gis
medhold i sitt krav.

Vedtak

Transportklagenemnda - fly anbefaler ikke at klager gis medhold.