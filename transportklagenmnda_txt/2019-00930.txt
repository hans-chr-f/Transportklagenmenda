Vedtak i Transportklagenemnda - Fly

Sammendrag

Krav om refusjon av billettpris ved kansellering. Dårlig opplevelse med flyvning.

Dato
25.09.2019

Saksnummer
2019-00930

Tjenesteytere
Norwegian Air Shuttle

Klager har i det vesentlige anført

Klager har fremsatt krav om refusjon av minst 50 prosent av flybilletten klagers kone
reiste med fra Fort Lauderdale til Oslo tur/retur, som totalt beløp seg til 1 400 dollar. 

Klager reiste med DY 7032 fra Fort Lauderdale til Gardermoen, og skulle videre med
D82813 fra Oslo lufthavn (OSL) til London - Gatwick (LGW) 20. desember 2018 kl. 15.40.
Flyvningen ble kansellert, og klager måtte kjøpe nye billetter med SAS til cirka 500 dollar. 

Klager har også opplyst at hans kone under flyvningen 20. desember opplevde uhøflig
oppførsel fra medpassasjerer og personale om bord. En medpassasjer hadde sølt vin
på klærne hennes, og passasjeren var sterkt påvirket av alkohol. Medpassasjerens sønn
snakket dessuten høyt og bannet gjennom hele den ti timer lange flyturen fra Fort
Lauderdale. 

Da klagers kone ankom Oslo lufthavn, fant hun ut at flyvningen til London var kansellert
som følge av droneproblemer ved London - Gatwick. Klager har opplyst at Norwegians
ansatte på flyplassen var lite profesjonell og uhøflig. Årsaken til klagers reise var at hun
skulle besøke sin syke svigermor, og det var belastende å måtte hanskes med uhøflig
servicepersonale i en allerede stresset situasjon. 

Klager har videre opplyst at reisen fra London til Fort Lauderdale med Norwegian 5.
januar også var problematisk. Under denne flyvningen ble klagers kone slått i ansiktet av
en medpassasjer albue. Medpassasjeren bare lo av hendelsen, mens klagers kone hadde
store smerter under hele flyvningen, og måtte oppsøke lege etter hjemkomst.

Tjenesteyterne har i det vesentlige anført
Klager har fremsatt krav om refusjon av 50 prosent av billetten med Norwegian for reise
med D82813 fra Oslo til London - Gatwick 20. desember 2018. Flyvningen ble kansellert
som følge av at London - Gatwick ble stengt denne dagen. Det ble observert droner over
flyplassen, og all virksomhet ble stanset. Droneaktivitet i nærheten av en flyplass er ikke
tillatt og vil bli ansett som en sikkerhetstrussel. Selskapet har anført at en slik hendelse
utgjør en ekstraordinær omstendighet i forordningens forstand. 

Klager har mottatt refusjon av den ubenyttede billetten, og har følgelig ikke krav på
refusjon av ytterligere 50 prosent. Norwegian har på dette grunnlag avvist klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Når det gjelder flyvningen D82813 fra Oslo til London - Gatwick 20. desember 2018, ble
denne kansellert som følge av at Gatwick ble stengt denne dagen. Det ble observert
droner over flyplassen, og all virksomhet ble stanset. 

Nemnda mener at ulovlig droneaktivitet må anses som ekstraordinære omstendigheter
i forordningens forstand. De ekstraordinære omstendighetene kunne ikke vært unngått
eller overvunnet, til tross for at alle rimelige tiltak var truffet.

Det er derfor ikke grunnlag for å tilkjenne standarderstatning etter forordningen for
denne hendelsen. 

Når det gjelder klagers beskrivelse av uønskede hendelser på flyvningene både til og fra
Norge, mener nemnda at saken reiser bevisspørsmål som vanskelig kan klarlegges under
saksbehandlingen, og saken egner seg derfor ikke for behandling i nemnda. Denne delen
av saken avvises derfor, jf. transportklagenemndforskriften § 6-2 bokstav d.

Vedtak

Transportklagenemnda - fly anbefaler ikke at klager gis medhold når det gjelder flyvning
D82813. For øvrig avvises saken.