Vedtak i Transportklagenemnda - Fly

Sammendrag

Refusjon av flybilletter - nektet ombordstigning

Dato
21.09.2022

Saksnummer
2022-00438

Tjenesteytere
Finnair
Nordic Regional Airlines Oy

Klager har i det vesentlige anført

Klager bestilte flybillett på Finnair sine nettsider for å reise fra Oslo til Helsinki med
endelig destinasjon i New Delhi med Finnair. Reisen skulle finne sted i januar 2022.

Da klager ankom innsjekksskranken på Gardermoen spurte vedkommende om det
var mulig å få bagasjen sendt direkte videre med det nye flyet fra Helsinki til New
Delhi da vedkommende hadde to separate billetter. Innsjekkspersonalet svarte klager
bekreftende på dette, men ville i det tilfelle kreve covid-19 sertifikat og air suvidha
deklarasjon fra klager. Vedkommende hadde gyldig covid-19 sertifikat, men slet med å
laste opp sertifikatet i air sudivha deklarasjonen hvilket var påkrevd. På dette tidspunktet
ba innsjekkspersonalet at klager gikk ut av køen for å ordne opp i dokumentene.

Klager forteller at til tross for flere forsøk ville ikke sertifikatet la seg laste opp. Da klager
så at tidspunktet for avreise begynte å nærme seg bestemte vedkommende for å droppe
forespørselen om å få videresendt bagasjen sin direkte i et forsøk på å komme seg på
flyet til Helsinki, da air sudivha deklarasjonen kun var obligatorisk til innreise til India.
Innsjekkspersonalet nektet imidlertid da i følger klager å sjekke han inn før sjekk inn
vinduet stengte. Klager mistet flyet sitt og bestilte derfor et nytt fly til New Delhi via
Frankfurt.

Klager krever standarderstatning i henhold til EU-forordning 261/2004, refusjon av
flybilletter og kompensasjon for det han føler er dårlig oppførsel fra NORRA personalet
ved innsjekksskranken.

Tjenesteyterne har i det vesentlige anført
NORRA bekrefter at klager spurte personalet om han kunne få bagasjen sin sendt
direkte fra OSL-HEL flyvningen til HEL-DEL. Ettersom begge billettene var med Finnair la
personalet i innsjekksskranken til forbindelsen. Etter å lagt inn forbindelsen i bookingen
til klager viste det seg at klager ikke hadde de tilstrekkelige reisedokumentene i orden for
forbindelsen til India. Vedkommende gikk derfor ut av køen i et forsøk på å fikse opp i
dokumentene.

NORRA forteller at skranken stengte fem minutter senere enn planlagt den dagen. Siste
passasjer ble sjekket inn cirka. 12:25 og personalet startet etter dette å stenge skranken.

Klokken 12:28 kom klager tilbake til skranken. Vedkommende hadde fortsatt ikke fullført
Air Suvidha deklarasjonen sin. I NORRA sine systemer stod det at passasjer skulle til
India og vedkommende nevnte ikke noe om to separate billetter. Klokken 12:34 kom
klager igjen tilbake til skranken og ba om å kun bli sendt til Helsinki ettersom han hadde
separate billetter. På dette tidspunktet hadde innsjekken til flighten vært stengt i bort
i mot 14 minutter). Flyplasspersonalet fortalte klager at tidsrommet for sjekk inn var
utløpt og at det var for sent å ta i mot bagasjen hans.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. NORRA har ikke
kommentert klagers kommentar til deres tilsvar.

Dersom en passasjer blir nektet ombordstigning mot sin vilje, kan det utløse rett til
standarderstatning og forpleining/assistanse, jf. EU-forordning 261/2004 artikkel 4.

Det er ubestridt at klager ikke fikk reise med rutenummer AY0914 fra OSL til HEL den
dagen. EU-forordning 261/2004 artikkel 2 bokstav j) definerer hva som utgjør «nektet
ombordstigning» i EU-forordningens forstand. Av bestemmelsen kommer det frem
at avvisning av en passasjer som møter til innsjekking i henhold til vilkårene fastsatt i
artikkel 3 nummer 2, i utgangspunktet utgjør nektet ombordstigning. Unntak fra dette er
når det er rimelig grunn til avvisningen, for eksempel av helse- eller sikkerhetsmessige
årsaker eller fordi reisedokumentene er utilstrekkelige jf. artikkel 3 nummer 2.

NORRA hevdet at klagers reisedokumenter var utilstrekkelige for den planlagte reisen fra
Oslo til Delhi.

Passasjerer plikter selv å sørge for å ha nødvendige reisedokumenter. Manglende
dokumentasjon kan føre til at passasjeren ikke får reise inn i vedkommende
land. Flyselskapet er ansvarlig for å kontrollere at passasjeren har nødvendige
reisedokumenter.  Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende lands myndigheter, og selskapet må
videre besørge retur av passasjerene.

Basert på fremlagt dokumentasjon var kravet for innreise til India i januar 2022 en gyldig
Air Sudivha deklarasjon. En Air Suvidha deklarasjon er et egenerklæringsskjema som må
fylles ut av alle internasjonale passasjerer som ankommer India. Det fremgår at klager
ikke hadde en gyldig deklarasjon når han ankom flyplassen og at han heller ikke fikk
lastet opp de nødvendige opplysningene til deklarasjonen før innsjekksvinduet stengte.
Reisedokumentene til klager var dermed utilstrekkelige og innsjekkspersonalet hadde
derfor rimelig grunn til å avvise klager ombordstigning i henhold til unntaket fastsatt i
EU-forordningens artikkel 3 nummer 2 etter å lagt inn forbindelsen til Delhi.

Det understrekes at det var klager som på eget initiativ forespurte om å få sendt
bagasjen hele veien og dermed hans initiativ å få satt sammen forbindelsene til en reise
som medførte at han måtte vise til en gyldig Air Suvidha deklarasjon på Gardermoen.

På reisedokumentet til klager står det også at siste sjekk inn var klokken 12:20. Klager
henvendte seg til innsjekksskranken med forespørsel om å kun sjekkes inn til Helsinki
flyvningen etter at innsjekksvinudet var stengt. Klager hadde dermed ingen rett til å bli
sjekket inn etter fristen. Nemnda minner om at det er passasjerenes ansvar å møte opp i
tilstrekkelig god tid.

Nemnda mener derfor at klager ikke skal gis medhold i kravet. Det er ikke tale om noen
nektet ombordstigning i henhold til EU forordningens forstand. Nemnda ser heller ikke at
Finnair/NORRA  har brutt noen avtale med passasjeren, eller er ansvarlige på grunnlag av
uaktsomhet.

Vedtak

Nemnda anbefaler at klager ikke gis medhold.