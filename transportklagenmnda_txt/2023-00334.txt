Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført problemer med Pocket-ID.

Dato
08.05.2023

Saksnummer
2023-00334

Tjenesteytere
AtB AS

Klager har i det vesentlige anført

Klager ble ilagt gebyr på bussen den 14. november 2022.

Klager anfører at Pocket-ID ikke fungerte denne dagen, og hun snakket med skolen, og
skolen sendte melding til IT-avdelingen som er ansvarlig. Klager anfører at første billetten
om morgenen fungerte, men om ettermiddagen, da hun skulle tilbake fra skolen, var
Pocket-ID ødelagt.

Klager anfører at hun forklarte overfor AtB at hun aldri reiser uten billett og at hun alltid
kjøper billett for barna sine i helgene året rundt. Klager anfører at beskjeden fra skolen
var at det var problemer med Pocket-ID, men at AtB likevel avviste klagen. Klager anfører
at hun er student med to barn, ikke har jobb og får støtte fra Lånekassen.

Klager anfører at hun synes hun er blitt urettferdig behandlet, og hun fortjener ikke
denne behandlingen. Klager anfører at det ikke er hennes problem at Pocket-ID ikke
fungerte på det aktuelle tidspunktet. Klager anfører at begge billettene var aktivert, men
appen var ødelagt i én time.

Klager anfører at hvis hun må betale gebyret, har hun ikke penger til mat, da hun ikke har
inntekt og har to barn på henholdsvis fire og ti år.

Klager anfører at hun er en respektfull person og at hun respekterer alle regler. Klager
anfører at hun aldri ville ha reist med bussen uten billett, fordi det ville gjøre henne flau.
Klager anfører at hun har betalt billett for barna sine selv om det i ettertid har vist seg at
de kan reise gratis i helgene.

Klager krever frafall av ilagt gebyr.

Tjenesteyterne har i det vesentlige anført
AtBs regelverk gjelder for alle som befinner seg om bord på AtBs transportmidler. Når
en kunde reiser med AtB, inngår kunden samtidig en transportavtale med AtB om reise
på AtBs transportmidler basert på de til enhver tid gjeldende vilkår som følger av AtBs
transportvedtekter med vedlegg.

For hvert tilleggsgebyr som blir utstedt, skriver billettkontrollørene en rapport for
hendelsen. Det vises til fremlagt kopi av rapporten.

Det fremgår klart av AtBs transportvedtekter at passasjeren skal bruke billetten i tråd
med kunngjorte regler og vilkår, og at elektronisk billett skal være aktivert ved påstigning
og være klar til fremvisning i en eventuell billettkontroll. Videre fremgår det av AtBs
bruksvilkår for elektronisk reisebevis (Pocket-ID) at denne skal være med og registreres
hver gang man reiser. Det er den reisendes ansvar å sette seg inn i det regelverket
som til enhver tid er gjeldende mellom den reisende og AtB. Pocket-ID er et elektronisk
skyssbevis som elever som har rett til skoleskyss kan benytte. Det er valgfritt om eleven
ønsker å benytte Pocket-ID eller fysisk skolekort. AtB viser til informasjon som er sendt til
skolene i forbindelse med Pocket-ID.

Skoleskyssordningen er en offentlig subsidiert ordning og skal benyttes til å komme seg
trygt fram mellom bosted og skole. Dersom man ikke aktiverer billetten før reise, kan
man i prinsippet spare billetten til bruk i eksempelvis fritidsøyemed, noe ordningen ikke
er tiltenkt for.

AtB har forståelse for at klager har gjort et redelig forsøk på å aktivere elektronisk billett
og ikke hadde intensjon om å opptre uredelig. Likevel kan ikke AtB tillate en praksis hvor
reisende ikke løser billett, uavhengig av årsak. I tilfeller der man opplever problemer med
skyssbevis/Pocket-ID, må man løse en ordinær billett for reisen. Dersom man er usikker
eller har øvrige spørsmål, kan man kontakte AtBs kundeservice for assistanse. AtB holder
åpent 365 dager i året og er tilgjengelig per telefon, chat, e-post og i sosiale medier.

På bakgrunn av ovennevnte informasjon finner AtB ikke grunnlag for å ettergi
tilleggsgebyret

Nemnda bemerker

Klager ble ilagt gebyr på bussen den 14. november 2022.

Det følger av AtBs transportvedtekter punkt 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning.

Av transportvedtektenes punkt 6.2 følger det at det skal ilegges tilleggsavgift dersom den
reisende ikke kan vise gyldig billett. Bestemmelsen er objektiv. Gebyr kan således ilegges
selv om passasjeren ikke har opptrådt klanderverdig.

Klager har oppgitt at hun ikke kunne fremvise billett. Vilkårene for å ilegge gebyr var
dermed til stede.

Klager har imidlertid oppgitt at det var feil med Pocket-ID-appen som medførte at hun
ikke fikk fremvist billetten. Klager har anført at appen fungerte om morgenen samme
dag, men at det var noe galt med appen under reisen om ettermiddag. Klager viser til at
hun har vært i kontakt med skolen i forbindelse med opplevde problemer med appen.

Nemnda kan forstå klagers frustrasjon, men kan ikke se at AtB er ansvarlig for eventuelle
problemer med Pocket-ID-appen. Nemnda bemerker at det er den reisendes ansvar å
sørge for å kunne fremvise gyldig og aktivert billett under reisen.

Nemnda er kjent med at kontrollørene utøver et visst skjønn ved ileggelse av gebyrer,
men nemnda finner av prinsipielle grunner ikke å kunne vurdere skjønnsutøvelsen i det
enkelte tilfelle.

Nemnda har forståelse for at reaksjonen kan oppleves streng. Det anses imidlertid ut fra
hensynet til reiseforetakene nødvendig med en konsekvent praksis.

Vedtak

Transportklagenemnda kan ikke anbefale at klager gis medhold.