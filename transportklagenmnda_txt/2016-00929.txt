Vedtak i Pakkereisenemnda

Sammendrag

Krav om prisavslag grunnet hotellstandard,
manglende aircondition og rengjøring, samt støy.

Dato
20.03.2017

Saksnummer
2016-00929

Tjenesteytere
Apollo Reiser AS

Klager har i det vesentlige anført

Klager bestilte en reise for to voksne og ett barn med innkvartering i et superiorrom
med balkong og havutsikt på Mayor Pelekas Monastery i Agios Gordis, Korfu i perioden
20.06.2016 - 27.06.2016. Totalpris på reisen kr. 23.594.

Klager har anført at de ikke hadde vann i kranen/dusjen og ikke varmt vann i lange
perioder av ferien. For å få vasket seg måtte de hente drikkevann på flasker i
resepsjonen. 

Klager oppdaget muselort under sengen. Møblene var ødelagte og skitne.

Heisen til stranden/bassenget var ute av drift. Klager bestilte dette hotellet spesielt pga.
denne heisen da de hadde barn i barnevogn. Klager måtte selv bære vogn og barn opp
og ned.

Kun 5 av 7 netter fungerte aircondition. Lange strømavbrudd ble en del av hverdagen.
Klager kan ikke se at hotellet tilsvarer 5 stjerner. 

På hjemmesiden til Apollo fremgikk det at hotellet var nyoppusset og klart før vår/
sommersesongen 2016. Dette stemmer ikke da klager bodde midt i en byggeplass.
Klager føler seg lurt av Apollos markedsføring som ikke stemte med virkeligheten.

Klager krever et prisavslag på kr. 15.000.

Det vises for øvrig til brev fra klager.

Tjenesteyterne har i det vesentlige anført

Mayor Pelekas Monastery var under oppussinger vinteren 2015/2016, og planene var at
alt skulle være klart til oppstart for sommersesongen
2016. Dessverre ble det noen forsinkelser og det oppsto problemer bl.a. med en
strømgenerator som brant og som forårsaket problemer med
luftkondisjoneringen i en periode. 

Apollo viser til reiselederrapporten som beskriver problemene. 

Apollo gjør oppmerksom på at de for sommeren 2017 har valgt å klassifisere hotellet
med 4+soler, mot 5 soler for sommeren 2016. Dette er også medtatt i vurderingen av
kompensasjonsbeløpet.

Apollo har kompensert med totalt kr. 8.000.

Det vises for øvrig til brev fra Apollo.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2. 

Partene er enige om at klageren ikke fikk det han hadde bestilt og betalt for.  Han ble
lovet et nyoppusset 5 stjerners hotell, men kom mer eller mindre til en byggeplass, med
dårlig renhold av rommet, ikke-fungerende heis ned til stranden, aircondition ute av
funksjon i fem av syv dager og netter, og uten rennende vann på rommet de tre siste
dagene.  I tillegg måtte klageren bytte rom etter en natt, fordi han ble plassert ved siden
av et svært støyende airconditionanlegg.  Fordi heisen til stranden var ute av funksjon
måtte klageren bære en barnevogn opp og ned mange trapper hver gang de besøkte
stranden.  Hotellet er for øvrig senere nedgradert i arrangørens hotellomtale.

Apollo har tilbudt kr. 8.000 i prisavslag. Nemnda finner etter en samlet vurdering
manglene er så alvorlige og mange at klageren bør få et prisavslag på 60% av reisens
pris, avrundet til kr. 14.500. Omgivelsene var etter nemndas syn lite egnet til å gi en god
feriefølelse.

Vedtak

Pakkereisenemnda anbefaler at klageren gis et prisavslag på 60% av reisens pris,
avrundet til kr. 14.500.