Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
06.11.2018

Saksnummer
2017-02783

Tjenesteytere
RusLine

Klager har i det vesentlige anført

Klager reiste fra St Petersburg til Oslo den 25. juli 2017 med Rusline. Ved ankomst
Gardermoen oppdaget klager at hans koffert var ødelagt. 

Klager krever erstatning for ødelagt koffert kroner 3 599, og viser til fremlagt skriv fra
produsenten som viser at reparasjon ikke er mulig.

Tjenesteyterne har i det vesentlige anført
Klager har mottatt 110 euro for den skadde kofferten. 

Rusline kan ikke imøtekomme klagers krav utover det som allerede er utbetalt.

Nemnda bemerker

I henhold til luftfartsloven § 10-18 er flyselskapet ansvarlig for skade på bagasje mens
den er i dets varetekt. 

Ved totalskade må erstatningen i utgangspunktet baseres på gjenanskaffelsesverdien
- det vil si det beløpet passasjeren må betale for å skaffe seg en tilsvarende koffert.
Passasjeren skal på den annen side ikke tjene på skaden. Det gjøres derfor fradrag for
slitasje og verdiforringelse ellers på den skadede gjenstanden.

Klager har fremlagt et foto av skaden på kofferten og en uttalelse fra en forhandler
av koffertmerket om at kofferten ikke lar seg reparere. Klager er blitt tilskrevet flere
ganger og bedt om ytterligere dokumentasjon og informasjon vedrørende den skadede
kofferten, størrelsen på kravet og hans reaksjon på flyselskapets påstand om at klager
har fått utbetalt erstatning med 110 euro. Dette er ikke besvart.

Nemnda legger etter dette til grunn at klager har mottatt 110 euro i erstatning fra
Rusline. Ettersom nemnda ikke kjenner koffertens alder og øvrige tilstand, og det skal
gjøres fradrag for alder og slitasje, finner nemnda ikke å kunne anbefale at flyselskapet
skal  betale ytterligere erstatning for kofferten.

Vedtak

Transportklagenemnda - fly anbefaler ikke at klager gis medhold.