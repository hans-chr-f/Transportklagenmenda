Vedtak i Transportklagenemnda - Fly

Sammendrag

Krav om refusjon og erstatning ved nektet ombordstigning.

Dato
21.11.2017

Saksnummer
2017-00492

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82805 fra Oslo lufthavn (OSL) til London
- Gatwick (LGW) og videre med D82674 til Madeira (FNC) 1. november 2016. Flyvningen
fra Oslo ble forsinket med cirka to og en halv time. Passasjerer som skulle videre ble
oppfordret til å forlate flyet raskt ved ankomst til London, og klager og hans reisefølge
skyndet seg for å rekke flyvningen til Madeira. Det var svært opphauset stemning
om bord, og mange reiste med håndbagasje. Dette medførte at mange passasjerers
håndbagasje var plassert langt fra vedkommendes sete. 

Da klagers kone hadde forlatt flyet, innså hun, cirka en meter fra inngangen, at hun
hadde glemt å ta med en trillebag som lå over klagers sete på rad tre. Klager snudde
for å hente bagasjen, og resten av reisefølget ventet ved inngangen. Kabinpersonalet
stoppet klager på vei tilbake inn i flyet, hentet kapteinen, og klager anfører at de
laget en anstrengt situasjon. Kapteinen brølte til klager, og andre passasjerer ble
tydelig forskrekket. Klager oppfattet at styrmannen forsøkte å roe ned kapteinen uten
hell. Kapteinen tilkalte sikkerhetsvakter og politi. Da klagers kone henvendte seg til
kabinpersonalet og styrmannen, kunne de ikke hjelpe da kapteinen hadde tilkalt politiet. 

Da politiet ankom, forklarte kapteinen at klager hadde slått et medlem av
kabinbesetningen. Klager selv anfører at dette ikke stemmer, samt at kapteinen ikke var
til stede da han forsøkte å hente bagasjen. Klager ble bragt til politistasjonen en halv
time fra flyplassen. Han ble fratatt alle eiendeler og plassert på glattcelle. Klagers kone og
resten av reisefølget ble stående igjen på flyplassen og fikk ikke tilbud om noen form for
assistanse. 

Klagers kone og reisefølget overnattet på hotell ved Gatwick for å vente på klager. I
avhøret ble klager spurt om å signere rapporten fra flyselskapet. Han ønsket ikke å gjøre
dette, da han ikke var enig i situasjonsbeskrivelsen fra kapteinen. Imidlertid ville dette
medført at klager måtte tilbringe natten på politistasjonen, samt vente på rettsmøte og
advokat. Han var fortvilet og signerte følgelig rapporten. 

Klager påpeker at han var anstendig kledd og at ingen i reisefølget var alkoholpåvirket på
tidspunktet situasjonen oppstod. 

På ovennevnte bakgrunn har klager fremsatt krav om refusjon av følgende utgifter som
han og hans reisefølge pådro seg i forbindelse med episoden: Refusjon av mat og drikke
på London - Gatwick, hotellovernatting, nye flybilletter og erstatning for tort og svie. Det
totale kravet beløper seg til kroner 40 047,64

Tjenesteyterne har i det vesentlige anført
Klager viser til at situasjonen om bord endte med at klager måtte på glattcelle
ved ankomst til London. Rapport som ble gitt ble forelagt klager, og rapporten ble
underskrevet. 

Norwegian har mottatt utfyllende rapporter fra kabinbesetningen om bord på denne
avgangen, og ønsker å påpeke at rapportene ikke samsvarer med klagers skriv til
Transportklagenemnda. Situasjonen ble voldelig og politiet måtte tilkalles. Det fremgår
ikke av rapportene av kapteinen oppførte seg uprofesjonelt. Ved slike tilfeller kan ikke
Norwegian ta noen sjanser, og denne situasjonen var så alvorlig at politiet måtte tilkalles.
Selskapet har nulltoleranse for truende adferd mot deres ansatte. 

Norwegian viser til sine generelle vilkår for befordring artikkel 9, hvor det fremgår at
passasjerer kan nektes befordring dersom man "kan sette andre passasjerers og/eller
besetningens sikkerhet og helse i fare". 

Norwegian avviser på ovennevnte bakgrunn klagers krav.

Nemnda bemerker

Spørsmålet om hva som rent faktisk skjedde under reisen, er et bevisspørsmål. Saken
er av en slik art at vedtak ikke kan fattes på forsvarlig vis uten at partene avgir muntlig
forklaring. Saken egner seg derfor ikke for behandling av nemnda. 

På denne bakgrunn avvises saken, jf. forskrift om klagenemnd for passasjertransport §
6-2 bokstav c og d.

Vedtak

Saken avvises.