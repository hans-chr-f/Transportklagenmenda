Vedtak i Transportklagenemnda
- Kollektivreiser

Sammendrag

Krav om at gebyr for ugyldig billett slettes.

Dato
15.11.2012

Saksnummer
31/12 J

Tjenesteyter
NSB

Klager har i det vesentlige anført:

Klager er student og hadde gyldig månedskort sammen med studentbevis med på en reise fra
Lillestrøm til Oslo den 8. mars. Det var kontroll og klager ble bedt om å fremvise gyldig billett.
Klager hadde gyldig månedskort, men ikke bevis på betalt semesteravgift og ble deretter ilagt
gebyr.

Årsaken til at klager ikke hadde bevis på betalt semesteravgift skyldtes at Høyskolen
i Akershus var blitt forsinket med utsendelse av semesteravgiftskort på grunn av
sammenslåingen med Høyskolen i Oslo. Klager har flere ganger tidligere ved billettkontroll
blitt bedt om å vise studentbevis, men aldri selve semesteravgiftskortet. Klager hadde betalt
semesteravgift og var trygg på korrekt opptreden fra hans side.

Da klager kom hjem sendte klager inn kvittering for betalt semesteravgift til NSB sammen
med sin klage. Klager krever at gebyret slettes.

NSB har i det vesentlige anført:

Klager reiste med en Ruter periodebillett med studentrabatt. Det er kundens ansvar å sørge
for å ha gyldig billett for hele reisen. Når man reiser med rabattert billett må man kunne vise
legitimasjon når personalet ber om det. Hvis ikke vil kunden ved billettkontroll bli ilagt gebyr.
Det fremgår av Ruters bestemmelser at studentbevis/bekreftelse på betalt semesteravgift
eller opplæringskontrakt med lærebedrift må kunne vises i en billettkontroll.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Hva som er gyldig billett fremgår av NSB og Ruters
bestemmelser for den enkelte type billett, jf. NSBs transportvilkår § 4 A og Ruters reisevilkår
for rabatterte billetter.

For å kunne reise med rabattert billett, må passasjeren kunne vise frem gyldig bevis når
personalet ber om det. Dette følger av både NSBs og Ruters reisevilkår. Når man reiser på
studentrabatt må studentbevis eller annen legitimasjon med foto kunne fremlegges sammen
med bevis for at semesteravgiften er betalt. Dette skal passasjeren ha med på reisen sammen
med den rabatterte billetten for at denne skal være gyldig.

Selv om grunnen til at klager ikke hadde gyldig billett skyldtes at hans studiested hadde fått
nye rutiner med hensyn til bekreftelse på betalt semesteravgift, endrer dette ikke det faktum
at klager ikke kunne fremvise gyldig billett under billettkontrollen. NSBs kontrollører kunne
derfor ilegge ham et gebyr i henhold til transportvilkårene. Nemnda kan derfor ikke se at
ileggelse av gebyr var feil.

Informasjonen på nettsidene til Ruter lyder: «Studentbevis/bekreftelse på betalt
semesteravgift eller opplæringskontrakt med lærebedrift må kunne vises i en billettkontroll.»
Nemnda vil påpeke at informasjonen på nettsidene til Ruter kan være egnet til å misforstå og
vil anbefale at dette endres til «Studentbevis og bekreftelse på betalt semesteravgift ... .» på lik
linje som informasjonen på NSBs nettsider.

Nemnda har ved den videre vurdering av saken delt seg i et flertall og et mindretall.

Flertallet, lederen og forbrukernes representanter, er av den oppfatning at det ikke
er tvil om at klager hadde betalt semesteravgift på reisetidspunktet. Dette har han
fremlagt bevis for i etterkant. Klager hadde med gyldig periodekort og studentbevis på
reisen. Når årsaken til at klager ikke hadde med bekreftelse på betalt semesteravgift er
at Høgskolen i Akershus var blitt forsinket med utsendelse av semesteravgiftskort og
klager i ettertid har bevist at semesteravgiften var betalt på reisetidspunktet, mener
flertallet at NSB bør frafalle gebyret av rimelighetsgrunner. Flertallet vektlegger også
at det i et slikt tilfelle ikke vil være mulig å jukse og at det derfor bør godtas at bevis for
betalt semesteravgift fremlegges i etterkant av reisen.

Mindretallet, jernbaneforetakenes representanter, har forståelse for at det
kan oppfattes som en streng reaksjonsform å bli ilagt gebyr når man har betalt
semesteravgift og kan fremlegge dokumentasjon for dette i etterkant av reisen. På den
annen side er det etter mindretallets vurdering ikke tvil om at billetten/reisekortet
ikke er gyldig når slik dokumentasjon ikke medbringes på reisen slik vilkårene tydelig
krever. Mindretallet finner etter dette ikke grunnlag for å anbefale at NSBs gebyr for
ugyldig billett slettes.

På bakgrunn av flertallets vurdering traff nemnda slikt vedtak

Vedtak:

Transportklagenemnda - jernbane anbefaler at gebyret i dette tilfellet frafalles.