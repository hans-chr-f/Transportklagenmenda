Vedtak i Transportklagenemnda - Fly

Sammendrag

Krav om standardkompensasjon og refusjon av utgifter grunnet kansellering.

Dato
05.11.2019

Saksnummer
2019-00241

Tjenesteytere
Bergen Air Transport

Klager har i det vesentlige anført

Klager skulle reise fra Notodden til Bergen den 30. september 2016 kl. 17:45 med
Bergen Air Transport sin flight BGT54. Flyvningen ble kansellert. Klager krever
standardkompensasjon 250 euro i henhold til EU-forordning 261/2004. Klager har også
vedlagt en kvittering på en ekstrautgift som oppstod på grunn av kanselleringen: en
bussbillett på 496 NOK fra Bø til Bergen.

Tjenesteyterne har i det vesentlige anført
Bergen Air Transport har ikke svart hverken klager eller nemnda.

Nemnda bemerker

Flyselskapet Bergen Air Transport har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert. Klager har fremsatt
krav om standarderstatning 250 euro for hendelsen i henhold til EU-forordning
261/2004, samt refusjon av kroner 496 for bussbillett. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Bergen Air Transport har som nevnt ikke avgitt uttalelse til klager eller til nemnda .
Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standarderstatning 250 euro.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Klager anfører at hun ikke ble tilbudt omruting og at hun måtte ta buss på strekningen
(pris kroner 496). Da selskapet ikke har svart legger nemnda klagers anførsler til grunn.
Dersom verdien av bussbilletten overstiger verdien av den ubenyttede flybilletten har
klager etter nemndas syn krav på refusjon av mellomlegget.

Vedtak

Transportklagenemnda-fly anbefaler at Bergen Air Transport utbetaler 250 euro, samt
utgifter til bussbillett som nevnt over.