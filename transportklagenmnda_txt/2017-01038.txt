Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.04.2018

Saksnummer
2017-01038

Tjenesteytere
Brussels Airlines

Klager har i det vesentlige anført

Klager skulle reise fra Oslo til Brüssel den 4. april 2016 kl 17.45 med SN2284. Flyet ble
kansellert, og klager ble booket om til påfølgende dag til Antwerpen. 

Klager krever standarderstatning 250 euro per person i henhold til EU-forordning
261/2004, samt refusjon av utgifter til hotell, mat og drikke 473,55 euro.

Tjenesteyterne har i det vesentlige anført
Brüssels Airlines har ikke avgitt uttalelse til klager eller til nemnda.

Nemnda bemerker

Flyselskapet Brüssels Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klageren og reisefølget (til sammen to personer)
kom forsinket frem til sitt endelige bestemmelsessted Brüssel. Han krever nå
standarderstatning og refusjon av utgifter til hotell på Gardermoen, samt mat og drikke. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Brüssels Airlines har som nevnt ikke avgitt uttalelse til verken klager eller nemnda.
Selskapet har følgelig ikke godtgjort at kanselleringen skyldtes en ekstraordinær
omstendighet som ikke kunne vært unngått. Klager har da rett til standarderstatning på
250 euro per person.

Nemnda legger videre til grunn at klager pådro seg utgifter til mat, drikke og hotell på
Gardermoen i påvente av ny flyvningen dagen etter. Klager har fremlagt kvittering på
kroner 1 945 for et hotellrom, kroner 1 096 for mat, og kroner 412 for vin.  

En passasjers rett til innkvartering etter EU-forordningen 261 / 2004 artikkel 9 består
bare så lenge han venter på en omlegging av reisen, jf retningslinjene av 15.06.2016 (C
214/13) punkt 4.3.1. Nemnda anbefaler at Brüssels Airlines dekker klagers utgifter til
hotell og mat, tilsammen kroner 3 041, samt utgifter til alkoholfri drikke mot kvittering
dersom klager har hatt utgifter til dette.

Vedtak

Transportklagenemnda - fly anbefaler at Brüssels Airlines betaler standarderstatning til
klageren med 250 euro per person, samt kroner 3 041 for utgifter til hotell og mat.