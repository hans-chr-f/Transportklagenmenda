Vedtak i Transportklagenemnda - Sjø

Sammendrag

Krav om frafall av gebyr.

Dato
09.11.2022

Saksnummer
2022-01715

Tjenesteytere
Torghatten Nord

Klager har i det vesentlige anført

Klager reiste med ferge fra Sandvikvåg til Halhjem den 15. juli 2022. Klager bruker GPS i
bilen fra Arendal og ved ankomst ned til fergen brukes denne fortsatt og ber klager holde
til høyre. Klager holder så til høyre. 

Da klager oppdager at hun har kjørt ned i feil fil, kjører hun inn i feltet for rett ferge nede
på kaien. 

Klager hat opplyst at når de var kommet et stykke på fergeturen, banket en mann på
ruten, og sa hun ikke hadde betalt. Hun ønsker da å betale, men fikk beskjed om at dette
ikke var mulig. Det ble mottatt bot på kr. 2100.

Klager krever å få slettet dette gebyr på kr. 2100.

Tjenesteyterne har i det vesentlige anført
Torghatten Nord har anført at billetteringen på dette sambandet foregår automatisk, når
kjøretøyet passerer gjennom AutoPASS anlegget ved innkjøring til fergesambandet. Der
er det kjøretøyets registrerings nummer som leses av kamera ved passering. 

Fergekaien deles med et annet samband, samt at det er parkeringsplass og ladestasjon
her. Innkjøringen og starten på fergekøen i sambandet er godt skiltet og i henhold
til standard på Europavei, og dersom man kjører ned feil felt vil man ved å følge
skiltanvisningene måtte kjøre helt rundt og deretter ned i korrekt felt. Ved å kjøre inn i
fergekøen ifra feil ende, krysser man et innkjøring forbudt skilt. 

Sjåfør plikter selv å ha gyldig billett/passering i det kjøretøyet er kommet om bord på
fergen. Kjøretøyet blir ilagt tilleggstakst dersom det mangler billett ved kontroll om bord.
Det vil si det samme som at kjøretøyet ikke er registrert for fergeturen, men allikevel
befinner seg om bord på fergen. Betalingen for selve fergeturen er nå slått inn manuelt
med håndholdt utstyr (som kun benyttes ved manglende billett) så det er helt korrekt at
du vil finne dette via avtalen din. Kjøretøyet er i tillegg ilagt tilleggstakst for manglende
billett, et tillegg som kommer på faktura per post.

Torghatten Nord er fra oppdragsgiver forpliktet til å ta betalt for alle kjøretøy som reiser
med selskapet og for de som mangler billett vil det alltid bli utstedt tilleggstakst. 
Med henvisning til AutoPASS regulativet ferge Ptk.10:
«Reisende som ved kontroll har unnlatt å betale eller registrere med brikke kan avkreves
en tilleggstakst på 2100 pr kjøretøy.»

Torghatten Nord opprettholder kravet om tilleggstakst.

Nemnda bemerker

Klager krever å få slette gebyr på kr. 2100,- fra AutoPASS. 

Klager har kjørt inn på fergen via feil kjørefelt, og ikke blitt registrert i AutoPASS anlegget.
Klager har anført at hun handlet i god tro, og ikke var klar over at hun hadde kjørt feil. 

Torghatten Nord har anført at det er godt skiltet. 

Nemnda viser til tidligere avgjørelser som samme problematikk, og bemerker at det
er den reisende som er ansvarlig for å kjøre i riktig kjørefelt og bli registrert gjennom
AutoPASS. Unnlatelse av dette medfører tilleggsgebyr.

Nemnda bemerker at Torghatten Nord tidligere har opplyst at de de har en praksis at
dersom passasjeren ved ombordkjøring gjør personalet oppmerksom på at det er kjørt
feil, ilegges det ikke tilleggstakst. Nemnda kan imidlertid ikke se at dette ble gjort i dette
tilfellet. Klager har opplyst at hun først ble oppmerksom på manglende betaling under
fergeturen ved kontroll.

Vedtak

Transportklagenemnda sjø finner ikke at klager gis medhold.