Vedtak i Transportklagenemnda
- Kollektivreiser

Sammendrag

Krav om frafall av gebyr. Mobilen var tom for strøm under kontroll.

Dato
19.05.2021

Saksnummer
2021-00507

Tjenesteytere
AtB AS

Klager har i det vesentlige anført

Klager reiste med busslinje 25 i retning Vikåsen den 15. februar 2021 da han ble ilagt
gebyr fordi han ikke kunne vise noen billett. 

Klager er representert av sin mor, som anfører at sønnen ikke kunne fremlegge billett
fordi mobilen var tom for strøm under kontrollen. Hun mener at AtB burde ettergi
gebyret da det ikke er uvanlig at ungdommer kan gå tom for strøm, samt at det er svært
urimelig å ilegge gebyr på 900 kroner når en i ettertid kan dokumentere at det forelå
gyldig billett på kontrolltidspunktet. Klagers representant bemerker videre at gebyret på
900 kroner er for høyt, men kan gå med på å betale 100 kroner. 

Klagers mor anfører videre at AtBs tilsvar bærer preg av selvmotsigelser. Hun har ved
gjennomgang av selskapets personvernerklæring funnet flere holdepunkter som viser at
billetten ikke er upersonlig, slik selskapet hevder, deriblant viser hun til informasjon som
kreves registrert i brukerprofilen samt krav om registrert mobilnummer for å få tilgang til
aktive periodebilletter eller kvitteringer på tidligere kjøp. 

Klagers representant krever at AtB frafaller gebyret, subsidiært reduserer gebyret til 100
kroner.

Tjenesteyterne har i det vesentlige anført
I forbindelse med ny rutestruktur i Trondheim den 03.08.2019 gikk AtB over til åpen
billettering, og som følge av dette ble gyldighetstiden på SMS- og -enkeltbilletten i
Mobilappen forlenget med 30 minutter lengre aktiveringstid. 

Bruksvilkår for Mobillett sier at det er passasjerens ansvar å sikre at man skal:

• ha tilstrekkelig nettdekning under kjøpsprosessen slik at kjøpet gjennomføres i sin
helhet. Datatrafikk må være påslått i en kontrollsituasjon, slik at billetten og kontrollkode
kan fremvises på forespørsel. 
• ha gyldig billett for reisen ved ombordstigning 
• sikre at mobiltelefonen fungerer normalt, skjermen er leselig og har nok
batterikapasitet så lenge reisen varer slik at gyldig billett kan fremvises. Dersom du ikke
kan fremvise billett, vil det anses som å reise uten gyldig billett.

Det er den reisendes ansvar å kunne fremvise gyldig billett ved en eventuell kontroll.
Dersom passasjeren ikke kan fremvise gyldig billett i en kontrollsituasjon, vil det anses
som å reise uten gyldig billett. Dette gjelder også selv om passasjeren har billett, men
ikke kan fremvise denne fordi man har glemt reisebeviset hjemme, eller mangler
batteri på telefonen. Dersom man ikke kan fremvise gyldig billett ved kontroll ilegges
tilleggsgebyr. Dette fremgår av AtBs transportvedtekter og betingelsene for bruk av
Mobillett.

Regelverket for reduksjon av tilleggsgebyr gjelder dersom den reisende blir ilagt gebyr på
grunn av manglende fremvisning av rabattbevis under billettkontroll. Tilleggsavgiften kan
reduseres til kr 150,- dersom gyldig rabattbevis, ID og gebyr fremvises innen sju (7) dager
hos AtB kundesenter. Dette gjelder kun der passasjeren kan fremvise gyldig billett og
legitimasjon med bilde, men mangler rabattbeviset. I denne saken gjaldt tilleggsavgiften
manglende fremvisning av gyldig billett og rabattbevis. Dette er imidlertid ikke tilfelle i
denne saken, da den reisende ikke kunne fremvise selve billetten.

Klager reagerer på at politiet ble kontaktet i forbindelse med ileggelse av tilleggsgebyr. I
henhold til kontrollørenes rutinehåndbok kan politiet bli kontaktet dersom den reisende
ikke legitimerer seg. Følgende fremgår av kontrollørenes rapport etter gebyrileggelsen.

Det blir foretatt en sivil billettkontroll på linje 25 ved holdeplass Prinsens gate P1 i retning
Vikåsen. Kontrollør 161742 starter ved fremre del, kontrollør 160626 ved midtre del og
kontrollør 333 starter ved bakre del. En mannlig passasjer blir kontrollert i fremre del av
bussen. Passasjeren har ingen billett å fremvise. Passasjeren fremviser ikke legitimasjon
og personalia blir bekreftet av 02800. Passasjeren blir informert om betalingsmåte og
klagefrist. Gebyr 066137 blir utstedt. Kontrollør: 160736.

På grunn av at sønnen til Klager ikke kunne legitimere seg, ble politiet kontaktet for å
bekrefte opplysningene.

Klager viser til personvernerklæringen til AtB, og mener at dette bør legges til grunn for å
kunne bevise at Klager har kjøpt billett til sønnen. Formålet med personvernerklæringen
er å informere om hvordan personopplysningene til kundene blir håndtert og hva de
kan benyttes til. Uten at dette er relevant for denne saken, ønsker AtB å påpeke at det er
hvorvidt den reisende kan fremvise gyldig billett under billettkontroll som er avgjørende
for om man vil bli ilagt tilleggsgebyr eller ikke.

På grunn av ovennevnte informasjon finner AtB ikke grunnlag for å ettergi
tilleggsgebyret.

Nemnda bemerker

Klager ble ilagt gebyr på bussen den 15. februar 2021 fordi han ikke kunne fremvise noen
gyldig billett ved kontroll.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Det følger av transportvedtektene at det er den reisendes ansvar å kunne fremvise gyldig
billett ved reise, herunder ansvar for at det er strøm på mobil ved bruk av elektronisk
billett.

Vedtak

Transportklagenemnda finner ikke å kunne anbefale at klager gis medhold.