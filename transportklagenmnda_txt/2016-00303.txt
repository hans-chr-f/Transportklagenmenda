Vedtak i Transportklagenemnda - Fly

Sammendrag

Krav om erstatning for nye billetter grunnet kansellering.

Dato
30.01.2017

Saksnummer
2016-00303

Tjenesteytere
Bravofly

Klager har i det vesentlige anført

Klager skulle reist fra Teheran til Oslo via Istanbul 15. august 2015 kl. 04:25 med PC513.
De hadde også billetter fra Oslo til Trondheim med Norwegian samme dag som ikke
kunne benyttes. Det ble ikke gitt klager noen beskjed om at flyvningen fra Teheran ble
kansellert. 

Klager måtte kjøpe nye billetter fra Teheran til Trondheim. 

Klager krever erstatning for kjøp av nye billetter på kroner 5 545 og 34 689 000 IRR.

Tjenesteyterne har i det vesentlige anført
Pegasus som hadde flyvningen har kansellert og refundert bookingen NT6T1T uten å gi
noen varsel, kommunikasjon eller informasjon til Bravofly. 

Bravofly følger EU-forordning 261/2004 og vil betale 600 euro per person til klager om de
mottar kontoopplysninger. 

Bravofly har også gitt klager en voucher på 570 euro.

Nemnda bemerker

Klageren har fått tilbud om til sammen 1 200 euro i standarderstatning for
kanselleringen, jf EU-forordning 261/2004 artikkel 5 og 7. Han krever utgiftene som han
har hatt til å skaffe erstatningsbilletter, dekket med i alt NOK 5 545 og IRR 34 689 000.
Beløpet er dokumentert og ikke bestridt.  

Slik nemnda ser det, er ikke EU-forordningen anvendelig i dette tilfellet, jf definisjonen
av forordningens geografiske anvendelsesområde artikkel 3. I tillegg er Bravofly
verken ansvarssubjekt etter forordningen, jf artikkel 2, eller etter luftfartsloven,
jf § 10-20, jf § 10-32. Saken faller således utenfor nemndas kompetanse, jf
transportklagenemndforskriften § 6-2 bokstav a), og blir å avvise.

Klageren må etter dette søke å få dekket sitt tap direkte fra flyselskapet Pegasus og / eller
akseptere tilbudet fra Bravofly om 1 200 euro.

Vedtak

Transportklagenemnda - fly avviser saken.