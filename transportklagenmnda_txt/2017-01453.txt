Vedtak i Transportklagenemnda - Fly

Sammendrag

Krav om refusjon grunnet ruteendring.

Dato
10.04.2018

Saksnummer
2017-01453

Tjenesteytere
Alitalia

Klager har i det vesentlige anført

Den 7. januar 2017 bestilte klager en reise t/r Trondheim - Bologna via Amsterdam for
reise 8. - 15. juli. Pris kroner 3 821.  

Den 19. april mottok klager melding fra sitt reisebyrå om en ruteendring på reisen som
klager ikke kunne akseptere. Da han heller ikke fikk tilbud om en ny rute som passet
valgte han å avbryte reisen. Klager har mottatt refusjon for den ubenyttede billetten.

Klager kjøpte deretter en ny billett med annet selskap, pris kroner 7 565. 

Klager krever refusjon av prisdifferansen mellom de to billettene, kroner  3 744.

Tjenesteyterne har i det vesentlige anført
Alitalia har ikke avgitt uttalelse til nemnda. Til klager har flyselskapet i det vesentlige
anført.

Flyselskapet plikter i henhold til EU-forordning 261/2004 ikke å utbetale erstatning ved
ruteendringer som finner sted mer enn to uker før avreise. Klager ble i dette tilfellet
tilbudt alternativ reiserute, men han valgte å kansellere reisen. Klager har krav på full
refusjon av flybilletten via sitt reisebyrå. 

Alitalia kan ikke imøtekomme klagers krav.

Nemnda bemerker

En ruteendring innebærer kansellering av en avtalt flygning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid. 

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår.

Flyselskapet Alitalia informerte reisebyrået som informerte klager innen fristen. Klager
fikk informasjon den 19. april om at flygningen den 8. juli var flyttet slik at klager
ville lande i Bologna kl 22.10 fremfor kl 12.30. Klager ble gitt valget mellom det nye
reisetidspunktet eller refusjon av billettprisen. Kanselleringen gir følgelig ingen rett til
standarderstatning. Det er heller ikke krevd.  Forordningen er imidlertid ikke til hinder for
ansvar på annet grunnlag, jf. forordningen artikkel 12. 

Alitalia har ikke avgitt uttalelse til nemnda, og nemnda treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd. 

Nemnda har forståelse for at det er kjedelig med en ruteendring som i denne saken.
Passasjeren fikk imidlertid beskjed svært lang tid i forveien, og han fikk tilbud om
ny reiserute som ville medført ankomst samme dag. Klager valgte likevel å avbryte
kontrakten med Alitalia for deretter å kjøpe ny og dyrere billett med annet selskap.
Alitalia er ikke erstatningsansvarlig for ekstrautgiftene klager pådro seg. På denne
bakgrunn kan ikke nemnda anbefale at klager gis medhold.

Vedtak

Transportklagenemnda - fly finner ikke å kunne anbefale at klager gis medhold.