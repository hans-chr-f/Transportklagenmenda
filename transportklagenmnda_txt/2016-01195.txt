Vedtak i Transportklagenemnda - Fly

Sammendrag

Krav om refusjon av dobbelt bestilt reise.

Dato
22.09.2017

Saksnummer
2016-01195

Tjenesteytere
Wizz Air

Klager har i det vesentlige anført

Den 22. september 2016 skulle klager bestille en reise fra Skopje til Torp for reise 17.
april 2017. Det oppstod en feil underveis og klager ble bedt om å legge inn betaling på
nytt. Det endte med at klager bestilte og betalte for to identiske reiser. 

Klager krever refusjon av den ene reisen, kroner 2 092.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har selskapet avgitt uttalelse på et
uforståelig språk for nemnda. Nemnda behandler saker på skandinavisk eller engelsk.

Nemnda bemerker

Flyselskapet Wizz Air har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken,
jf transportklagenemndforskriften § 5-3 tredje ledd. Flyselskapet Wizz Air har gitt en
uttalelse til klageren, men på et språk som ikke er forståelig for nemnda. 

Nemnda legger således til grunn at det oppsto en feil da klageren 22.09.2016 skulle kjøpe
billetter fra Skopje til Torp, at han ble bedt om å legge inn betalingen på nytt og at han
endte opp med å ha kjøpt to identiske reiser. Klageren har fremlagt dokumentasjon fra
banken sin for at han ble trukket 2 092 kroner til Wizz Air, to ganger denne dagen.  At
han endte opp med å kjøpe to identiske reiser, mener nemnda etter dette at flyselskapet
står nærmest til å ordne opp i.

Vedtak

Transportklagenemnda - fly anbefaler at Wizz Air betaler tilbake 2 092 kroner til klageren.