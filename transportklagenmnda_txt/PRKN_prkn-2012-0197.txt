Vedtak i Pakkereisenemnda

Sammendrag

Saken gjelder forhold på hotellet og service fra reiseleder, Sharm El Sheikh.

Dato
07.02.2013

Saksnummer
197/12

Tjenesteyter
Amisol AS

Sakens dokumenter ble lagt frem.

Klager: X

Turarrangør: Amisol AS

Antall reisende: 5

Reisens pris: 39.700

Saken gjelder:

Saken gjelder forhold på hotellet og service fra reiseleder, Sharm El Sheikh.

Klager anfører at det i nærheten av bassenget var satt opp en vanndispenser.

Da han satt ved et bord like i nærheten, fikk han et glass varmt vann over ryggen. Vannet holdt
94 grader og det er utrolig at legen sa at det var 1.grads forbrenning. Benken hos legen var
møkkete. Klager fikk 9 ½ dag av ferien ødelagt.

Han mener hotellet og Amisol er medansvarlig. Ingen fra Amisol tok kontakt med ham.

Videre anfører klager at Amisol gir feil råd om medisiner, og at klagers reisefølge ble syke på
grunn av maten. Det var også et fåtall retter med kjøtt og fisk.

Underholdningen på hotellet var dårlig og foregikk på russisk.

Klager krever reisens pris, kr.39.700,-, tilbake.

Amisol har vist til at slike vanndispensere er helt vanlige, og det var ingen feil ved dem
som var på dette hotellet. Hvis andre gjester sølte vann på klager, er det ikke Amisols
ansvar. Det vises ellers til forhåndsinformasjonen om ulykker og sykdom. I følge
rapporten fra reisemålet tok Amisols representant kontakt etter å ha blitt informert
om hendelsen og fikk da forståelse av at alt var i orden.

Det er ellers hotelltreff til faste tider flere ganger i uken og opplysning om telefonnummer hvis
det er behov for assistanse.

Når det gjelder råd om medisiner, har Amisol i informasjonen opplyst at det ikke er nødvendig
med vaksine, men har anbefalt at man rådfører seg med egen lege.

Underholdningen på hotellet er ikke Amisols ansvar, og underholdning er ikke nevnt i
beskrivelsen av hotellet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen,
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid.

Etter Reklamasjonsnemndas oppfatning er ingen av de forhold klager har påberopt, mangler
ved reisen som gir grunnlag for prisavslag eller erstatning.

Det er ikke sannsynliggjort at vanndispenserne var plassert på et uforsvarlig sted eller på en
uforsvarlig måte. Amisols opplysning om vaksinering og råd om å rådføre seg med egen lege,
er helt adekvat informasjon. Amisol har heller ikke lovet noe når det gjelder underholdning på
hotellet.

Vedtak:

Reklamasjonsnemnda kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Elise Korsvik, Forbrukerrådet

Christine Tang, Detur Norway AS

Vigdis Lund Eriksen, Star Tour AS