Vedtak i Transportklagenemnda - Fly

Sammendrag

Krav om refusjon av utgifter til taxi.

Dato
14.08.2018

Saksnummer
2018-00494

Tjenesteytere
Norwegian

Klager har i det vesentlige anført

Klager reiste med Norwegians flyvning DY1553 fra Budapest (BUD) til Oslo lufthavn (OSL)
21. januar 2018 kl. 21.25. Flyvningen ble imidlertid forsinket med over fire timer, og
klager har blitt tilkjent standardkompensasjon på 400 euro pr. passasjer. 

Klager tok taxi fra flyplassen til sitt hjemsted i Oslo, og har fremsatt krav om refusjon
av kroner 1 876. Både klager og hans reisefølge skulle på jobb dagen etter ankomst, og
mente at det lot seg forsvare å ta raskeste transportmiddel hjem. Flyet landet kl. 04.15,
og neste flybuss gikk kl. 05.00 i følge rutetabellen på internett. Flytoget hadde neste
avgang kl. 05.30.

Tjenesteyterne har i det vesentlige anført
Norwegians flyvning DY1553 fra Budapest til Oslo 21. januar 2018 ble forsinket med fire
timer og 26 minutter, og ankom Oslo lufthavn kl. 03.21 lokal tid. Klager tok taxi hjem kl.
04.37, og krever refusjon av kroner 1 876. 

Passasjerene må forvente at det påløper kostnader til transport til og fra flyplassen ved
reise. Det kan ikke forventes at flyselskapene skal dekke denne utgiften. Det var klagers
eget valg å ta taxi og dermed påta seg en høyere kostnad enn normalt, da det finnes
busser fra Oslo lufthavn rundt dette klokkeslettet. Det vises til fremlagt dokumentasjon. 

Da valget om taxi ligger hos klager og ingen forhåndskjøpte billetter gikk tapt. avviser
Norwegian klagers krav om refusjon av transportkostnader etter ankomst.

Nemnda bemerker

Klagers flyvning DY1553 fra Budapest til Oslo ble forsinket med fire timer og 26 minutter.
Klager har allerede blitt tilkjent standardkompensasjon i henhold til EU-forordning
261/2004 på 400 euro. 

Det følger av EU-forordningens artikkel 12 at standarderstatning etter forordningen
skal trekkes fra erstatning på annet grunnlag. Passasjeren har således alltid krav
på å få utbetalt standardkompensasjon dersom vilkårene for dette er til stede.
Har passasjeren også rett til erstatning på annet grunnlag, og denne erstatning
overstiger standarderstatningen, kommer standarderstatningen til fradrag. Overstiger
standarderstatningen etter EU-forordningen annen erstatning, utbetales kun
standarderstatning. Det er tilfelle i denne saken. 

Det er derfor ikke grunnlag for dekning av taxiutgifter utover utbetalt
standardkompensasjon.

Vedtak

Transportklagenemnda - fly anbefaler ikke at Norwegian utbetaler erstatning utover de
400 euro som allerede er utbetalt til klager.