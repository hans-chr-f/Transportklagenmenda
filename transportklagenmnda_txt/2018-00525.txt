Vedtak i Transportklagenemnda - Fly

Sammendrag

Krav om standardkompensasjon grunnet kansellering

Dato
09.10.2018

Saksnummer
2018-00525

Tjenesteytere
SAS

Klager har i det vesentlige anført

Klager med reisefølge skulle reise med SK956 fra Miami til Oslo 24. oktober 2017, med
avgang kl.15.50. Flyvningen ble kansellert grunnet værforhold og klager ankom derfor
Oslo 31 timer forsinket. 

Klager viser til vedlagt bekreftelse fra Orlando og Miami Airport Aviation Authority som
viser at det ikke kan stemme at flyvningen ble kansellert som følge av været. 

Klager krever derfor at SAS betaler standardkompensasjon 600 euro pr. person, totalt
1200 euro.

Tjenesteyterne har i det vesentlige anført
SK956 ble kansellert på grunn av dårlig vær i Miami. Problemet oppstod på veien ned
til Miami. Flyet, med registreringsnummer LN-RKM, skulle først fly rute SK953 mellom
København og Miami. Denne ruten ble omdirigert til Orlando på grunn av dårlig vær i
Miami. Det vises her til vedlagt logg. På grunn av den lange flytiden gikk besetningen ut
over maksimalt tillatt arbeidstid. Dette medførte at mannskapet ikke fikk fly videre før de
hadde hatt sin hviletid. Besetningen og flymaskinen var derfor strandet i Orlando. 

Da det ikke fantes hverken besetning eller fly i Miami da SK956 skulle avgå, ble
konsekvensen at flyvningen ble innstilt. I vedleggene fremlagt av klager blir det dårlige
været i Miami også dokumentert. 

Det dårlige været var en ekstraordinær omstendighet i forordningens forstand.

SAS kan på grunnlag av ovennevnte ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda finner det godtgjort at flygningen fra Miami til Oslo ble kansellert på grunn av
ekstraordinære omstendigheter, og at innstillingen ikke kunne vært unngått selv om alle
rimelige tiltak var blitt truffet: 

Flyselskapet SAS har gitt en grundig redegjørelse for at flymaskinen som skulle
operere SK956 fra Miami til Oslo underveis til Miami ble omdirigert til Orlando grunnet
tordenvær. At crewet gikk ut på arbeidstid var en direkte konsekvens av værforholdene.
Redegjørelsen er underbygd med logger. Kanselleringen gir således ikke rett til
standarderstatning etter EU-forordningen. 

SAS booket om reisefølget til påfølgende dag, nemnda anser dette etter forholdene å
være innen rimelig tid 

Nemnda kan etter dette ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.