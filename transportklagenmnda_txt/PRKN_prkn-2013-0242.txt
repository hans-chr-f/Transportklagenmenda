Vedtak i Pakkereisenemnda

Sammendrag

Saken gjelder kompensasjon for ekstra kostnader ved forsinkelse.

Dato
..

Saksnummer
242/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Reisemål: Spania, Mallorca

Antall reisende: 2

Reisens pris: 8.966,-

Tidsrom: 240813 - 310813

Saken gjelder:

Saken gjelder kompensasjon for ekstra kostnader ved forsinkelse.

Klager viser til at flyet på utreisen var 6,5 timer forsinket. På grunn av forsinkelsen
mistet klager en hel solskinnsdag. Klager forventer å få refundert 1/7 del av reisen,
kr.1.280,-.

Star Tour AS anfører at en flyforsinkelse beregnes ut fra når flyet landet på
destinasjonen. I dette tilfelle skulle flyet ha landet i Palma kl. 0955. Flyet landet kl.
1540. Det innebærer en forsinkelse på 5 timer og 45 minutter. Klagerne fikk utdelt
matkuponger til en verdi av 200 kroner på Gardemoen i forbindelse med forsinkelsen.
Reisearrangøren er villig til å refundere eventuelle ytterligere utgifter til mat/drikke på
Gardemoen mot kvitteringer.

Nemnda bemerker:

EU-forordning 261/2004 gir passasjerer krav på kompensasjon ved forsinkelser av en viss
varighet med mindre flyselskapet/turarrangør godtgjør at forsinkelsen skyldes ekstraordinære
omstendigheter som ikke kunne ha vært unngått selv om alle rimelige tiltak hadde vært
truffet. I denne saken fikk flyet en skade under innlasting av bagasje. Skaden måtte repareres
før flyet kunne ta av fra Gardemoen.

Flyselskapet hadde i dette tilfellet ingen mulighet til å forhindre feilen.

Forsinkelsen berettiger da ikke til erstatning etter EU-forordningen.

At flyet landet nesten 6 timer etter planen er beklagelig. Reisens varighet var på en uke, og
klagerne mistet det meste av den første feriedagen på destinasjonen.

Av alminnelige vilkår for pakkereiser punkt 8 bokstav f) V fremgår det imidlertid at det normalt
ikke kan regnes som en mangel at det på en reise av varighet mellom 5 - 8 døgn oppstår
en forsinkelse på inntil 8 timer. Nemnda har merket seg at Star Tour har sagt seg villig til å
dekke utgifter til forpleining på Gardemoen ut over det beløp som allerede er dekket, mot
kvitteringer.

Vedtak:

Reklamasjonsnemnda for pakkereiser kan ikke anbefale at det gis prisavslag i dette tilfellet.

Vedtaket var enstemmig.