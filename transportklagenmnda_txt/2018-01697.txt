Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-01697

Tjenesteytere
Wizz Air

Klager har i det vesentlige anført

Klager skulle reise fra Torp til Riga den 17. september 2016 kl 14.15 med ankomst kl
16.50 med flight W6 2580. Flyet ble forsinket og landet på endelig bestemmelsessted kl
20.00, mer enn tre timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
W6 2580 ble forsinket grunnet stengt rullebane i Riga som følge av en hendelse med
et annet flyselskap; et fly landet på rullebanen uten nesehjulet utslått. Wizz Air viser til
fremlagt dokumentasjon samt til link fra en pressemelding som beskriver hendelsen.

Forsinkelsen er ikke kompensasjonsberettiget da årsaken var ekstraordinære
omstendigheter utenfor Wizz Airs kontroll.

Wizz Air kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Wizz Air har fremlagt dokumentasjon med beskrivelse av hendelsen som
viser at forsinkelsen skyldtes restriksjoner fra flygeledelsen på flyplassen i Riga. Wizz Air
agerte på instruks fra tårnet.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak var
truffet. Forsinkelsen skyldtes at Wizz Air fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda - fly anbefaler ikke at klager gis medhold.