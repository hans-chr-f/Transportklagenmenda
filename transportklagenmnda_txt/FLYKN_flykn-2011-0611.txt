Vedtak i Transportklagenemnda - Fly

Sammendrag

Krav om erstatning av utgifter grunnet forsinkelse.

Dato
08.06.2012

Saksnummer
611/11F

Tjenesteyter
Cimber Air

Krav om erstatning av utgifter grunnet forsinkelse.

Klager har i det vesentlige anført:

Klager skulle reise fra Firenze til København 7. september 2010 med QI3272 kl. 19:45. Flyet ble
forsinket slik at klager mistet sin videreforbindelse, siste fly til Oslo. Klager tok inn på hotell.

Klager krever refusjon av hotell- og taxiutgifter for til sammen DKK 1 631. Cimber Air tilbyr
DKK 986.

Cimber Air har ikke avgitt uttalelse til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for fly- og jernbanepassasjerer § 5-3.

Klagen er forelagt Cimber Air ved nemndas brev av 5. desember 2011 med frist til 16.
januar 2012 for eventuelle bemerkninger. I brevet opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Cimber Air har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Klagen gjelder krav om erstatning som følge av forsinkelse på flygningen Firenze-København
med det danske flyselskapet Cimber Air. Forsinkelsen har ingen tilknytning til Norge ut over at
billettene er kjøpt gjennom en norsk agent samt at forsinkelsen førte til at klager ikke rakk sin
videreforbindelse med SAS. Kravet er rettet mot Cimber Air. Agenten har ikke noe ansvar for
selve flygningen. Nemnda er av den oppfatning at saken faller utenfor norsk jurisdiksjon, og at
saken må bli å avvise, jf. Transportklagenemndforskriften § 1-4.

Nemnda bemerker avslutningsvis at Cimber Air har gått konkurs. Et krav må således rettes
mot konkursboet.

Vedtak:

Saken avvises.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines