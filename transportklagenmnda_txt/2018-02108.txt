Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.06.2019

Saksnummer
2018-02108

Tjenesteytere
Eurowings

Klager har i det vesentlige anført

Klager skulle reise fra Oslo til Amsterdam via Hamburg den 28. desember 2018 på
gjennomgående billett:
EW7195 28DEC17 OSL HAM 1220 1345
EW7184 28DEC17 HAM AMS 1830 1935

EW7195 ble i overkant av fem timer forsinket slik at klager mistet sin videreforbindelse.
Han ble booket om til påfølgende morgen.

Klager stiller seg svært kritisk til at han ikke ble booket om til andre selskap. Blant annet
SAS hadde et direkte fly Oslo - Amsterdam samme dag. Klager opplevde kundeservicen
til Eurowings som svært dårlig. Han har blitt påført telefonutgifter etter flere timer på
telefon med selskapet, og han har tapt verdifull tid sammen med sin familie.

Klager krever standarderstatning 250 euro i henhold til EU-forordning 261/2004, samt
refusjon av telefonutgifter. 

Det vises for øvrig til klagers brev.

Tjenesteyterne har i det vesentlige anført
Eurowings har ikke avgitt uttalelse til nemnda. Til klager har selskapet i det vesentlige
anført:

Forsinkelsen er ikke kompensasjonsberettiget da EW7195 ble forsinket som følge av
dårlige værforhold.

Nemnda bemerker

Flyselskapet Eurowings har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klager kom omtrent tolv timer forsinket frem
til sitt endelige bestemmelsessted Amsterdam. Klager har fremsatt krav om
standardkompensasjon i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Eurowings har som nevnt ikke avgitt uttalelse til nemnda. Til klager har selskapet uttalt
at EW7195 ble forsinket som følge av dårlige værforhold. Uttalelsen er imidlertid ikke
nærmere forklart eller dokumentert. Selskapet har følgelig ikke godtgjort at forsinkelsen
skyldtes en ekstraordinær omstendighet som ikke kunne vært unngått. Klager har etter
nemndas syn derfor krav på standardkompensasjon på 250 euro.

Nemnda legger videre til grunn at klager pådro seg telefonutgifter som følge av
forsinkelsen. 

En passasjers rett til forpleining (mat, drikke, hotell og telefon) etter EU-forordningen
261/2004 artikkel 9 består så lenge han venter på en omlegging av reisen, jf
retningslinjene av 15.06.2016 punkt 4.3.2. Nemnda anbefaler at Eurowings refunderer
klagers dokumenterte telefonutgifter i ventetiden.

Vedtak

Transportklagenemnda - fly anbefaler at Eurowings betaler standarderstatning til klager
med 250 euro, samt refunderer klagers dokumenterte telefonutgifter.