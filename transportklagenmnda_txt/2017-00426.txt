Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.10.2017

Saksnummer
2017-00426

Tjenesteytere
SAS
Widerøe

Klager har i det vesentlige anført

Klager skulle reise Andenes - Bodø - Tromsø - Lakselv den 1. desember 2016 kl 13.45 med
ankomst 17.15. 

Vel fremme i Bodø får klager beskjed om at SK4566 som skulle frakte han fra Bodø til
Tromsø var kansellert grunnet dårlige værforhold. Flymaskinen som kom fra Trondheim
valgte å fly over Bodø direkte til Tromsø.  Klager ble booket om til neste avgang, men
mistet sin videreforbindelse og måtte overnatte i Tromsø.

Klager har forståelse for at uregelmessigheter kan oppstå grunnet dårlig vær, men
det var ikke dårlig vær i Bodø den dagen. Klager mener at beslutningen SAS tok om å
ikke følge planlagt rute var et bevisst valg. Klager mener at dårlige værforhold ikke gir
flyselskapene frie tøyler til å gjøre akkurat som de vil med planlagte ruter. At Bodø ikke er
SAS' basestasjon er ikke en ekstraordinær omstendighet. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Værforholdene i Trondheim forårsaket så mange forsinkelser og kanselleringer at det
fikk ringvirkninger for store deler av flytrafikken til og fra Trondheim den dagen. Dette
førte igjen til at crew gikk ut på arbeidstid og ikke kunne fly. Arbeidstidsbestemmelsene
er regulert av sikkerhetshensyn og fastsatt av myndighetene. Det vises til fremlagt
dokumentasjon. 

SK4566 ble omdirigert til å fly direkte Trondheim - Tromsø for å forhindre at crew gikk
ut på arbeidstid og at SK4566 ikke ble strandet i Bodø. Bodø er ingen basestasjon og
SAS hadde ikke ekstra crew der for å ta over flyvningen til Tromsø. Omdirigeringen var
en følge av værsituasjonen i Trondheim, og en nødvendighet for at SAS kunne operere
noenlunde som planlagt resten av dagen og dermed ramme færre passasjerer enn om
flyselskapet hadde landet i Bodø. 

Hendelsen er ikke kompensasjonsberettiget i henhold til EU-forordning 261/2004 da
årsaken er å anse som en ekstraordinær omstendighet.

SAS har refundert klagers dokumenterte utgifter, men kan ikke imøtekomme hans krav
om standarderstatning.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser, ved at besetningen overskrider maksimal tillatt arbeidstid
med mer, kan være en ekstraordinær omstendighet som medfører at den reisende ikke
har krav på erstatning. Dette må vurderes konkret.

Nemnda mener at flyselskapet SAS har dokumentert at kanselleringen skyldtes dårlig
vær i Trondheim og at kanselleringene ikke var til å unngå:

Dokumentasjonen viser at klagerens flygning ble kansellert fordi flymaskinen fra
Trondheim måtte omdirigeres for å unngå at crewet skulle gå ut på arbeidstid og
flymaskinen bli strandet i Bodø. At crewet var i ferd med å gå ut på arbeidstid, hadde
direkte sammenheng med de dårlige værforholdene i Trondheim. Videre var det ikke
ekstra crew i  Bodø fordi det ikke er en basestasjon. Omdirigeringen førte til at færre
passasjerer ble rammet enn om flymaskinen hadde landet i Bodø.  

Kanselleringen gir etter dette ikke rett til standarderstatning.

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Dersom passasjeren velger omruting, skal flyselskapet tilby mat og forfriskninger som
står i rimelig forhold til ventetiden og hotellovernatting der det er nødvendig, jf artikkel 9.
Det ser ikke ut til å være omtvistet at SAS har oppfylt disse pliktene.

Vedtak

Transportklagenemnda - fly anbefaler ikke at klageren gis medhold.