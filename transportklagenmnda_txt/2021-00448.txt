Vedtak i Transportklagenemnda - Fly

Sammendrag

Krav om erstatning for ødelagt sykkel og sykkelkoffert.

Dato
17.09.2021

Saksnummer
2021-00448

Tjenesteytere
Lufthansa German Airlines

Klager har i det vesentlige anført

Klager, som driver med konkurransesykling, reiste fra Valencia via Frankfurt til Oslo med
Lufthansa den 8. november 2020. Ved ankomst Gardermoen sjekket klager bagasjen og
oppdaget at sykkelrammen var knekt, samt at glidelåsen på sykkelkofferten var ødelagt.
Sykkelrammen som er av karbon lar seg ikke reparere. Ny ramme, deler og arbeid vil
koste NOK 65750 og ny sykkelbag koster NOK 6198 Klager fikk skaden vurdert av sitt
sykkelverksted og viser til dokumentasjon fremlagt derfra og kvittering for ny sykkelbag.
Begge deler var ca. 11 måneder gammelt da skaden skjedde.

Lufthansa har vist til Montrealkonvensjonen og tilbudt maks erstatning på 1288 SDR
som tilsvarer NOK 14155. Klager fastholder sitt krav om full erstatning for utgiftene til
reparasjon av sykkelen og ny sykkelkoffert.

Tjenesteyterne har i det vesentlige anført
Lufthansa viser til Montrealkonvensjonens bestemmelser og har tilbudt klager maks
erstatning på 1288 SDR, tilsvarende NOK 14155. Beløpet er overført klagers konto.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr.
2. Ansvaret er imidlertid begrenset til 1288 SDR (special drawing rights) per passasjer,
jf. § 10-22 og forskrift om fraktførers ansvar for skade ved lufttransport av passasjerer,
reisegods og gods § 1 tredje ledd. De ansvarsgrenser som er fastsatt i § 10-22, gjelder
uansett hvilket ansvarsgrunnlag som påberopes, jf. § 10-24. SDR-satsen i forskrift om
fraktførers ansvar for skade ved lufttransport av passasjerer, reisegods og gods § 1 tredje
ledd er ikke oppdatert, men Norge er forpliktet til å følge Montrealkonvensjonen og EUs
forordning om forsikringskrav til luftfartselskaper, hvor satsen er oppjustert til 1288 SDR.

Lufthansa har ikke bestridt at skadene på sykkelen oppsto under flyvningen. Lufthansa
har tilbudt klager en erstatning på 1288 SDR, tilsvarende NOK 14155 Det er ikke grunnlag
for ytterligere utbetaling til klager.

Vedtak

Transportklagenemnda anbefaler ikke at klager gis medhold i kravet om ytterligere
erstatning.