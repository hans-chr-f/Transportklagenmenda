Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med T-bane

Dato
11.06.2019

Saksnummer
2019-01212

Tjenesteytere
Ruter

Klager har i det vesentlige anført

Klager reiste 20. februar 2019 med T-banen fra Lindeberg T, og hadde en enkeltbillett
som var aktivert. Billettkontroll kom om bord ved Trosterud T og alt gikk fint. På vei hjem
med T-banen fra Jernbanetorget til Lindeberg T reiste klager med tre enkeltbilletter, hvor
den ene var aktivert. Da klager på ny ble stoppet i kontroll viste det seg at den aktuelle
billetten ikke var validert. Om det var en feil med valideringsautomaten har ikke klager
kjennskap til, men hun fastholder at hun reiste med gyldig billett. 

Klager har ofte kjøpt noen enkeltbilletter for nødstilfeller, men de har ikke blitt brukt og
dette har igjen resultert i at billettene har gått ut på dato. For å forhindre dette har klager
oppbevart billettene i en egen lommebok. Det må derfor være en feil med maskinen når
hennes billett ikke ble validert. 

Videre understreker klager at hun ikke hadde noen intensjon om å snike. Dersom hun
hadde det ville hun blitt ilagt gebyr på T-banen ned til sentrum tidligere den dagen.

På bakgrunn av det ovennevnte har klager fremsatt krav om frafall av ilagt gebyr.

Tjenesteyterne har i det vesentlige anført
Klager ble ilagt gebyr på T-banen 20. februar 2019 fordi hun ikke hadde aktivert sin
billett. 

I kontrollen ble det fremvist to billetter hvor den ene billetten var utløpt tre timer
tidligere og den andre, den samme som er fremlagt til nemnda, ikke var aktivert og er
fremdeles ikke aktivert. Billetten er ikke gått ut på dato og kan fremdeles benyttes. 

Det ble ikke nevnt at det var gjort forsøk på å aktivere billetten noe sted. Uansett er det
kundens ansvar å påse at billetten blir aktivert. 

Ruter har på ovennevnte bakgrunn avvist klagers krav om frafall av ilagt gebyr.

Nemnda bemerker

Klager ble ilagt gebyr på t-banen 20. februar 2019 fordi hun ikke hadde gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klagers billett var ikke validert og vilkårene for ileggelse av gebyr var til stede. 

Klager hevder at hun hadde aktivert sin billett og at det må ha vært en feil med
valideringsautomaten. Nemnda viser til opplysning fra Ruter om at det ikke ble informert
om problemer med valideringsautomaten til kontrolløren. 

Nemnda finner ikke grunnlag for å anbefale at gebyret frafalles. 

Nemnda har forståelse for at reaksjonen med gebyr kan oppleves streng. Av hensyn
til reiseforetakenes behov er det imidlertid behov for en streng praksis da det er ulike
årsakr til at reisende ikke har gyldig billett.

Vedtak

Transportklagenemnda Kollektivtransport finner ikke å kunne anbefale at klager gis
medhold