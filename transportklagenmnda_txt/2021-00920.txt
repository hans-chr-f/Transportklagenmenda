Vedtak i Transportklagenemnda
- Kollektivreiser

Sammendrag

Krav om frafall av gebyr

Dato
20.09.2021

Saksnummer
2021-00920

Tjenesteytere
Fram

Klager har i det vesentlige anført

Klager ble ilagt gebyr 16. juni 2021. Klager forklarer at hun gikk om bord på bussen da
hun holdt på med å betale for billett. Videre forklarer hun at hun så på bussjåføren og
så at han var opptatt, så hun bestemte seg for å sette seg ned og betale billetten på
setet. Klager anfører at hun ikke fikk til å betale billetten før bussen hadde dratt fordi
hun gikk tom for 4G. Hun fikk fylt på 4G og skulle deretter til å kjøpe billett, men da kom
billettkontrollen og sa at det var for sent. Klager synes dette er feil. Klager forklarer at
kontrollørene så at hun holdt på å betale, men likevel fikk hun gebyr. 

Klager forsøkte å forklare situasjonen, men dette hjalp ikke. Klager har flere ganger fått
lov til å gå om bord på bussen selv om hun ikke har hatt billett der og da, men i dette
tilfellet sa hun ikke ifra til bussjåføren fordi han virket opptatt. Klager forklarer at hun var
stresset siden hun nettopp hadde møtt sin far like før, som hun ikke hadde sett på over
8 måneder og ble skiplet av det. Hun forklarer at hun har et vanskelig forhold til sin far
og derfor satte hun seg på den raskeste bussen hjem. Klager ber om forståelse i denne
saken. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 16. juni 2021 fordi hun ikke kunne fremvise gyldig billett under
billettkontrollen. I FRAM sine takstretningslinjer står det at kunde skal ha gyldig billett
under hele reisen. I bruksvilkår for appen står det at det er kunde som er ansvarlig for å
ha tilstrekkelig data på telefonen til å kjøpe og laste ned billett.

Det fremgår av gebyrrapporten at klager kom på bussen på Moa trafikkterminal og
kontrollen skjedde i området Åsestranda (ca. 3km fra Moa).

FRAM kan derfor ikke se at det er grunnlag for å endre standpunkt i denne saken.

Nemnda bemerker

Klager ble ilagt gebyr 16. juni 2021 fordi hun ikke kunne fremvise gyldig billett under
billettkontrollen. 

Det fremgår av bruksvilkårene for Fram-appen under punkt «Ansvar og leveranse» at
det blir regnet som å reise uten gyldig billett om man ikke kan fremvise gyldig billett
ved kontroll. Reisende som ikke kan vise gyldig billett ved kontroll, vil bli ilagt gebyr,
se samme sted. Videre fremgår det at den reisende som er ansvarlig for at det er
tilstrekkelig dekning. 

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. 

Klager har anført at hun ikke fikk til å betale billetten før bussen hadde dratt fordi hun
gikk tom for 4G. Videre har hun anført at hun fikk fylt på 4G og skulle deretter kjøpe
billett, men da kom billettkontrollen og sa at det var for sent. 

Nemnda bemerker at gebyrreglene er objektive og gebyr ilegges uavhengig av om
vedkommende hadde ment å ikke kjøpe billett eller ikke. 

Nemnda bemerker at det er klagers ansvar å sørge for at mobiltelefonen har dekning,
batteri, datatilgang og kan fungere for hele reisen. Det er den reisendes ansvar å sørge
for gyldig billett ved reise med kollektiv transport. 

Nemnda kan ikke se at det er grunnlag for å anbefale at gebyret frafalles

Vedtak

Transportklagenemnda finner ikke å kunne anbefale at klager gis medhold.