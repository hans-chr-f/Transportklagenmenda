Vedtak i Transportklagenemnda
- Kollektivreiser

Sammendrag

Krav om sletting av gebyr for ugyldig billett.

Dato
14.02.2013

Saksnummer
76/12 J

Tjenesteyter
NSB

Krav om sletting av gebyr for ugyldig billett.

Klager har i det vesentlige anført:

Den 02.10.12 fikk klager gebyr da han reiste med toget og satt i en ubetjent vogn. Han fikk
gebyr fordi han manglet dokumentasjon for betalt semesteravgift. Klager hadde billett og
studentkort med. Kontrolløren fortalte klager at han kunne slippe å betale gebyret hvis han
sendte inn et bilde av semesterkortet. Ved henvendelse til NSB fikk klager til svar at det ikke
er mulig å vise frem gyldig semesterkort i etterkant av reisen. Klager stiller seg undrende til
at kontrolløren ikke kjenner reglene og at vedkommende garanterte at dette ikke skulle være
noe problem bare klager sendte inn semesterkortet.

Klager krever at gebyret slettes.

NSB har i det vesentlige anført:

Som det fremgår av NSBs Transportvilkår § 4 C vil passasjerer som ved kontroll ikke
har stemplet eller på annen måte gyldig kontrollert billett, bli ilagt gebyr fastsatt av
Samferdselsdepartementet.

Klager ble påtruffet på toget i ubetjent vogn den 02.10.12. Klager fikk altså gebyret basert på
det objektive kriteriet at han ikke hadde gyldig billett. Klager reiste med en Ruter AS billett
med studentrabatt. Det er kundens ansvar å sørge for å ha gyldig billett for hele reisen. Når
man reiser med rabattert billett, er rabattbeviset en del av billetten, og må vises til personale.
Hvis ikke, vil kunden ved billettkontroll bli ilagt gebyr. Det går også fram av bestemmelser at
studentbevis/bekreftelse på betalt semesteravgift eller opplæringskontrakt med lærebedrift
må kunne vises i en billettkontroll.

Når det gjelder glemt periodebillett eller studentbevis (bekreftelse på betalt semesteravgift),
så finnes det heller ikke noen ordning med at slike kort kan forevises i etterkant av en reise.
Årsaken til dette er at Ruter AS sine periodebilletter er upersonlige, og ordningen med

«glemmegebyr» er bortfalt. Det samme gjelder også for glemt legitimasjon for rabatterte
periode- og enkeltbilletter.

NSB finner ikke grunnlag for å ettergi gebyret klager ble ilagt.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Hva som er gyldig billett fremgår av NSB og Ruters bestemmelser for den enkelte type billett,
jf. NSBs transportvilkår § 4 A og Ruters reisevilkår for rabatterte billetter.

For å kunne reise med rabattert billett, må passasjeren kunne vise frem gyldig bevis når
personalet ber om det. Dette følger av både NSBs og Ruters reisevilkår. Når man reiser på
studentrabatt må studentbevis eller annen legitimasjon med foto kunne fremlegges sammen
med bevis for at semesteravgiften er betalt. Dette skal passasjeren ha med på reisen sammen
med den rabatterte billetten for at denne skal være gyldig.

Klager hadde ikke med seg bevis for at semesteravgiften var betalt på reisen. NSBs kontrollør
kunne derfor ilegge ham et gebyr i henhold til transportvilkårene. Nemnda kan derfor ikke se
at ileggelse av gebyr var feil.

Nemnda har ved den videre vurdering av saken delt seg i et flertall og et mindretall.

Flertallet, lederen og forbrukernes representanter, mener den informasjonen som
ble gitt under kontrollen må vektlegges. I følge klager fikk han ved billettkontrollen
informasjon om at dersom han sendte inn et bilde av semesterkortet til NSB ville han
slippe å betale gebyret. NSB har ikke bestridt at denne informasjonen ble gitt, men
viser til at ordningen med at studentbevis/bevis for betalt semesteravgift kan vises i
etterkant av en reise er opphørt innenfor Ruters billettsystem.

Flertallet er av den oppfatning av at når det skal utstedes gebyr må informasjonen til
passasjeren være korrekt i forhold til den billettypen passasjeren har og hvilke vilkår
som gjelder. Nemnda legger til grunn at klager har fått informasjon fra kontrolløren om
at semesterkortet kunne ettersendes slik at gebyret ble slettet. Klager har fulgt denne
anvisningen og bør således av rimelighetsgrunner slippe å betale gebyret.

Flertallet finner etter dette å anbefale at NSBs gebyr for ugyldig billett slettes.

Mindretallet, jernbaneforetakenes representanter, mener NSB ikke er bundet av hva
klager mener kontrolløren har sagt til passasjeren. Jernbaneverkets representant
presiserer at kontrolløren imidlertid burde gitt klager informasjon om at gebyret kunne
gjøres opp på stedet og således reduseres til kr 750. Jernbaneverkets representant
mener derfor at gebyret bør reduseres til kr 750 siden klager ikke fikk mulighet til å
gjøre opp for seg ved kontrollen. Flytogets representant forutsetter at kontrolløren har
opptrådt korrekt og at gebyret størrelse således skal være kr 900.

På bakgrunn av flertallets vurdering traff nemnda slikt

Vedtak:

Transportklagenemnda - jernbane anbefaler at NSB sletter klagers gebyr.