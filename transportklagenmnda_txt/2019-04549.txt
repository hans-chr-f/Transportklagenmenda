Vedtak i Transportklagenemnda - Fly

Sammendrag

Krav om refusjon av gebyr for overvekt. Frakt av sykkelkoffert uten sykkel.

Dato
25.08.2020

Saksnummer
2019-04549

Tjenesteytere
Norwegian Air Shuttle

Klager har i det vesentlige anført

6. oktober 2019 reiste klager med DY321 fra Alta til Oslo. Klager anfører at hun hadde
betalt for frakt av en sykkelkoffert på forhånd. Da hun ankom flyplassen, veide denne
25,3 kilo. Klager anfører at hun da fikk spørsmål om hun hadde noe annet i kofferten,
hvorpå hun svare som sant var at hun ikke hadde noen sykkel i kofferten. Klager fikk
da oppgitt at det ikke var lov å sende noe annet enn en sykkel i sykkelkofferten. Klager
måtte således sende kofferten som vanlig bagasje og betale fem kilo overvekt.

Klager anfører at hun hadde betalt 400 kroner for å kunne ta med seg sykkelkofferten,
og at det var diverse sykkelutstyr i den, bare ikke selve sykkelrammen. Klager stiller seg
uforstående til at hun måtte betale ekstra for bagasjen.

Det vises til klagers øvrige anførsler i fremlagt dokumentasjon.

Klager krever primært refusjon av 600 kroner som hun måtte betale for overvekten.
Sekundært krever hun refusjon av 400 kroner som hun måtte betale for sykkelkofferten.

Tjenesteyterne har i det vesentlige anført
Norwegian viser til informasjon om frakt av sykler på Norwegians nettsider.

Det kommer klart fram i vilkårene på nettsidene til Norwegian at produktet frakt av
sykkel gjelder for transport av sykkel. Klager hadde ikke med seg noen sykkel, men hadde
en sykkelkoffert med en totalvekt på 25,3 kg. Siden klager ikke hadde med seg noen
sykkel, gjelder Norwegians vanlige vilkår for medbragt bagasje.

Klager hadde i dette tilfellet bestilt ett stk. innsjekket bagasje på maksimalt 20 kilo.
Da klager bestilte billetten sin, var grensen for innsjekket bagasje 20 kilo. Klagers
reisedokument viser at klager også hadde betalt for frakt av en sykkel.

Alle passasjerer må, når de kjøper en reise hos Norwegian, bekrefte at de har lest og
aksepterer selskapets generelle befordringsvilkår. Norwegian viser til at det i disse
vilkårenes artikkel 10.5 er oppgitt i hvilke tilfeller det må betales overvekt.

Siden klager ikke hadde med seg noen sykkel, kan ikke overvektig bagasje inngå i frakten
av sykkel. Bagasjen skal da i stedet behandles i henhold til Norwegians vilkår for vanlig
bagasje, og i dette tilfellet hadde klager overvektig innsjekket bagasje som det måtte
betales for.

På bakgrunn av dette kan ikke klagers krav imøtekommes.

Nemnda bemerker

Klager hadde på forhånd betalt for frakt av sykkel, begrenset til 25 kilo.

Sykkelkofferten hun sjekket inn, inneholdt sykkelrelatert utstyr, men ingen sykkel. Den
veide 25,3 kg. Bagasjen ble ansett for å være normal bagasje, og hun måtte betale
overvekt som følge av at den veide mer enn 20 kilo, som er den alminnelige vektgrensen
for bagasje.

Nemnda viser til at sykkelkofferten inneholdt sykkelutstyr som sykkelhjul, sykkelgir,
sykkelseter, sykkelpedaler m.m. At det ikke skulle være tillatt å frakte denne type utstyr i
en sykkelkoffert fordi selve sykkelrammen ikke også var med, kan umulig være en riktig
forståelse av vilkårene. Sykkelkoffert må være den mest hensiktsmessige måten å sende
denne type utstyr på.

All den tid det kun var 300 gram overvekt, burde klager ha fått mulighet til å
omorganisere bagasjen sin. Nemnda mener at Norwegian må refundere det ilagte
bagasjegebyret på kroner 600 til klager.

Vedtak

Transportklagenemnda - fly anbefaler at Norwegian refunderer det ilagte bagasjegebyret
på kroner 600.