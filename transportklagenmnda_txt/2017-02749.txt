Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
16.08.2018

Saksnummer
2017-02749

Tjenesteytere
Lufthansa German Airlines

Klager har i det vesentlige anført

Klager skulle reise fra Oslo til Maputo via Frankfurt og Johannesburg den 6. april 2017 kl
18.45. LH867 fra Oslo til Frankfurt ble forsinket slik at klager mistet sin videreforbindelse.
Klager har ikke fremlagt informasjon om han ble booket om eller når han ankom
Maputo, kun at han ble mer enn tre timer forsinket.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
LH867 ble forsinket som følge av ATC-restriksjoner.

Hendelsen er ikke kompensasjonsberettiget da årsaken var ekstraordinære
omstendigheter utenfor Lufthansas kontroll.

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Lufthansa anfører at flyvningen ble forsinket som følge av restriksjoner fra
Air Traffic Control. Det er imidlertid ikke fremlagt noen dokumentasjon. Selskapet har
følgelig ikke godtgjort at forsinkelsen skyldtes en ekstraordinær omstendighet som ikke
kunne vært unngått. Klager har da rett til standarderstatning.

Vedtak

Transportklagenemnda - fly anbefaler at Lufthansa betaler standarderstatning til klager
med 600 euro.