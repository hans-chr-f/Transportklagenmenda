Vedtak i Transportklagenemnda - Fly

Sammendrag

Krav om refusjon av billett grunnet dobbeltbestilling.

Dato
05.11.2019

Saksnummer
2018-04180

Tjenesteytere
Tripmonster / Tripmate

Klager har i det vesentlige anført

Klager bestilte en reise fra Oslo til Hurghada via Tripmonster den 28. juli 2018.  Da klager
kom hjem fra ferien oppdaget hun at hun hadde blitt trukket to ganger for reisen.  Hun
kontaktet Tripmonster, som sa hun hadde gjennomført  to bookinger med forskjellige
hjemreisedatoer. Klager stiller seg undrende til dette og mener det fremstår som ulogisk,
da klager ikke kunne ha reist to ganger samme dag. 

Klager anfører også at Tripmonster burde informert henne om at hun hadde to
bookinger i systemet når hun hadde kontakt med dem vedrørende kopi av billettene før
avreise.

Klager krever refusjon av flybilletten som ikke ble benyttet og som hun ikke kan se at hun
har bestilt/mottatt.

Tjenesteyterne har i det vesentlige anført
Klager gjennomførte en booking på Tripmonsters hjemmesider den 28. juli 2018 kl.
16:58 med bookingnummer 2075839. Bookingen bestod av to stk flybilletter med Turkish
Airlines fra Oslo til Hurgada med utreise 10. september 2018 og hjemreise den 24.
september 2018.    

Klager valgte å fullføre og betale for bookingen med Resurs bank. En bookingbekreftelse
ble umiddelbart ettersendt til e-posten klager oppga ved bestillingen. Flybillettene ble
sendt senere samme kveld. 

Klager gjennomførte en ny booking den 6. august 2018 kl. 23:42 med bookingnummer
2080461. Utreisedatoen var den samme som i den opprinnelige bookingen, med
hjemreise én dag senere. Bookingen ble godkjent og betalt med kortbetaling.

Bookingbekreftelse ble sendt til klagers oppgitte e-post, samt flybillettene ca 20 minutter
senere. 

Tripmonster bemerker at en ved betaling med Resursbank i tillegg mottar en e-post fra
Resursbank med betalingsavtale for bestillingen. Kortbetaling er synlig på ens konto.

Før klager gjennomførte sine to bestillinger måtte hun krysse av for å ha lest og godkjent
Tripmonster sine reisevilkår.   I reisevilkårene fremgår blant annet følgende informasjon:

- Observer at samtlige betalingsmåter er bindende når du har foretatt valg av
betalingsmåte.

-Når du har bestilt og betalt reisen, sender vi en bekreftelse på bestillingen til e-
postadressen du oppga ved bestillingstidspunktet. I denne bekreftelses-e-posten finner
du en lenke til din personlige bestillingsside der du kan skrive ut den elektroniske
billetten.

-Den reisende har selv ansvar for å forsikre seg om at eventuelle dobbeltbestillinger blir
avbestilt uansett hvor de er gjennomført.

-Tripmonster følger reglene til flyselskapene som vanligvis er meget restriktive, noe som
betyr ingen tilbakebetaling ved avbestilling.

-Regelmessig kontrollere oppgitt e-postadresse, siden all korrespondanse med oss skjer
via e-post.

Tripmonster har kontaktet involverte flyselskap. Det er ingen etterbetaling av noen
av flybillettene jf. flyselskapenes regler. Dette skyldes at bookingene ikke er duplikat
bookinger. Tripmonster må følge flyselskapets regler. Klager har med dette ikke rett på
noe refusjon.

Nemnda bemerker

Saken gjelder to bestillinger til samme reisemål gjennomført på Tripmonsters
hjemmesider. Bestillingene hadde samme avreisedato, men forskjellig hjemreisedato.  

I Tripmonsters regler og vilkår som klager må krysse av for å ha forstått og lest, kommer
følgende frem:

"Den reisende har selv ansvar for å forsikre seg om at eventuelle dobbeltbestillinger blir
avbestilt uansett hvor de er gjennomført".  Det står også at klager må sjekke e-posten
som ble oppgitt i bestillingen, da kommunikasjon med Tripmmonster vil skje pr. e-post.

Basert på innsendt dokumentasjon mener nemnda at Tripmonster har godtgjort at
begge bestillingene ble sendt til klagers e-post henholdsvis 28. juli og 6/7. august 2018.

Tripmonster har sannsynliggjort at begge bestillingene ble gjennomført, da flybillettene
ikke blir sendt ut uten at betaling har gått igjennom.

Det var ingen refusjon på noen av billettene. Nemnda anbefaler at Tripmonster
refunderer eventuelle refunderbare skatter og avgifter dersom dette ikke er gjort.

Nemnda kan ikke anbefale at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.