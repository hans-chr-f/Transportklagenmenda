Vedtak i Transportklagenemnda - Fly

Sammendrag

Klagerne krever på bakgrunn av forsinkelsen på flyet fra Oslo til Helsinki økonomisk
kompensasjon eller at alle i reisefølget tilbys gratis flybilletter Oslo - Beijing t/r.

Dato
24.03.2010

Saksnummer
72/09F

Tjenesteyter
Finnair Norway

Klagerne krever på bakgrunn av forsinkelsen på flyet fra Oslo til Helsinki økonomisk
kompensasjon eller at alle i reisefølget tilbys gratis flybilletter Oslo - Beijing t/r.

Klager har i det vesentlige anført:

Klager og hennes reisefølge, totalt 21 personer, skulle reise fra Oslo 28. november 2008 kl
16.50 med Finnair fra Oslo via Helsinki til Beijing, flybillettene var bestilt gjennom Kinareiser.
Klagerne brukte tid på planleggingen av reisen da de skulle ferie en av de medreisendes 60
års dag, 30. november 2008. På grunn av forsinkelsen som oppsto ble det satt en kraftig
demper på feiringen og oppholdet som var nøye planlagt.

Avreisen fra Oslo til Helsinki ble forsinket. Klagerne fikk ingen informasjon og hvorfor
flyavgangen ble forsinket. Klagerne kom til Helsinki 20 minutter etter at flyet til Beijing var
lettet. Klagerne har grunn til å tro at flyet var overbooket, da det ikke ble holdt igjen slik at de
rakk flyet. Klagerne ble informert om at de kunne reise neste dag  29. november kl 20.10 fra
Helsinki til Beijing.

Klagerne ordnet selv overnatting på Hilton hotell på flyplassen til neste dag, da flyet skulle
gå 29. november kl 20.10. Avgangen 29. november ble forsinket med to timer. Forsinkelsene
førte til at klagernes korte opphold i Beijing ble redusert med 26 timer.

På grunn av forsinkelsen måtte klagerne avlyse en dag med sightseeing og restauranter, som
var bestilt og betalt.

Klagerne ber på denne bakgrunn om at forsinkelsen kompenseres økonomisk eller at alle i
reisefølget tilbys gratis flybilletter Oslo - Beijing t/r.

Finnair har i det vesentlige anført:

Finnair beklager det inntrufne, det som skjedde var en uforutsett teknisk feil på flyet fra
Helsinki til Oslo 28. november 2008 og kunne ikke ha vært unngått.

I følge den tekniske rapporten så hadde besetningen problemer med et kontrollpanel inne
i flyet, ECAM. En mekaniker byttet ut panelet, men forsinkelsen til Oslo ble på 104 minutter.
Flyet landet i Oslo 18.02 og tok av 18.38 fra Oslo.

Finnair påpeker også at det ikke medfører riktighet at flyet fra Helsinki til Beijing var
overbooket.

Finnair sier seg villig til å dekke klagernes ekstra utgifter, mot kvittering, i forbindelse med
forsinkelsen.

Nemnda bemerker:

Flyet fra Oslo til Helsinki ble forsinket. Det førte til at klagerne ikke rakk sin videre forbindelse
til Beijing.

Det er på bakgrunn av de foreliggende opplysninger ikke grunn til å tro at flyet til Beijing var
fullbooket. Nemnda viser til Finnairs brev til nemnda av 27. mars.

Finnair har tilbudt å erstatte klagernes økonomiske utgifter som følge av forsinkelsen.
Nemnda er enig i at klagerne har rett til erstatning for utgifter som følge av forsinkelsen. Etter
nemndas vurdering omfatter klagernes tap også forhåndsbetalte arrangementer i Beijing
som klagerne ikke fikk benyttet grunnet forsinkelsen. Utgiftene/tapet må dokumenteres/
sannsynliggjøres. Det gis etter gjeldende regelverk ikke kompensasjon for ikke økonomisk tap
ved forsinkelser.

Vedtak:

Flyklagenemnda anbefaler at Finnair dekker klagernes dokumenterte / sannsynliggjorte tap
som følge av forsinkelsen.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Anne Haugen-Flermoe, Forbrukerrådet i Oppland

Lars Grøndal, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines