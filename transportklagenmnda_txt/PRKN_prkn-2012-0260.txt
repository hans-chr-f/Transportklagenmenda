Vedtak i Pakkereisenemnda

Sammendrag

Saken gjelder manglende air condition, Mallorca.

Dato
21.05.2013

Saksnummer
260/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 4

Reisens pris: kr 16.860,-

Saken gjelder:

Saken gjelder manglende air condition, Mallorca.

Klager anfører at fordi de er avhengige av a/c når det er veldig varmt, sjekket de dette
spesielt nøye før bestilling. Om dette var det opplyst at det på hotellet var « delvis air
condition». Det sto ikke noe om at det ikke var a/c i 3-roms leiligheter.

På det rommet de fikk, var det kun takvifter. Hvis det var slik som Ving hevder, at det fremgikk
av hotellomtalen at det ikke var mulig å få 3-roms leilighet med a/c, var uansett informasjonen
for dårlig. De krever kompensasjon.

Ving har anført at gjesten har fått den leilighetstype som var bestilt, og det fremgår
av hotellbeskrivelsen hvilke leiligheter som har a/c. De har heller ikke vært i kontakt
med Ving på stedet til tross for at Ving er tilgjengelig på servicetelefon 24 t i døgnet,
og guiden kan også treffes på hotellet. Selv om de fikk korrekt leilighet, kunne Ving ha
vært behjelpelig med hotellbytte til hotell med a/c.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger og på nettsider inngår som en del av avtalen.

Mangler kan gi grunnlag for prisavslag med mindre de avhjelpes innen rimelig tid etter at
kunden har meldt fra om det på stedet.

Hvis det har vært bestilt rom/leilighet med a/c, foreligger det en mangel ved reisen hvis
a/c mangler. I dette tilfelle er det bestilt en 3-roms leilighet med begrenset havutsikt. Av
hotellomtalen fremgår tydelig at hotellet har tre forskjellige romtyper - 1 roms leiligheter hvor
noen har a/c, og 2-roms og 3-roms leiligheter hvor det ikke er opplyst noe om a/c. Når klager
fikk sin 3-roms leilighet uten a/c, var det følgelig i overensstemmelse med bestillingen og det
er ikke grunnlag for prisavslag.

Vedtak:

Reklamasjonsnemnda for pakkereiser kan ikke anbefale at det gis prisavslag.

Vedtaket var enstemmig.