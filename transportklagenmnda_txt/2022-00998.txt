Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
19.10.2022

Saksnummer
2022-00998

Tjenesteytere
SAS

Klager har i det vesentlige anført

Klager skulle reise fra San Francisco til Oslo via København den 21. mars 2022 med SAS.
Den 1. februar mottok klager informasjon fra SAS om at avgangen var kansellert, og at
klager var booket om til samme avgang dagen etter den 22. mars. Klager ba om å bli
booket om til for eksempel Lufthansa samme dag, men fikk avslag. Klager pådro seg med
dette utgifter til hotell kroner 2 811, og drikke på hotellet kroner 98.
Hotellet var det billigste flyplasshotellet som hadde ledige rom på tidspunktet. 

Klager ber om å få sine utgifter refundert fra SAS.

Tjenesteyterne har i det vesentlige anført
SAS har ikke avgitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 

SAS har tross oppfordring ikke avgitt uttalelse til nemnda. 

Basert på sakens opplysninger legger nemnda til grunn at klagers flyvninger mellom San
Francisco og Oslo ble kansellert mer enn 14 dager i forveien. Klager har derfor ikke rett
på standarderstatning i henhold til EU-forordning 261/2004 artikkel 5 nummer 1 bokstav
c punkt i). Dette er heller ikke krevet. 

Klager har fremsatt krav om refusjon av utgifter til hotell og forpleining som han pådro
seg som følge av ruteendringen. 

Ruteendringen ble varslet mer enn 14 dager før avreise. Ruteendringer vil imidlertid
kunne skape problemer og tap for den reisende.

I tilfeller hvor et fly kanselleres og passasjeren blir booket om til en flyavgang neste dag,
har passasjeren rett på hotellovernatting, transport mellom flyplassen og hotellet, og rett
på å få dekket rimelige utgifter til mat og alkoholfri drikke i ventetiden, jf. EU-forordning
261/2004 artikkel 9, jf. artikkel 5. 

Klagers rett på refusjon av forpleiningsutgifter er avgrenset til hva som var «nødvendige,
passende og rimelige» ut fra ventetidens lengde. Dette følger av dom fra EU-domstolen i
sak C-12/11 McDonagh avsnitt 51.

Nemnda mener at utgiftene klager pådro seg til hotell og alkoholfri drikke er et
påregnelig tap, og nemnda anbefaler derfor at SAS betaler kroner 2 909 til klager.

Vedtak

Transportklagenemnda anbefaler at SAS utbetaler kroner 2 909 til klager.