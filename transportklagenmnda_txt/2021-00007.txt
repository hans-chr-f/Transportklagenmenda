Vedtak i Transportklagenemnda - Fly

Sammendrag

Krav om full refusjon av flybilletter grunnet kansellering.

Dato
20.08.2021

Saksnummer
2021-00007

Tjenesteytere
Travellink
SAS
Royal Jordanian

Klager har i det vesentlige anført

Klager (tre personer) hadde bestilt reise hos Travellink med SAS og Royal Jordanian for
reise fra Oslo til Sulaymaniyah via København og Amman t/r den 7. - 30. juli 2020. Pris
kroner 17 684,93 inkludert en avbestillingsgaranti som sikrer full refusjon uansett årsak
ved kansellering av flyvning (kroner 882).

Da klager ringte Travellink i midten av juni, fikk han beskjed om at flyvningene var
kansellerte. Klager ble tilbudt tilgodelapp noe han avslo. han ble da lovet at pengene
skulle komme på hans konto innen fire måneder. Klager har enda ikke mottatt refusjon.

Klager krever full refusjon av flybillettene.

Tjenesteyterne har i det vesentlige anført
SAS har i det vesentlige anført:

Billettene ble utstedt på Royal Jordanian dokument, og bestilt hos reisebyrået Travellink.
Travellink må sende en refusjonssøknad til eier av billetten, Royal Jordanian.  

Travellink har i det vesentlige anført: 

Klagers flyvninger RJ116 (København - Amman) og RJ115 (Amman - København) ble
kansellert av Royal Jordanian den 10. juni. Den 18. juni ringte klager til Travellink, han ble
da informert om at flyvningene var kansellerte. Det vises til fremlagt kopi av klagers PNR-
historie.  

Travellink har sendt refusjonssøknad til Royal Jordanian, men flyselskapet har avslått
søknaden. Det vises til fremlagt dokumentasjon.

Travellink anbefaler klager å ta direkte kontakt med Royal Jordanian for å søke refusjon. 

Royal Jordanian har i det vesentlige anført:

Royal Jordanian kan se at Travellink allerede har utstedt voucher til klager for disse
billettene som er gyldig i to år fra og med 31. august 2020.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7. Regelen
gjelder ikke dersom passasjeren har fått informasjon om endringen minst to uker før
planlagt avgangstid. I dette tilfellet fikk klager beskjed om kanselleringen den 18. juni,
mer enn to uker før avgang. Klager har etter dette ikke krav på standarderstatning.  

Klager krever full refusjon av sine billetter. 

Flyselskapet Royal Jordanian har avslått refusjonssøknaden fra Travellink. 

Etter forordningens artikkel 8 gir kansellering passasjeren rett til refusjon av billettprisen
eller omruting under sammenlignbare betingelser ved første anledning, eller på et
senere tidspunkt etter passasjerens valg. Dersom passasjeren har valgt refusjon av
billettene så skal dette skje innen 7 dager. Refusjon i form av vouchere er akseptabelt
dersom passasjeren har valgt dette.

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Flyselskapet er etter forordningen ansvarlig overfor passasjeren
direkte. 

Nemnda mener at det er Royal Jordanian som må refundere klagers billetter direkte
til klager. Jordanian Airlines er kun ansvarlig for å refundere "hele billettprisen" og ikke
tillegg som klager eventuelt har bestilt fra Travellink.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Royal Jordanian refunderer klagers flybilletter
direkte til klager.