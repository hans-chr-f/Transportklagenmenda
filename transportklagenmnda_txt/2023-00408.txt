Vedtak i Transportklagenemnda - Fly

Sammendrag

Krav om erstatning for skadet koffert.

Dato
06.10.2023

Saksnummer
2023-00408

Tjenesteytere
Thai Airways
SAS

Klager har i det vesentlige anført

Klager fløy Oslo-London-Bangkok den 17.-18. januar 2023 med SAS og Thai Airways:

Oslo-London - SK 811 - operert av SAS Connect
London-Bangkok - TG 911 - operert av Thai Airways

Kofferten kom ikke med samme fly som klager etter mellomlanding i London og ble
sendt med fly dagen etter. Da den til slutt ble levert på hotellet, var det ene håndtaket
knekt av.

Klager krever reparasjon av kofferten dekket, evt. erstatning hvis det ikke er mulig å
reparere kofferten. Klager krever også forsinkelsesrenter.

Tjenesteyterne har i det vesentlige anført
Thai Airways har ikke inngitt tilsvar i saken, på tross av anmodning og purring.

SAS skriver at klagers krav er rettet mot Thai Airways.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. 

Thai Airways har, tross oppfordring, unnlatt å svare nemnda. Klagers anførsler legges
derfor til grunn.

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt. Er godset
skadd eller delvis tapt, må mottakeren klage om det til fraktføreren «umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen», jf § 10-26 andre ledd.

Klager har fremlagt PIR fra avreisedato den 18. januar 2023 og en klage til Thai Airways
sendt den 22. januar 2023. Klager har også fremlagt en signert erklæring fra forretningen
Morris på at bytte av bærehåndtak på kofferten vil koste 150 NOK. Skaden lar seg
dermed reparere. Nemnda mener at det er sannsynliggjort at kofferten ble skadet mens
den var i fraktførers varetekt.

Nemnda anbefaler derfor at Thai Airways erstatter klagers utgifter til reparasjon av
koffert med 150 NOK.

Klager har videre krav på forsinkelsesrente iht. forsinkelsesrenteloven, normalt regnet
fra 30 dager etter at klager har krevd standarderstatning eller annen erstatning, og fra 7
dager etter at klager har krevd refusjon.

Vedtak

Transportklagenemnda anbefaler at Thai Airways erstatter klagers utgifter til reparasjon
med 150 NOK med tillegg av forsinkelsesrenter iht. forsinkelsesrenteloven.