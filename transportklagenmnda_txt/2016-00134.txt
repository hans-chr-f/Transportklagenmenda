Vedtak i Pakkereisenemnda

Sammendrag

Sak om refusjon av tillegg for innkvartering i enkeltlugar. Klagers
reisefølge ble forhindret fra å reise på grunn av sykdom kort tid før

avreise, og klager måtte derfor betale et uforutsett enkeltlugartillegg.

Dato
27.02.2017

Saksnummer
2016-00134

Tjenesteytere
Apollo Reiser AS

Klager har i det vesentlige anført

Klager bestilte et skjærgårdscruise i Kroatia for to personer i tidsperioden 18.06.16 -
25.06.16. Pakkereisens totalpris var på kr. 11 375 pr. person. Klager og reisefølget skulle
dele lugar om bord på cruiseskipet. 

Klagers reisefølge pådro seg en skade ca. 1,5 uke før avreise, og var derfor forhindret fra
å delta på turen. Klager valgte likevel å gjennomføre reisen, og fem dager før avreise ble
klager kontaktet av Apollo. Selskapet krevde at klager innbetalte et gebyr på kr. 3 000 for
å bo alene på lugaren om bord. Apollo reduserte senere kravet til kr. 2 000. Klager hevdet
å ha rett til å heve kjøpet på dette tidspunktet før avreise, en anførsel selskapet avviste. 

Klager anfører at hun har krav på refusjon av enkeltlugartillegget på kr. 2 000. Da klagers
reisefølge har innbetalt reisens kostnad i sin helhet, hevder klager på dette grunnlag at
Apollos påstander om merkostnader ved å la klager bo alene på lugaren ikke kan føre
frem.

Tjenesteyterne har i det vesentlige anført
Apollo anfører at dersom bestillingen omfatter flere, og den avtalte totalpris bygger
på rabatter eller avslag knyttet opp til deltakerantallet, vil grunnlaget for slike rabatter
eller avslag kunne falle bort dersom en eller flere i reisefølget avbestiller. Ved en slik
partiell avbestilling skal Apollo refundere i henhold til sine avbestillingsvilkår til de som
avbestiller, og kreve inn merpris som følge av bortfall av rabatter knyttet til reisefølgets
størrelse, fra de gjenværende deltakerne. 

Utover dette anfører Apollo at avbestillingen til klagers reisefølge ble foretatt etter fristen
for avbestillingen til rederiet var oversittet, samt at det er helt alminnelig ved cruisereiser
at det påløper et tilleggsgebyr for disponering av enkeltlugarer. 

Apollo avviser på ovennevnte bakgrunn klagers krav om refusjon av enkeltlugartillegg.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Partene er enige om saksforholdet, nemlig at en av to reisende på grunn av en skade
hun pådro seg ca. ti dager før avreisen, ikke kunne reise på et forhåndsbetalt cruise. De
to reisende skulle dele lugar, og prisen pr. person var avtalt med to personer i lugaren.
Nemnda er noe usikker på hva som ble betalt, i og med at billetten som er vedlagt
opplyser at klageren betalte kr. 14.328 for en ukes cruise, mens det til pakkereisenemnda
er oppgitt kr. 11 375. For saken har det ikke betydning, ettersom det partene er uenige
om er om det skal betales et enkeltromstillegg som etter klage er fastsatt til kr. 2 000.

Det er den av partene som påberoper seg å ha et krav, som må føre bevis for
berettigelsen av kravet. 

Slik saken er opplyst, finner nemnda å måtte legge til grunn at reisen for den ene av
de to reisende ble avbestilt på et så sent tidspunkt at cruisebilletten var betalt i sin
helhet av begge.  Etter nemndas syn kan det da ikke i tillegg kreves enkeltromstillegg.
Nemnda legger til grunn at cruiseselskapet har beholdt det beløpet som ble innbetalt
av den som ikke kunne reise, i og med at det ikke foreligger opplysninger om annet.
Slik saken er opplyst finner nemnda at det er lite som tyder på at reisearrangør eller
underleverandør har hatt utgifter i forbindelse med avbestillingen.  Nemnda kan derfor
ikke se at arrangøren Apollo Reiser AS har krav på at det betales et enkeltromstillegg for
å bo i en lugar som allerede er betalt av to personer.

Vedtak

Pakkereisenemnda kan ikke se at arrangøren har krav på at det innbetales ytterligere kr.
2 000.