Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
14.01.2020

Saksnummer
2019-01112

Tjenesteytere
SAS

Klager har i det vesentlige anført

Den 3. februar 2019 skulle klager og en medpassasjer reise med SK1905 fra Oslo til
Billund, med planlagt ankomst i Billund kl. 16.05. Flyvningen ble imidlertid kansellert
samme dag, og klager og medpassasjeren ble omrutet til SK463 fra Oslo til København
og SK1289 fra København til Billund. Planlagt ny ankomst i Billund var kl. 21.40, men som
følge av ytterligere forsinkelser har klager opplyst om at de ankom Billund først ca. kl.
23.00.

Klager krever standarderstatning for seg selv og medpassasjeren på 250 euro, totalt 500
euro, i henhold til EU-forordning 261/2004.

Tjenesteyterne har i det vesentlige anført
Værforholdene på Arlanda/Stockholm førte til store forsinkelser i flytrafikken på SAS’
rutenett den aktuelle dagen. Flyplassene i Stockholm, København og Oslo er hovedbaser
for SAS. Når det oppstår store uregelmessigheter på en av disse flyplassene, får det store
konsekvenser for trafikken på hele rutenettet til SAS. Det var også utfordringer med
været på mange av de øvrige destinasjonene til SAS den aktuelle dagen. Det vises i den
forbindelse til fremlagt dokumentasjon.

SK1905 måtte kanselleres fordi mannskapet som skulle betjene SK1905 satt værfast på
Arlanda. De kom seg ikke til Oslo til avgangen kl. 15.10. Så sent på dagen var det heller
ikke mer standby-mannskap tilgjengelig.

Klager og medpassasjeren ble omrutet til første ledige avgang fra Oslo via København til
Billund og ankom endelig ankomststed kl. 21.40.

Værforholdene den aktuelle dagen må anses som en ekstraordinær omstendighet
utenfor flyselskapets kontroll. Klager har fått dekket sine kostnader til forpleining. På
bakgrunn av dette kan ikke klagers krav om standarderstatning imøtekommes i dette
tilfellet.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert da crewet som skulle
betjene klagers flyvning ble stående værfaste på Arlanda som følge av snøværet der.
Klager ble ombooket til en ny avgang samme kveld. Nemnda anser dette som en rimelig
omruting hensett omstendighetene.

Kanselleringen gir således ikke rett til standarderstatning etter EU-forordningen.

Vedtak

Transportklagenemnda–fly anbefaler ikke at klager gis medhold.