Vedtak i Transportklagenemnda - Fly

Sammendrag

Krav om refusjon av utgifter grunnet kansellering.

Dato
12.06.2015

Saksnummer
1162/14F

Tjenesteyter
Norwegian Air Shuttle ASA

Krav om refusjon av utgifter grunnet kansellering.

Klager har i det vesentlige anført:

Klager skulle reise fra Tromsø til Oslo den 2. april 2014 kl. 10:50 med DY375. Klager hadde
separat billett videre til Amsterdam med annet selskap.

DY375 ble kansellert slik at klager mistet sin videreforbindelse. Han måtte kjøpe ny billett for
to personer fra Oslo til Amsterdam for til sammen 468 euro.

Klager mener hendelsen ikke er ekstraordinær men innenfor Norwegians kontroll, da flyet ble
kansellert som følge av vedlikeholdsproblemer.

Klager krever refusjon av utgifter til nye billetter, 468 euro.

Det vises for øvrig til klagers brev.

Norwegian har i det vesentlige anført:

DY375 med avgang kl. 10:50 ble kansellert som følge av uforutsett teknisk problem, det vises
til fremlagt teknisk rapport. Hendelsen var ekstraordinær og utenfor Norwegians kontroll.
Klager ble booket om til neste ledige avgang kl. 13:25.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

Dom C-549/07, Wallentin-Hermann v Alitalia, prøver å definere  ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

En samlet nemnd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Kanselleringen skyldtes i dette tilfellet en hydraulikklekkasje.

Saken er forelagt Luftfartstilsynet som ikke har noe å bemerke til Norwegians beskrivelse av
den tekniske feilen eller den fremlagte dokumentasjon.

Norwegian har fremlagt «Report regarding cancellation/delay DY-370/375, 02.04.2014, LN-
NOM. Fra rapporten hitsettes:

We are not sure when the error occurred but it was discovered during maintenance the night
to 2nd of April.»

En samlet nemnd legger etter dette til grunn av feilen ble oppdaget under vanlig,
rutinemessig vedlikehold. En feil som oppstår/avdekkes under normalt vedlikehold
er ikke å anse som en ekstraordinær omstendighet, jf. EU-domstolens dom C-549/07
Wallentin-Hermann.

Innstillingen gir etter dette rett til en standarderstatning på 250 euro per person. Nemnda
anbefaler at Norwegian utbetaler  standarderstatningen.

Anvendelse av EU-forordningen berører ikke en passasjers rett til erstatning på annet
grunnlag.

Innstillingen førte til at klagerne ikke rakk sin videreforbindelse fra Oslo. De måtte kjøpe nye
billetter og ble påført et tap på 468 euro. Norwegian er i henhold til luftfartsloven § 10-20
ansvarlig for tap som følge av forsinkelse, med mindre selskapet godtgjør at det har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Nemnda tar etter omstendighetene ikke stilling til om forsinkelsen gir rett til erstatning etter
luftfartsloven i det en eventuell erstatning uansett ville inngå i standarderstatningen.

Nemnda viser til EU-forordningen artikkel 12 der det heter at standarderstatning
etter EU-forordningen skal trekkes fra erstatning på annet grunnlag. Passasjeren
har således alltid krav på å få utbetalt standarderstatningen dersom vilkårene er til
stede for dette. Har passasjeren også rett til erstatning på annet grunnlag, og denne
erstatning overstiger standarderstatningen, kommer standarderstatningen til fradrag.
Overstiger standarderstatningen etter EU-forordningen annen erstatning, utbetales kun
standarderstatningen. Det er tilfelle i denne saken.

Vedtak:

Transportklagenemnda-fly anbefaler at Norwegian utbetaler en standarderstatning på 250
euro per person.