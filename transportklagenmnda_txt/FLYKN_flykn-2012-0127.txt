Vedtak i Transportklagenemnda - Fly

Sammendrag

Krav om erstatning for beslaglagt bagasje.

Dato
17.10.2012

Saksnummer
127/12F

Tjenesteyter
SAS

Krav om erstatning for beslaglagt bagasje.

Klager har i det vesentlige anført:

Klagerne reiste fra München til Oslo den 19. februar med SK476. Før avreise hadde klagerne
pakket nitrogenpatronene til skredsekkene sine i en skibag, mens selve skredbagene ble brukt
til håndbagasje. For sikkerhets skyld spurte klagerne i innsjekkingsskranken om de kunne
sende patronene på denne måten, noe de fikk bekreftet. I sikkerhetskontrollen for innsjekket
bagasje derimot, ble patronene til en verdi av 3 000 stk beslaglagt.

Klager mener ansvaret ligger på SAS da klagerne ved innsjekk München ikke ble nektet å
sjekke inn patronene.

Klagerne krever erstatning for hver patron, kroner 3 000 per stk.

Det vises for øvrig til klagers brev.

SAS har i det vesentlige anført:

SAS kan dessverre ikke påta seg ansvaret for at innhold i bagasjen til passasjerene blir
beslaglagt.

I henhold til SAS regelverk er det tillatt med en såkalt avalanche rescue backpack, under
følgende forutsetninger:

«Avalanche rescue backpack, one (1) per passenger, equipped with a pyrotechnic trigger
mechanism containing less than 200 mg net of Division 1.4S and less than 250 ml of
compressed gas in Division 2.2.

Det er viktig at patronene er fastmontert på sekkene ved forsendelse. Det viser seg at
klagernes patroner lå løst i skibagene. De var dermed ikke forskriftsmessig sikret, og
patronene ble fjernet av sikkerhetspersonalet.

Innsjekkingspersonalet i München husker disse passasjerene. Passasjerene spurte før
innsjekking hvordan denne bagasjen skulle sendes, og de fikk beskjed om at patronene måtte
være fastmontert i sekkene.

På grunnlag av ovennevnte kan SAS dessverre ikke imøtekomme klagers krav.

Nemnda bemerker:

Passasjerene er i utgangspunktet ansvarlige for at bagasje som sendes med flyet er
pakket forsvarlig og ikke utgjør noen sikkerhetsrisiko. Enkelte type bagasje krever spesielle
sikkerhetsforanstaltninger for å kunne være med flyet. Passasjerer som bringer med seg slik
spesialbagasje bør på forhånd undersøke regler for forsendelse.

Det kan etter nemndas vurdering ikke forventes at innsjekkingspersonalet kjenner alle regler
for sikring av bagasje. Men dersom innsjekkingspersonalet gir informasjon og besvarer
konkrete spørsmål, må passasjeren kunne stole på at informasjonen er riktig og forholde seg
etter den.

Det står i dette tilfellet påstand mot påstand om hva som ble sagt ved innsjekkingen
i München. Nemnda finner etter en samlet vurdering ikke sannsynliggjort at klagerne
ble feilinformert. Klagerne må da selv ta ansvaret for at patronene ikke var pakket
forskriftsmessig.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines