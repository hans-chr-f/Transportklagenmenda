Vedtak i Pakkereisenemnda

Sammendrag

Krav om prisavslag grunnet dårlig hotellstandard.

Dato
10.11.2016

Saksnummer
36/16P

Tjenesteyter
Ving Norge AS

Saken gjelder:

Krav om prisavslag grunnet dårlig hotellstandard.

Klager har i det vesentlige anført:

Klager bestilte en reise for 4 personer med innkvartering i to 2-romsleiligheter med havutsikt,
gallamiddag 24. desember og all inclusive på SunConnect Servatur Puerto Azul, Gran Canaria i
perioden 24.12.15 - 31.12.15.

Hotellet var slitt og de skitne dørene og vinduene skranglet så mye at klager måtte stå opp om
natta og putte sokker mellom vinduer og karmen for å få sove. Leilighetene var slitt og skitne
og i ettertid har klager funnet ut at leilighetene var 40 år gamle. Klager fant kakerlakker og
maur.

Klager ble lovet gallamiddag på julaften, men middagen var ikke noe forskjellig fra de andre
middagene de spiste på hotellet.

Klager mottok en SMS fra Ving den 25.12.Klager fortalte om sine synspunkter og ønsker om
at noe måtte gjøres. Klager møtte opp den 26.12 for å snakke med Ving og en av guidene ble
med i leiligheten for å ta bilder og skrive rapport. Hun skulle ta kontakt med resepsjonen og
spurte om klager ønsket å bytte rom. Det aksepterte de. Klager reiste på tur og da de kom
tilbake på kvelden hadde de forsøkt å reparere vinduene og døren med hvit pakning. Den
27.12. var klager på ny i kontakt med Ving for å gi beskjed om at det ikke var blitt noe bedre.

Den 28.12 ringte Ving og informerte om at klager kunne få flytte til to oppussede leiligheter.
De var fine, men i den ene leiligheten var det maur på gulvet og maurene hadde også kommet
opp i vesken til klagers datter.

Klager hadde ikke bestilt dette hotellet dersom han hadde vært klar over at leilighetene av
type A ikke var pusset opp siden hotellet var nytt. Klager er forundret over at den delen av
hotellet var klassifisert til 3+.

Badet var møkkete av mugg eller noe som lignet.

Det stod ikke noen steder at leilighetene i denne delen av hotellet ikke har vært gjort noe med
på 27 år, på bildene så det fint ut. I bestillingstidspunktet for reisen var det ikke noe alternativ
ledig for oppgradert leilighet.

Klager var på ferie for å kose seg og ønsket ikke å bruke ferien på å diskutere med guidene.
Derfor takket de nei til bil, tv, tur og håndklær og de ønsket å klage etter hjemkomst.

Flere av bildene som er brukt i svaret fra Ving er ikke tatt i det rommet klager fikk tildelt den
første delen av reisen.

Klager krever en refusjon på kr 11.940 som tilsvarer 30% av reisens pris.

Det vises for øvrig til klagers brev.

Ving har i det vesentlige anført:

Ving på Gran Canaria sender ut SMS ca. 24 timer etter gjesters ankomst til noen av de
hotellene Ving har mest gjester på. Puerto Azul er ett av disse hotellene. I SMS spør Ving om
alt er ok. «Hei! Vi vil gjerne vite om dere har noe å utsette på det første døgnet deres her på
Gran Canaria. Svar i så fall JA på denne SMS-en så tar vi kontakt innen en time. I motsatt fall
svarer dere NEI, sånn at vi vet at dere har det bra og at dere har mottatt denne SMS-en. Mvh
Ving»

Klager hadde ikke tatt kontakt med Ving om sine problemer før Ving skrev SMS 25.12. Klager
svarte JA på denne SMS, og guidene fikk snakket med han klokken 21.00 på kvelden. Klager
la frem sin klage om at det bråkte i vinduene pga. vinden og klager fikk ikke sove. Guiden og
klager ble enige om å sende opp en fagmann til å se på rommet dagen etterpå.

Neste dag var klager i Las Palmas på dagen og sa at de vil sende SMS når de kom hjem om
problemet var løst eller ikke. Klager skrev ingen SMS som avtalt.

Klager kom på service 27.12 og la frem sine klager på standarden generelt på hotellet. Ving
spurte om klager ville blitt fornøyd dersom de fikk bytte rom, noe klager takket ja til.

Den 28.12 fikk klager bytte kostnadsfritt til renoverte leiligheter. Prisen for bytte skulle
egentlig ha vært 120€, men Ving og hotellet stod for kostnaden.

Ving har sjekket rommet klager bodde i. Det er ikke mugg i leiligheten.

Ving er ikke enig med klager i at leiligheten eller hotellet har vesentlige mangler eller avvik i
standard som berettiger til kompensasjon.

I Vings hotelltekst på ving.no informerer de om at hotellet ble bygget i 1989. Klager bestilte et
urenovert rom, altså et rom som ikke er blitt renovert siden det ble bygget i 1989. I og med at
det er 27 år siden rommet ble bygget, må en regne med slitasje.

Ving sin klassifisering av hotell vises med vinger. Klager skriver at han synes det er stor
forskjell i standard mellom 3 og 5 vinger. Dette stemmer ut ifra Ving sin klassifisering. Ving
beskriver hotell med standard 5 vinger som «Våre beste hotell». Høy standard. Hotell med 3
vinger beskriver Ving som et hotell i mellomklasse, ofte med en del fasiliteter og servicetilbud.
Klager har tidligere bodd på hotell Gloria Palace Royale som er et 5 vingers hotell, og har nå
bodd på Puerto Azul som er 3+ vinger.

Klager fortalte guidene på reisemålet at de ikke var fornøyde med hotellets gallamiddag på
julaften, men tok ikke kontakt og informerte om at de ikke var tilfredse med maten generelt
før etter hjemkomst.

Hotellets All Inclusive beskrives som enkel. Ving har ikke mottatt mange klager på hotellets
All Inclusive, tatt i betrakning at alle Vings gjester har All Incluisve medregnet i prisen når de
bestiller hotell Puerto Azul.

Ving stiller blant annet spørsmål om hotellet og rommets standard, samt All Inclusive i sine
spørreskjema som blir sendt til alle Vings gjester etter ferien. Hvis ikke disse får en god
vurdering fra gjestene, vil de forsøke å rette opp I eventuelle problemer. Hotell Puerto Azul
har fått en en helhetsvurdering på 4,03 poeng (på en skala fra 1-5 der 5 er høyeste mulige
poeng) av 5509 svarende gjester. Dette er et godt resultat som forteller Ving at de aller fleste
av deres gjester er godt fornøyde med hotellet og dets fasiliteter.

Hotellet ønsket å tilby klager gratis strand/bassenghåndklær, TV kanaler, Safetybox, utflukt og/
eller gratis leiebil som en goodwill, noe de takket nei til.

Ving ønsket å løse saken med klager og valgte å gi han et plaster på såret for en negativ
opplevelse. Ving har tilbudt kr 2.000 i tillegg til det som ble tilbudt av hotellet og
oppgraderingen av rommet på reisemålet (120 €).

Ving kan ikke se at det foreligger grunnlag for ytterligere kompensasjon.

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda har gjennomgått den informasjonen som gis om hotellet på arrangørens nettsider.
Nemnda er enig med klageren i at det ikke er lett å finne frem til alle relevante opplysninger
om byggeår, renovering, standard på all inclusive-tilbudet i prospektet etc. Det som imidlertid
er lett tilgjengelig, er prisen på de forskjellige romalternativene. Det fremgår av Vings
redegjørelse at en renovert leilighet er dyrere enn de leilighetene klageren bestilte, selv om
størrelse og utstyr ellers er temmelig likt. Klager valgte selv det rimeligste alternativet.

Klageren var misfornøyd med kvaliteten på maten som ble servert julaften. Nemnda viser
imidlertid til at det i prospektet på et lett tilgjengelig sted er opplyst at all inclusive-tilbudet er
«enkelt».

Klageren anfører videre at hotellet ikke tilsvarer klassifiseringen i prospektet. Nemnda
viser til den forklaring på dette som er gitt av arrangøren i kommentarer av 3. mars 2016.
Det bemerkes at det ikke finnes noen internasjonal standard for klassifisering. I de fleste
reisearrangørers bedømmelse av hotellstandard inngår i tillegg til hotellrommet også
tilliggende fasiliteter, beliggenhet i forhold til strand og tettbebyggelse med spisesteder,
butikker etc. fordi dette som regel er elementer som inngår som en del av ferieopplevelsen.

Når det gjelder de konkrete klagene over hotellrommet, blant annet skranglete vinduer, ble så
vidt nemnda kan se dette tatt hånd om så snart klagen var fremført. Ut fra bildene synes det
som om en del av utstyret er oppgradert, selv om leiligheten som sådan ikke er totalrenovert.
Det er i tillegg klaget over at leilighetene var skitne.

Etter at klagen var fremført til Vings stedlige representanter fikk klageren bytte til renoverte
leiligheter uten tillegg i prisen så snart dette var mulig. Hotellet var i utgangspunktet
fullbooket. Han fikk også flere tilbud fra hotellet om gratis strandhåndklær, leiebil etc. som en
goodwill fra deres side. Ving har i tillegg tilbudt kr 2.000 i prisavslag.

Etter omstendighetene må nemnda konkludere med at klageren i utgangspunktet har fått det
han betalte for, og at han har fått tilbud om kompensasjon for dårlig renhold både av hotellet
og av Ving. Nemnda kan etter dette ikke anbefale at det blir gitt ytterligere prisavslag.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.