Vedtak i Transportklagenemnda - Fly

Sammendrag

Krav om større erstatning enn allerede tilbudt
standardkompensasjon grunnet nektet ombordstigning.

Dato
21.06.2021

Saksnummer
2019-04802

Tjenesteytere
Norwegian Air Shuttle

Klager har i det vesentlige anført

Klager skulle reise med DY753 fra Værnes til Gardemoen den 7. september 2019 da han
ble nektet ombordstigning fordi flyet var fullbooket. Klager fikk tilbudt om ny avgang kl.
17.40, som er syv timer senere. 

Klager, som skulle arrangere stor middag i Oslo samt delta på flere møter, måtte
kansellere alt sammen. Klager har i ettertid blitt kjent med at flyselskapet alltid skal
spørre om noen er villig til å gi fra seg setet, men det ble ikke gjort i dette tilfellet. 

Klager krever at Norwegian utbetaler en større kompensasjon enn de 250 euroene som
allerede er tilbudt av selskapet.

Tjenesteyterne har i det vesentlige anført
Norwegian har ikke inngitt tilsvar til nemnda, men i sitt svar til klager har selskapet
imøtekommet standardkompensasjon samt tilbudt seg å refundere klagers ekstra
utgifter som påløp da klager ble nektet ombordstigning.

Nemnda bemerker

Klager fikk beskjed ved gate at flyet var overbooket, og han ble derfor booket om til
ny avgang kl. 17.40 samme dag. Norwegian har ikke inngitt svar til nemnda, men i sitt
svarbrev til klager har flyselskapet imøtekommet standardkompensasjon 250 euro samt
tilbudt refusjon av de ekstra utgifter klager måtte ha i forbindelse med at han ble nektet
ombordstigning.

Klager krever ytterligere erstatning på det grunnlag at han måtte avlyse viktige møter
og avtaler denne dagen. Etter nemndas vurdering har klager fått det han har krav
på etter EU-forordningen 261/2004. Nemnda kan heller ikke se at klager har krav
på ytterligere erstatning på annet grunnlag da han har fått dekket utgifter i tillegg til
standarderstatningen. 

Nemnda anbefaler ikke at klager gis medhold i sitt krav.

Vedtak

Transportklagenemnda finner ikke å kunne anbefale at klager gis medhold.