Vedtak i Transportklagenemnda - Fly

Sammendrag

Krav om erstatning grunnet kansellering.

Dato
28.05.2014

Saksnummer
018/14F

Tjenesteyter
Aeroflot

Klager har i det vesentlige anført:

Klager skulle reise fra Seoul til Oslo via Moskva den 1. februar 2013. SU251 ble kansellert.
Klager ble booket om og måtte tilbringe 24 timer i Seoul før han kunne reise.

Klager krever refundert utgifter i ventetiden, til sammen kroner 2 448.

Aeroflot har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Aeroflot ved nemndas e-post av 7. januar 2014 med frist til 18. februar 2014
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Aeroflot har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kanselleringen skjedde i Sør Korea, og det aktuelle flyselskapet er russisk. Selv om
flyet skulle til Oslo via Moskva, er nemnda av den oppfatning at kravet ikke kan
forfølges i Norge, og at det faller utenfor nemndas kompetanse å ta stilling til dette, jf.
transportklagenemndforskriften § 1-4, jf. § 1-6.

Klagen avvises fra behandling i nemnda.

Vedtak:

Klagen avvises.