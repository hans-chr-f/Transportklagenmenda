Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.01.2018

Saksnummer
2017-00227

Tjenesteytere
BMI

Klager har i det vesentlige anført

Klageren skulle reise fra Oslo til Aberdeen den 24. november 2016 kl 16.35 med flight
BM1358. Avgangen ble kansellert, og klageren ble booket om til SAS påfølgende dag. 

Klageren mener produksjonsfeil ikke er å anse som en ekstraordinær omstendighet i
henhold til EU-forordning 261/2004.

Klageren krever standarderstatning 250 euro.

Tjenesteyterne har i det vesentlige anført
BMI har ikke avgitt uttalelse til nemnda. Til klageren har selskapet i det vesentlige anført: 

BM1358 ble kansellert som følge av produksjonsfeil på flymaskinen.

Hendelsen er ikke kompensasjonsberettiget i henhold til EU-forordning 261/2004.

Det vises for øvrig til BMIs brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var blitt truffet, jf EU-forordning 261/2004 artikkel 5 og 7.
Det er flyselskapet som må godtgjøre at det forelå en slik ekstraordinær omstendighet,
og selskapet må videre godtgjøre at de har truffet alle rimelig tiltak for å unngå
innstillingen. 

En produksjonsfeil ved flyet kan være en slik ekstraordinær omstendighet som medfører
at den reisende ikke har krav på erstatning. Dette må vurderes konkret.  

Selskapet har skrevet til klageren at årsaken til kanselleringen var en produksjonsfeil
uten at dette er nærmere beskrevet eller dokumentert. 
Selskapet har ikke avgitt uttalelse til nemnda, og nemnda  treffer da vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 tredje ledd. 

Nemnda mener at selskapet ikke har godtgjort at det forelå en produksjonsfeil ved flyet
og at denne eventuelt var en slik ekstraordinær omstendighet som fritar selskapet fra
erstatningsansvar. 
Nemnda mener kanselleringen gir klager rett til erstatning og anbefaler at BMI utbetaler
en standarderstatning til klager på 250 euro.

Vedtak

Transportklagenemnda - fly anbefaler at BMI utbetaler  standarderstatning med 250
euro.