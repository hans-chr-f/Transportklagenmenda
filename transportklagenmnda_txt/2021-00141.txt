Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
22.03.2021

Saksnummer
2021-00141

Tjenesteytere
Ruter

Klager har i det vesentlige anført

Klager ble ilagt gebyr 13. januar 2021. Klager anfører at han kjøpte billett i Ruter-appen
kl. 12:06 og at han har kvittering og kontoutskrift. Videre anfører klager at han tok
skjermbilde av billetten for sikkerhetsskyld, hvilket han alltid gjør, i tilfelle han skulle få
problemer med appen. Under billettkontrollen fikk ikke klager åpnet Ruter-appen og ble
derfor ilagt et gebyr. 

Klager forklarer at kontrolløren var lite forståelsesfull. Klager forklarer at han sa til
kontrolløren at han hadde kjøpt gyldig billett, men at han ikke fikk åpnet appen, hvilket
klager forklarer kontrolløren var vitne til. Klager har forståelse for at skjermbilde av
billetten ikke er godt nok, men at han i etterkant kan bevise at han hadde gyldig billett og
derfor ønsker å få gebyret refundert. 

Etter at klager har mottatt Ruter sitt tilsvar i saken legger han til at Ruter kommer med
løgn i sitt tilsvar. Han presiserer at han har hatt appen i lang tid. Han legger til at han
viste kontrolløren at han ikke fikk åpnet appen, at appen krasjet samme sekund som
man åpnet den. Klager mener det er skammelig at Ruter går ut som enkeltpersoner
og følger prinsippet om at folk er skyldig til det motsatte er bevist. Et statlig organ som
Ruter ilegger folk feilaktige bøter selv om man kan kvittering på kjøpet i etterkant. Klager
presiserer at han kjøpte billetten før ombordstigning, at han fikk tilsendt kvittering på
e-post og at han har billetten under "expired tickets", men må betale gebyr fordi appen
ikke fungerte på kontrolltidspunktet. Klager mener Ruter ikke har noen bevis på sin side,
kun løgn. 

Klager krever at gebyret blir refundert.

Tjenesteyterne har i det vesentlige anført

Klager ble ilagt gebyr 13. januar 2021 fordi han ikke kunne fremvise gyldig billett under
billettkontrollen. Billetten er upersonlig og må være med når man reiser. Man kan ikke
vise billett i ettertid for å slippe gebyr. 

En kvittering som er sendt fra en annen person er heller ikke dokumentasjon på at man
har gyldig billett. Denne billetten skal ha ligget i en annen app-ID. Ifølge kontrollen hadde
klager ikke lastet ned appen på sin telefon. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ilagt gebyr 13. januar 2021 fordi han ikke kunne fremvise gyldig billett under
billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. 

Nemnda viser til at Ruter ikke har en praksis med at billetter kan vises i ettertid. Det
er den reisendes ansvar å sørge for gyldig billett ved reise med kollektiv transport. En
kvittering er ikke gyldig som reisebevis.

Vedtak

Transportklagenemnda for kollektivtransport finner ikke å kunne anbefale at klager gis
medhold.