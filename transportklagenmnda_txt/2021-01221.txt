Vedtak i Transportklagenemnda - Fly

Sammendrag

Krav om refusjon av flybilletter grunnet ruteendring.

Dato
15.12.2021

Saksnummer
2021-01221

Tjenesteytere
Flightfinder.no
SAS

Klager har i det vesentlige anført

Klager hadde bestilt flybilletter hos Flightfinder med SAS for reise t/r Tromsø - London via
Oslo den 28. - 30. august 2020. Pris kroner 4 816.

Den 28. juli mottok klager melding fra Flightfinder om at tre av fire flyvninger var endret
til andre datoer og tider. Den 29. juli bekreftet klager til Flightfinder at han ikke godtok
endringene, og at han ønsket å avbryte reisen mot full refusjon. 

SAS har bekreftet og dokumentert til klager at billettene er refundert reisebyrået i sin
helhet, men reisebyrået vil ikke utbetale til klager og hevder de ikke har mottatt pengene
fra SAS. 

Klager krever full refusjon av flybillettene.

Tjenesteyterne har i det vesentlige anført
Verken SAS eller Flightfinder har avgitt uttalelse til nemnda.

Nemnda bemerker

En ruteendring innebærer kansellering av en avtalt flygning. Kansellering gir grunnlag for
standarderstatning etter EU-forordning 261/2004 artikkel 5 og 7 med mindre flyselskapet
kan bevise at passasjeren har fått informasjon om endringen minst 2 uker før planlagt
avgangstid. Basert på sakens opplysninger legger nemnda til grunn at klagers flyvninger
mellom Tromsø og London ble kansellert mer enn 14 dager i forveien. Klager har derfor
ikke rett på standarderstatning i henhold til EU-forordning 261/2004 artikkel 5 nummer 1
bokstav c punkt i). Dette er heller ikke krevet. 

Klager krever refusjon av billettene, noe han har krav på ved kansellering i henhold til
EU-forordning artikkel 8 nummer 1 dersom han velger dette fremfor omruting. I dette
tilfellet har verken flyselskapet eller reisebyrået svart nemnda. 

Det følger av EU-forordning 261/2004 artikkel 5 nr. 1 at det ved kansellering er det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Flyselskapet er etter forordningen ansvarlig overfor passasjeren
direkte. Nemnda mener derfor at SAS må refundere klagers billettutgifter på kroner 4
816 direkte til klager.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS refunderer klagers billettutgifter direkte til
klager.