Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
14.08.2018

Saksnummer
2018-00166

Tjenesteytere
Norwegian

Klager har i det vesentlige anført

Klager hadde reist med Norwegians flyvning DY537 fra Stavanger (SVG) til Oslo lufthavn
(OSL) 11. desember 2017 kl. 15.45, og skulle videre med DY1404 til Nice (NCE) kl.
17.45. DY1404 ble kansellert, og klager ble omrutet med DY804 og DY4321 til Nice via
Stockholm neste dag. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning DY1404 fra Oslo til Nice 11. desember 2017 ble kansellert. Nice og
nærliggende område ble rammet av kraftig regn denne dagen. Dette påvirket all flytrafikk
inn og ut av Nice lufthavn, og flyplassen ble stengt som følge av oversvømmelse.
Norwegian måtte derfor kansellere alle flyvninger til og fra Nice denne dagen.
Passasjeren ble booket om til ny flyvning via Stockholm neste dag. 

Norwegian satte opp ny flyvning til Nice neste dag, og sørget for forpleining. Selskapet
anfører at de gjorde rimelige og riktige tiltak for å få sine passasjerer frem til endelige
destinasjon. I dette tilfellet var det imidlertid ingenting selskapet kunne gjort, da
værforholdene påvirket alle flyselskap. 

Selskapet anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at kanselleringen ikke kunne vært unngått selv om alle rimelige tiltak ble
truffet. Norwegian avviser på dette grunnlag klagers krav om standardkompensasjon.

Nemnda bemerker

Norwegians flyvning DY1404 fra Oslo til Nice 11. desember 2017 ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen kraftig regnvær i området rundt Nice, som
medførte at flyplassen ble stengt på grunn av oversvømmelse. Det vises til fremlagt
dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Da værforholdene og oversvømmelsen
påvirket alle flyselskap, var det etter nemndas syn lite Norwegian kunne gjøre for
å unngå kanselleringen. Klager ble booket om via Stockholm til Nice neste dag, og
dette utgjør et tilstrekkelig omrutingstilbud etter nemndas syn. Nemnda legger til
grunn at kanselleringen ikke kunne vært unngått selv om alle rimelige tiltak ble truffet.
Kanselleringen gir etter dette ikke rett til standarderstatning, og nemnda anbefaler ikke
at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.