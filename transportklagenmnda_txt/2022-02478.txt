Vedtak i Transportklagenemnda - Fly

Sammendrag

Krav om refusjon av billetten.

Dato
21.06.2023

Saksnummer
2022-02478

Tjenesteytere
eSkyTravel.no
Norwegian Air Shuttle

Klager har i det vesentlige anført

Klager (til sammen to personer) hadde billetter fra Athen til Oslo den 27.07.2022 med
Norwegian kjøpt hos eSkyTravel.no. Billettene var full flex billetter som er refunderbare.
Klager benyttet ikke billettene som kostet 12988 NOK og har bedt om full refusjon, det
er mottatt 1084,27 NOK fra eSkyTravel.no. Det er blitt påpekt at det har blitt utbetalt i
feil valuta til reisebyrået, men har ikke utbetalt det resterende. Riktig beløpt skal være
1084,27 EUR.

Klager krever å få korrekt beløp refundert.

Tjenesteyterne har i det vesentlige anført
eSkyTravel.no har ikke inngitt tilsvar til nemnda.
Til klager har de forklart at det er utbetalt 1084,27 NOK den 02.09.2022

Norwegian har anført at flybilletten er kjøpt hos en agent. Ifølge Norwegian sin
oversikt er tilbakebetalingen av billettene allerede behandlet 29.07.2022 til det samme
kredittkortet som ble brukt til å foreta bestillingen, det vises til et refusjonsbevis som er
lagt ved tilsvaret.

Beløpet på 32,53 EUR er ikke refundert til kredittkortet da det er ikke refunderbare
kredittkort gebyr.

Norwegian ber klager om å kontakte deres reisebyrå direkte for at de skal refundere
beløpet fra Norwegian.

Basert på ovenstående anser Norwegian at de har overholdt forpliktelsene i EU-
forordning 261/2004.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
eSkyTravel.no har tross oppfordring unnlatt å svare nemnda og nemnda legger derfor
klagers og Norwegians anførsler til grunn.

Nemnda legger til grunn at klager etter avtalen med eSkyTravel.no har kjøpt fleksible
billetter fra Norwegian som er refunderbare. Klager har dermed krav på refusjon av
billettkostnadene. Til fratrekk fra dette beløpet kommer kredittkortgebyret som ble
belastet klager ved betalingen, 32,53 EUR. Nemnda legger til grunn at riktig beløp
som klager har krav på er 1 051 EUR. Til fradrag kommer 1 084 NOK som allerede er
refundert.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at eSkyTravel.no refunderer klager 1 051 EUR, med
fradrag for 1 084 NOK som klager har fått utbetalt fra eSkyTravel.no.