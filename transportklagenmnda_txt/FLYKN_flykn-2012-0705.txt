Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
08.04.2013

Saksnummer
705/12F

Tjenesteyter
British Airways

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Kairo til Oslo via London den 23. mars 2012 med British Airways.

Klager ble nektet å sjekke inn da hans pass var helt nytt og ble mistenkt for å være falsk.

Klager måtte kjøpe ny billett med et annet flyselskap da han skulle rekke jobben. Dette
selskapet hadde ikke noe problem med klagers pass.

Klager krever refusjon av ny billett Kairo - Oslo t/r, kroner 3 383.

Det vises for øvrig til klagers brev.

British Airways har i det vesentlige anført:

Klager ble nektet ombordstigning på BA154 fra Kairo til London da bildet i hans pass var noe
ulikt klager. Klager ble derfor bedt om å fremlegge annen identifikasjon, noe han ikke kunne.

Flyselskapene risikerer store bøter dersom de lar passasjerer med ugyldig identifikasjon
reise. For å være på den sikre siden ba British Airways klager om å kontakte den norske
ambassaden i Kairo for å få passet godkjent, for deretter å benytte samme billett. Klager
valgte i stedet å kjøpe ny billett med et annet selskap.

British Airways har refundert klagers billett fra Kairo til Oslo, men kan ikke imøtekomme hans
krav om refusjon av ny billett med et annet flyselskap.

Det vises for øvrig til British Airways brev.

Nemnda bemerker:

Passasjeren plikter selv å sørge for å ha nødvendige reisedokumenter. Manglende eller
mangelfulle reisedokumenter kan føre til at passasjeren ikke får reise inn i vedkommende
land. Flyselskapet plikter å kontrollere at passasjeren har nødvendige reisedokumenter og har
rett til å avvise en passasjer som ikke har papirene i orden.

Partene har gitt motstridende opplysninger om hva som ble sagt da klager ble avvist på
flyplassen. British Airways har ikke fremlagt rapport om hendelsen. British Airways har i
klageomgangen ikke bestridt at klagers pass var i orden.

Nemnda legger på bakgrunn av de foreliggende opplysninger til grunn at klager hadde et
gyldig pass. Nemnda finner ikke sannsynliggjort at det i den foreliggende situasjon likevel var
saklig grunn til å avvise klager.

Klager ble nektet ombordstigning. Nemnda er av den oppfatning at dette i dette tilfellet
gir grunnlag for standarderstatning på 600 euro etter EU-forordning 261/2004 artikkel 4 jf.
artikkel 7.

Anvendelsen av EU-forordningen berører ikke en passasjers rett til ytterligere erstatning på
annet grunnlag.

Avvisningen førte til at klager måtte kjøpe billetter med annet selskap. British Airways plikter å
erstatte dette tapet. Det er delvis gjort ved refusjon av den ubenyttede BA-billetten.

I henhold til EU-forordningens artikkel 12 skal standarderstatning etter EU-forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Det er tilfelle i denne saken.

Vedtak:

Transportklagenemnda-fly anbefaler at British Airways betaler klager en erstatning på 600
euro.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Janne Grethe Soløy, Widerøes Flyveselskap AS

Olav Grøttland, SAS