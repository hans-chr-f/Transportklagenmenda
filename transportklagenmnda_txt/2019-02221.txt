Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
14.02.2020

Saksnummer
2019-02221

Tjenesteytere
KLM

Klager har i det vesentlige anført

8. mai 2019 skulle klager reise med KL1144 fra Oslo til Amsterdam, og deretter med
KL0685 fra Amsterdam til Mexico City. Klager skulle etter planen ankomme Mexico City
kl. 18.55 den 8. mai. Flyvningen KL1144 ble imidlertid forsinket, slik at klager ikke rakk
flyet videre fra Amsterdam. Klager ble omrutet slik at vedkommende ankom Mexico City
kl. 03.15 den 9. mai.

KLM oppga først at forsinkelsen skyldtes sent innkommet fly og endret senere
forklaringen til at forsinkelsen var forårsaket av lufttrafikkrestriksjoner.

Flyet som skulle fly KL1144 var 15 minutter forsinket ved ankomst Oslo, noe som
medførte at flyet ikke ville nå den opprinnelig fastsatte ankomsttiden i Amsterdam. De
ble sittende en stund om bord i flyet i Oslo i påvente av ny landingstid i Amsterdam.
Klager viser til fremlagt dokumentasjon på flyets forsinkede ankomsttid i Oslo. Klager
bestrider således KLMs anførsel om at flyet kun var ett minutt forsinket ved ankomst i
Oslo.

Klager kan ikke se at KLM har bevist at flyet ville ha blitt forsinket selv om det
innkommende flyet ikke hadde vært forsinket. 

Klager krever standarderstatning på 600 euro i henhold til EU-forordning 261/2004 som
følge av forsinkelsen.

Tjenesteyterne har i det vesentlige anført
Flyvningen KL1144, med avgang 8. mai 2019, ble 49 minutter forsinket som følge
av lufttrafikkrestriksjoner, som var forårsaket av implementeringen av elektroniske
fremdriftsstriper på rullebanen i Amsterdam. Som følge av at klager mistet flyvningen
videre fra Amsterdam, ble vedkommende omrutet til neste ledige flyvning fra

Amsterdam til Mexico City. Klager ankom Mexico City kl. 03.15 den 9. mai. KLM har
således tilbudt omruting i tråd med EU-forordning artikkel 8.

Forsinkelsen i det aktuelle tilfellet skyldtes ekstraordinære omstendigheter som ikke
kunne ha vært unngått selv om alle rimelige tiltak var truffet.

Som følge av implementeringen av fremdriftsstriper i Amsterdam ble et betydelig antall
flyvninger til og fra Amsterdam forsinket 8. mai 2019. Flygekontrolltjenesten dirigerer fly
på bakken og gjennom kontrollert luftrom. Hovedformålet med flygekontrolltjenesten er
å forhindre kollisjoner og organisere og fremskynde flyten i lufttrafikken. KLM kunne ikke
ha unngått forsinkelsen av KL1144 i det aktuelle tilfellet.

Det vises til fremlagt dokumentasjon.

På bakgrunn av dette kan ikke klagers krav imøtekommes i dette tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Klager har vist til svar på e-post fra KLM der det fremgår at årsaken til forsinkelsen var
for sent innkommet fly. KLM har på den annen side fremlagt dokumentasjon som viser
at for sent innkommet fly kun resulterte i en forsinkelse på ett minutt, mens årsaken til
forsinkelsen i all hovedsak skyldtes forhold på flyplassen, herunder implementeringen av
elektroniske fremdriftsstriper på rullebanen i Amsterdam. 

Slik nemnda ser det har flyselskapet dokumentert at årsaken til forsinkelsen var
restriksjoner fastsatt av flygekontrolltjenesten i Amsterdam. Dette hadde ikke
flyselskapet noen kontroll over. 
Flyselskapet har dermed godtgjort at verken forsinkelsen eller de ekstraordinære
omstendighetene kunne ha vært unngått selv om alle rimelige tiltak var truffet. 

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.