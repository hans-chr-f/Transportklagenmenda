Vedtak i Transportklagenemnda - Fly

Sammendrag

Krav om refusjon av billetter grunnet feil i bestillingssystemet til Travellink.

Dato
20.04.2015

Saksnummer
811/14F

Tjenesteyter
Travellink

Krav om refusjon av billetter grunnet feil i bestillingssystemet til Travellink.

Klager har i det vesentlige anført:

Fredag den 4. juli 2014 bestilte klager en reise hos Travellink t/r Bergen - Bangkok for reise 22.
desember 2014 - 11. januar 2015. Klager sjekket at datoer og tider var riktige før han betalte
med kredittkort.

Da klager mottok reisedokumentet oppdaget han at avreisedatoen var 22. juli i stedet for 22.
desember. Klager ringe umiddelbart reisebyrået, men fikk telefonsvarer som opplyste at de
åpnet først mandag morgen. Svareren opplyste ikke om en Hotline man kunne ringe til, som
Travellink viser til.

Da klager kontaktet Travellink mandag, fikk han beskjed om at det ville koste nærmere 4 000
kroner å endre billetten. Klager stiller seg undrende til det høye endringsgebyret, men så
ingen annen utvei enn å betale.

Klager understreker at han ikke bestilte feil dato. En teknisk feil hos reisebyrået må være
årsaken til at datoen ble endret.

Klager krever refusjon av endringsgebyr, kroner 3 488.

Det vises for øvrig til klagers brev.

Travellink har i det vesentlige anført:

Før klager gjennomførte bestillingen på Travellinks nettsider krysset han av for at tidene
i bestillingen var korrekt, og at han hadde lest regler og vilkår. Her kommer det frem at
dersom man oppdager at man har bestilt feil må man umiddelbart og samme dag kontakte
reisebyråets Hotline som har åpent til kl. 23:00, for å kansellere bestillingen mot et gebyr på
kroner 200.

Først den 7. juli kontaktet klager Travellink, han ble da tilbudt hjelp til ombooking mot gebyr
og prisdifferanse i henhold til flyselskapets priser og regler. Den 22. juli kontaktet klager
Travellink på nytt og gjennomførte endringen til den prisen som da var tilgjengelig.

Travellink har handlet i tråd med sine prosedyrer og kan dessverre ikke imøtekomme klagers
krav.

Det vises for øvrig til Travellinks brev.

Nemnda bemerker:

Nemnda finner det på bakgrunn av de foreliggende opplysninger mest sannsynlig at klager
ved en feil bestilte reisen til 22. juli i stedet for 22. desember. Nemnda viser til den fremlagte
bestillingshistorikken (PNR). Bestillingsbekreftelsen skrives automatisk ut på bakgrunn av
denne. Det er ikke grunn til å anta at det foreligger en teknisk feil. Nemnda finner heller ikke
sannsynliggjort at KLM har bekreftet at det var skjedd en feil.

Klager har fremlagt reisebekreftelsen (vedlegg 1). På reisebekreftelsen fremgår Travellinks
telefonnummer. Travellink har ikke bestridt at klager mottok denne rett etter bestilling.

Nemndas flertall, lederen og forbrukernes representanter, er av den oppfatning at
det var naturlig at klager benyttet dette oppgitte telefonnummer da han umiddelbart
forsøkte å komme i kontakt med Travellink for å rette opp feilen. Telefonnummeret var
ikke betjent, og det ble ikke gitt noen opplysning om at man eventuelt måtte ringe et
«hotline» nummer. Etter flertallets vurdering kan klager ikke lastes for ikke å ha lett
etter et annet nummer enn det som står på bestillingsbekreftelsen. Hotlinenummeret
som står på billetten står under «Bestillingsinformasjon» og er etter flertallets
vurdering ikke lett å oppdage. Flertallet er av den oppfatning at Travellink burde ha
informert klarere om spesialnummeret, f.eks. ved en talemelding på det nummeret
som ikke var betjent, og at den mangelfulle informasjon ikke bør gå ut over klager.

Flertallet anbefaler at klager refunderes differansen mellom endringsgebyret han måtte
betale på mandagen og det gebyret han måtte ha betalt om endringen hadde skjedd fredag.

Nemndas mindretall, flyselskapenes representanter, er av den oppfatning at klager
burde ha undersøkt om det fantes alternative nummer da han kom frem til et nummer
som ikke var betjent. «Hotline»-nummeret stod på billetten. Mindretallet er av den
oppfatning at klager er nærmest til å bære det oppståtte tapet.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at klager refunderes differansen mellom
endringsgebyret han måtte betale på mandagen og det gebyret han måtte ha betalt om
endringen hadde skjedd fredag.