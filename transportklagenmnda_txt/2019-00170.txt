Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.11.2019

Saksnummer
2019-00170

Tjenesteytere
Widerøe

Klager har i det vesentlige anført

Klager skulle reise fra Bergen til Tromsø den 23. november 2018 kl 19.55 med ankomst kl
21.55 med WF628. Avgangen ble kansellert og klager ble booket om via Oslo. Han ankom
endelig bestemmelsessted den 24. november 2018 cirka kl. 00:15, over to timer forsinket.

Widerøe hevder kanselleringen skyldtes værforhold ved Tromsø lufthavn, klager viser
imidlertid til fremlagt uttalelse fra Avinor som sier at det var normalt vintervær ved
Tromsø lufthavn denne dagen, og at rullebanene kun var stengt i korte perioder på opptil
25 minutter.

Klager mener Widerøe ikke har godtgjort at kanselleringen skyldtes ekstraordinære
omstendigheter og krever standarderstatning 250 euro i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
WF628 ble kansellert som følge av dårlige værforhold ved Tromsø lufthavn, snø og vind.
Det vises til fremlagt dokumentasjon.

I sitt tilsvar til nemnda har Widerøe skrevet at klager ankom endelig bestemmelsessted
med en forsinkelse på cirka to og en halv time.

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Nemnda er av den oppfatning at Widerøe har godtgjort at verken kanselleringen eller
de ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flyvning ble kansellert som følge av snø og vind
ved Tromsø Lufthavn.  Widerøe kunne ikke gjort noe for å forhindre  værforholdene.

Klager har innhentet en uttalelse fra Avinor. Uttalelsen er i denne saken ikke tilstrekkelig
til å motbevise at det var ekstraordinære værforhold som forårsaket kanselleringen.

Kanselleringen gir etter dette ikke rett til standarderstatning.

Vedtak

Transportklagenemnda-fly anbefaler ikke at klager gis medhold.