Vedtak i Transportklagenemnda - Fly

Sammendrag

Krav om refusjon av billetter grunnet endret rutetid.

Dato
16.09.2021

Saksnummer
2020-03170

Tjenesteytere
Norwegian Air Shuttle

Klager har i det vesentlige anført

Klager med reisefølge (til sammen to personer) skulle reise den 18. mars 2020 med
Norwegian tur/retur Bergen- Kirkenes. På grunn av covid-19 ble reisen endret en rekke
ganger, med endelig avreise fra Bergen via Oslo til Kirkenes den 9. august 2020 og retur
den 1. september 2020.

Avreise fra Kirkenes til Oslo skulle etter bookingbekreftelsen være den 1. september
2020 klokka 12:00, med videreforbindelse til Bergen klokka 16:20 samme dag. Klager
møtte opp i god tid før avgang og da de sjekket inn oppdaget de at det på boardingkortet
sto at flyvningen hadde avgang klokka 20:25. 

Klager anfører at Norwegian har endret avreisetidspunktet uten at klager har blitt
informert. Klager opplyser at de ville ankommet Oslo klokka 22:25 med det nye
avreisetidspunktet, noe som ville medført at de ikke ville rekke tilbake til Bergen i løpet av
dagen. Klager skulle ha et viktig møte i Bergen den 2. september klokka 09:00 og valgte
derfor å kjøpe nye billetter av SAS med avgang til Bergen via Oslo den 1. september
klokka 11:30.

Klager opplyser at de reiser til Kirkenes to til tre ganger i året og at avgangen har vært
klokka 12:00 hvert år, men at ifølge ansatte på Kirkenes flyplass kom endringen om
senere avgang fra Kirkenes i mars 2020. Klager anfører at de ikke er blitt informert
om denne endringen fra Norwegian, og krever derfor refusjon av billettkostnadene til
flyvningen med SAS, til sammen kr 10 198 for to personer.

Tjenesteyterne har i det vesentlige anført
Norwegian anfører at klager ble informert om ruteendringen på SMS ved fire
anledninger (12. mars, 20. mars, 25. juni og 21. juli 2020). Norwegian opplyser at
informasjonen ble sendt til det telefonnummeret som klager hadde opplyst ved
bestillingen av reisen og at det følger av vilkårene at Norwegian forbeholder seg retten til
å endre reisetidspunktene etter bestillingen. 

Norwegian anfører at siden de opplyste klager om ruteendringen mer en to uker før
opprinnelig avreisetidspunkt, har klager ikke rett på standarderstatning.

Nemnda bemerker

En ruteendring innebærer en kansellering av en avtalt flyvning. Kansellering gir rett til
erstatning etter EU-forordning 261/2004 artikkel 5, jf. artikkel 7, med mindre flyselskapet
har informert om endringen minst to uker før planlagt avgangstid.

Det er omtvistet mellom partene om klager fikk informasjon på SMS om ruteendringen.
Nemnda legger, basert på dokumentasjonen fra Norwegian, at det ble sendt SMS til
klager om ruteendringer den 12. mars, 20. mars, 25. juni og 21. juli 2020. 

Klager har imidlertid vedlagt en bookingbekreftelse mottatt på epost fra Norwegian den
22. juli 2020, der det opplyses at DY311 har avgang fra Kirkenes den 1. september 2020
klokka 12:00. Dette er altså etter at Norwegian hadde sendt de fire SMSene. Den 22. juli
2020 kunne klager derfor legge til grunn av flyvningen den 1. september 2020 hadde
avgang kl. 12.00. 

Det er ingen opplysninger som tilsier at klager fikk beskjed om ruteendringen etter den
22. juli 2020. Nemnda mener derfor at Norwegian ikke har sannsynliggjort at klager fikk
informasjon om ruteendringen. 

Nemnda mener derfor at klager har krav på standarderstatning etter forordningen på
250 euro per person.

Ved kansellering har passasjerene valget mellom refusjon av hele billettprisen eller
omruting snarest mulig, på tilsvarende transportvilkår. Klager har således krav på
refusjon av billettprisen til returreisen med Norwegian. 

Klager har krevd refusjon av nye billetter med SAS. Nemnda legger til grunn at
passasjerene kan kreve refusjon av mellomlegget mellom opprinnelig returbillett med
Norwegian grunnet den manglende omrutingen. 

Nemnda anbefaler at Norwegian utbetaler standarderstatning til klager med 250 euro
per person, refunderer billettkostnadene til returreisen, samt prisforskjellen mellom de
nye og gamle billettene. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian utbetaler standarderstatning til
klager med 250 euro per person, refunderer billettkostnadene til returreisen, samt
prisforskjellen mellom de nye billettene og de opprinnelige billettene.