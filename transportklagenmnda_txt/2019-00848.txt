Vedtak i Transportklagenemnda - Fly

Sammendrag

Krav om standardkompensasjon og refusjon av nye
flybilletter ved kansellering. Drone ved London - Gatwick.

Dato
18.10.2019

Saksnummer
2019-00848

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning D82803 fra Oslo lufthavn (OSL) til London
- Gatwick (LGW9 20. desember 2018 kl. 11.10. Flyvningen ble kansellert, og klager har
anført at hun ikke ble tilbudt omruting. Hun kjøpte derfor nye billetter med SAS for seg
og sitt reisefølge til totalt kroner 7 476. Som følge av kanselleringen har hun fremsatt
krav om refusjon av sine utgifter til nye flybilletter, samt standardkompensasjon i
henhold til EU-forordning 261/2004 på 250 euro pr. person, totalt 500 euro.

Tjenesteyterne har i det vesentlige anført
Norwegians flyvning D82803 fra Oslo til London - Gatwick 20. desember 2018 ble
kansellert som følge av at flyplassen var stengt. 

Den 20. desember 2018 ble det oppdaget droneaktivitet over London - Gatwick lufthavn.
Dette var en alvorlig hendelse og brudd på sikkerhetsreglene ved flyplassen. Flyplassen
var nødt til å stenge i en lengre periode for å undersøke saken og fastslå trusselbildet.
Dronen viste seg å være harmløs, men medførte at flyplassen ble stengt i over et døgn. 

Norwegian har anført at stenging av flyplassen av sikkerhetsmessige årsaker grunnet
observasjon av droner i luftrommet må anses som en hendelse utenfor flyselskapets
kontroll og en ekstraordinær omstendighet i EU-forordningens forstand. 

Videre mottok klager en tekstmelding 20. desember med informasjon om muligheter for
refusjon eller kostnadsfri omruting. Klager valgte i dette tilfellet refusjon av billettene, og
Norwegian har derfor intet ansvar for at klager kjøpte nye, kostbare billetter til Oslo. På
bakgrunn av det ovennevnte har Norwegian avvist klagers krav.

Nemnda bemerker

Norwegians flyvning D82803 fra Oslo til London - Gatwick 20. desember 2018 kl. 11:10
ble kansellert. 

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Norwegian har forklart at kanselleringen skyldtes droneaktivitet i luftrommet over
London - Gatwick denne dagen. Nemnda er av den oppfatning at ukjent droneaktivitet
utgjør en sikkerhetsrisiko for lufttrafikken, og at stengning av flyplassen som følge av
dette må anses som en ekstraordinær omstendighet i forordningens forstand. 

Nemnda legger til grunn at forsinkelsen for passasjeren ikke kunne vært unngått
selv om alle rimelige tiltak ble truffet. Kanselleringen gir etter dette ikke rett til
standarderstatning, og nemnda anbefaler ikke at klager gis medhold i sitt krav. 

Flyselskapet må gis anledning til å omrute passasjerene. Når det gjelder klagers krav
om dekning av utgifter til nye flybilletter med SAS samme dag, kommer det ikke frem
om klager forsøkte å benytte seg av mulighet for omruting med Norwegian. Nemnda
kan derfor ikke se at klager har krav på refusjon av sine flybilletter. Hun har mottatt full
refusjon av ubenyttet billett.

Vedtak

Transportklagenemnda - fly anbefaler ikke at klager gis medhold.