Vedtak i Transportklagenemnda - Fly

Sammendrag

Krav om primært erstatning, subsidiært utlevering
av informasjon, i forbindelse med skadet bagasje.

Dato
26.02.2020

Saksnummer
2019-01283

Tjenesteytere
SAS

Klager har i det vesentlige anført

10. mai 2018 reiste klager med SK4411 fra Tromsø til Oslo.

Klager har anført at etter reisens slutt fikk vedkommende beskjed av SAS om at bagasjen
ble forsinket som følge av at den var blitt skadet i Oslo. Da klager fikk utlevert bagasjen,
ble den inspisert av en ansatt på Stokka flyplass, som også registrerte skaden på klagers
PC. Klager fikk beskjed om at skaden på PC-en ikke ville bli dekket av flyselskapet, siden
det står i vilkårene til SAS at PC-er ikke skal oppbevares i bagasjen.

Klager anfører videre at da vedkommende fikk utlevert skaderapporten fra flyplassen, sto
det på denne at bagasjen var blitt overkjørt av en bil. På bakgrunn av dette mener klager
at vedkommende har krav på erstatning, siden denne hendelsen ikke kan være en del av
SAS' vanlige rutiner for bagasjehåndtering.

Klager opplyser om at SAS har erstattet skaden på selve bagen, men at de vil ikke gi
erstatning for PC-en. Klager anfører at dersom SAS mener at det ikke er deres ansvar at
en bil har kjørt over bagasjen, bør de i hvert fall kunne oppgi registreringsnummeret på
bilen. Alle biler skal ha ansvarsforsikring, og klager mener således at skaden da vil kunne
dekkes av denne. Klager har vært i kontakt med forsikringsselskapet sitt, som har bedt
om denne informasjonen.

Klager krever primært erstatning for PC-en. Subsidiært krever klager at SAS utleverer
informasjon om registreringsnummeret på bilen som kjørte over bagen med PC-en.

Tjenesteyterne har i det vesentlige anført
SAS bestrider ikke at bagen ble skadet, og selskapet har allerede utbetalt erstatning for
denne i henhold til gjeldende praksis. Klager har anført at vedkommende har rett til å få
erstattet hele summen for den nye bagen vedkommende måtte kjøpe. SAS bestrider at
dette er i tråd med gjeldende praksis og viser til Transportklagenemndas praksis på at
det skal gjøres fradrag for slitasje og verdiforringelse ved erstatning for skadet bagasje.

SAS vil påpeke at denne utbetalingen er gjort uten innrømmelse av ansvar. Bagen ble
skadet som følge av at en Toyota Landcruiser kjørte over den, jf. fremlagt skaderapport.
På Oslo Lufthavn, der skaden oppsto, er det kun Avinor og Oslo Lufthavn som kjører og
bruker den aktuelle typen bil. Verken SAS eller noen av selskapets underleverandører
disponerer denne typen biler. Det har ikke lykkes SAS å få tak i registreringsnummeret på
bilen eller informasjon om hvem den ansvarlige føreren er.

SAS anfører at erstatning i forbindelse med skade på klagers PC må søkes hos Avinor
eller Oslo Lufthavn, da det er disse som har forårsaket skaden. Klager har anført at
SAS må ha et ansvar, siden selskapet har latt bagen ligge et sted hvor en bil kan kjøre
over den. Det er imidlertid ingen som vet hvor bagasjen eller bilen som kjørte over den,
befant seg da skaden oppsto. I alle tilfeller må det være føreren av bilen som må være
nærmest til å bære ansvaret for noe som er kjørt over, og SAS kan følgelig ikke holdes
ansvarlig på grunn av påstått skjødesløshet.

Subsidiært anfører SAS at klager aldri skulle ha pakket ned PC-en i innsjekket bagasje.
Det fremgår av selskapets generelle vilkår for befordring at det ikke er tillatt å ta med PC-
er i innsjekket bagasje. Det vises til fremlagt dokumentasjon på dette.

I e-post av 17. juli 2018 skriver klager at vedkommende opprettholder kravet sitt etter å
ha fått avslag på kravet om erstatning av PC-en. Dette med bakgrunn i at vedkommende
ikke er blitt opplyst om reisevilkårene før reisen. Klager har anført at vedkommende
fikk billetten sin av Forsvaret, og at vilkårene ikke ble fremlagt for vedkommende. SAS
kan ikke holdes ansvarlig for at de reisende, eller de som organiserer reiser på vegne
av andre, ikke setter seg inn i gjeldende regler, og klagers anførsel kan således ikke føre
frem. 

Det refereres til de gjeldende reisevilkårene når billetten bestilles. Før billetten kjøpes,
må den som bestiller, huke av for at vedkommende har lest og godkjent vilkårene. Selv
om det ikke er den reisende selv som bestiller reisen, fritar ikke dette den reisende fra
plikten til å sette seg inn i de gjeldende reisevilkårene. Dette må gjelde selv om den
reisende ikke er blitt opplyst om vilkårene ved gjennomføringen av billettkjøpet. I tillegg
til at vilkårene oppgis når billettkjøpet gjennomføres, er de publisert på SAS' nettsider
og er således også allment tilgjengelig, slik at enhver kan gå inn på sidene for å gjøre seg
kjent med dem.

På bakgrunn av dette kan ikke klagers krav imøtekommes i dette tilfellet.

Nemnda bemerker

Nemnda legger til grunn at SAS allerede har gitt klager erstatning for den skadede bagen,
jf luftfartsloven § 10-18. Klagen gjelder krav om erstatning for PC som var pakket i bagen
og ble ødelagt. Det er ikke fremmet krav for annet ødelagt gods.

Fraktførers ansvar for bagasje etter luftfartsloven er objektivt, og preseptorisk.
Etter luftfartsloven § 10-18 første ledd er fraktføreren likevel ikke ansvarlig i den
utstrekning skaden skyldes reisegodsets egen beskaffenhet eller feil eller mangler
ved reisegodset.  Lovens regel kan utfylles og presiseres, men ikke endres, gjennom
selskapets befordringsvilkår.

Det fremgår av SAS' generelle befordringsvilkår pkt 10.3.3 at blant annet verdisaker
og skjøre gjenstander ikke skal sendes i innsjekket bagasje. Datamaskiner, personlige
elektroniske enheter og mobiltelefoner er særskilt angitt som aktuelle verdisaker og
skjøre gjenstander i vilkårenes forstand. Dersom slike likevel sendes, er SAS etter
vilkårene ikke ansvarlig for eventuelle tap, skader eller forsinkelser. 

Ved den nærmere bedømmelse av befordringsvilkårenes anvendelse i det foreliggende
tilfelle peker nemnda på at loven inneholder et årsakskrav mellom skade og reisegodsets
beskaffenhet for at fraktfører skal være fri sitt objektive ansvar. Nemnda finner det
påregnelig at datamaskiner som sendes i bagasjen lett vil kunne skades ved ordinær
bagasjehåndtering, og at vilkårets unntak for datamaskiner vil være godt begrunnet i de
aller fleste tilfelle. 

I dette tilfelle ble imidlertid bagasjen overkjørt av en SUV. Nemnda finner det mest
sannsynlig at skaden på PC'en her ikke skyldtes PC'ens egen beskaffenhet, men
den helt uvanlige skadeårsak, med en skadeevne som går langt utenfor ordinær
bagasjehåndtering. Nemnda har derfor kommet til at befordringsvilkårene ikke kan
håndheves fullt ut etter sin ordlyd i dette tilfellet, og at fraktførers objektive ansvar slår
gjennom.

Det er oppgitt at PC'en ble kjøpt våren 2013 for ca 5 495 kr, ca 5 år før skaden. Det må
ved erstatningsfastsettelsen tas hensyn til PC'ens alder og gjenstående påregnelige
levetid. Nemnda finner at klager bør erstattes 1 500 kr.

Klager kan for øvrig ikke høres med at han ikke var kjent med SAS' befordringsvilkår, selv
om han fikk flybilletten av Forsvaret. 

Nemnda legger til, at SAS har forsøkt å finne registreringsnummeret på den Toyota
Landcruicer som forårsaket skaden og som bare benyttes av Avinor og Oslo Lufthavn,
men uten å lykkes.

På denne bakgrunn anbefaler nemnda at klager gis erstatning med 1 500 kr.

Vedtak

Transportklagenemnda - fly anbefaler at klager gis erstatning med 1 500 kr.