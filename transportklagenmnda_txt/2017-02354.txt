Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av feilaktig billettkategori

Dato
26.01.2018

Saksnummer
2017-02354

Tjenesteytere
AtB AS

Klager har i det vesentlige anført

Klager ble 13. september 2017 ilagt gebyr som følge av feil billettkategori. Billetten var
registrert for ungdom, mens klager opprinnelig er student. 

Klager viser til at hun kjøpte billetten på AtB sitt kundesenter hvor hun uttrykkelig ba
om å få en billett for studenter, og at dette derfor er en feil som ligger på AtB. Hun har
ingen ting å vinne på å få en ungdomsbillett, siden dette koster det samme som en
studentbillett. Hun viser videre til at når en kjøper et produkt og vet hva det produktet
koster, skal det være unødvendig å sjekke kvitteringen i etterkant. Spesielt når man
uttrykkelig ber om studentbillett, og betaler et beløp som samsvarer med det man ber
om. 

Klager har forståelse for at det er mulig å gjøre feil, men forventer at AtB retter opp i
dette. Det er ikke kunden som skal tape på at AtB har gjort en feil. 

Klager krever derfor at AtB frafaller det ilagte gebyret.

Tjenesteyterne har i det vesentlige anført
Klager ble den 13. september 2017 ilagt gebyr fordi hun ikke kunne legitimere sin rett til
bruk av ungdomsrabattert billett ved kontroll. AtB viser her til vedlagt kontrollrapport og
gebyr. 

Klager anfører i sin klage til AtB at tilleggsgebyret skal frafalles, da klager ikke er
å bebreide for at hun reiste med feil billettkategori. Klager forklarer at hun kjøpte
reisebeviset i AtBs kundeservice og spesifiserte overfor kundebehandler at hun ønsket
å kjøpe studentrabattert billett. Klager anfører at det ikke bør være nødvendig å
undersøke hvorvidt man har kjøpt riktig reisebevis, da prisen for ungdomsrabattert og
studentrabattert billett er den samme og hun hadde bedt om et konkret
produkt.

Det avgjørende ved bruk av rabattert reisebevis, er at man oppfyller retten til rabatt
innen den konkrete reisekategorien. Det er slik at flere kan dele samme reisekort, så
fremt de faller inn under reglene for den billettkategorien som ligger på t:kortet og kan
legitimere sin bruk av reisekortet. Dersom kunden reiser med ungdomsrabattert billett
er det ifølge AtBs regelverk avgjørende at den reisende kan fremvise legitimasjon som
viser at vedkommende er mellom 16 og 20 år, idet ungdomsrabatten kun kan benyttes
av reisende fra «16 år til og med 19 år». Selv om klager kan vise til at hun oppfyller retten
til en rabattkategori med samme pris, vil ikke det frita klager fra
gebyret. Selv om ungdomsrabattert og studentrabattert reisebevis har samme pris, vil
det ha ingen relevans da det er reglene for reisekategorien som er det avgjørende for
hvorvidt bruken regnes som legitim.

Kravet til legitimasjon ved bruk av rabatterte billetter fremgår klart av AtBs regelverk
som ligger tilgjengelig på våre nettsider. Det er dessverre mange av våre reisende som
misbruker vår tillit og vi har derfor sett oss nødt til å tolke regelverket strengt. Dette
medfører at AtB ikke skiller mellom det å reise med rabattert billett uten bevis for retten
til rabatt, og det å reise helt uten billett.

Vedrørende kjøp av reisebevis i kundesenter er det slik at idet man kjøper billett i
kundesenteret, vil kunden motta en kvittering hvor det blant annet fremgår hvilken
billettkategori som er lagt inn på kortet. Det er videre kundens ansvar å påse at man
har mottatt riktig billett. Dersom klager hadde sjekket kvitteringen ved kjøpet ville en
eventuell feil blitt oppdaget og rettet opp før kortet ble tatt i bruk.

Etter innføringen med nettbutikk, er det i dag ingen plikt til å fremvise legitimasjon eller
rabattbevis når man kjøper billett. Kundebehandlerne trenger heller ikke å sjekke dette
ved salg av rabatterte billetter. Det er kundens ansvar å påse at han/hun er berettiget til
den billetten man selv kjøper.

AtB opprettholder med dette vår tidligere avgjørelse og viser til vår begrunnelse i
tidligere svar til klager.

Nemnda bemerker

Klager ble ilagt gebyr ved kontroll på busslinje 66 den 113. september 2017. Hun hadde
ungdomsbillett, men var ikke berettiget til å bruke denne billettypen på grunn av alder.  

Nemnda bemerker at det etter AtBs regelverk, jf. §§ 2 og 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges. 

Nemnda bemerker at klager hadde feil billettkategori og at vilkårene for å ilegge gebyr
dermed var til stede. 

Klager viser til at hun kjøpte billetten på AtBs kundesenter og at hun trodde at hun
hadde fått studentkort som har samme pris. 

Nemnda er enig med AtB at det er den reisendes ansvar å påse at man får riktig billett og
at situasjonen kunne vært avklart dersom klager hadde lest kvitteringen. 

Nemndas flertall, nemndas leder og bransjerepresentantene Aarre og Grøttland, kan ikke
se at det er grunnlag for å anbefale at tilleggsavgiften frafalles. Flertallet har forståelse
for at reaksjonen kan virke streng, men av  hensyn til reiseforetakene er det behov for
en konsekvent praksis. Reisekortene til AtB er upersonlige. Billetten/kortet kan således
benyttes av mange så lenge de oppfyller vilkårene til billetten – her aldersgrense på en
ungdomsbillett. At billetten som lå på reisekortet har samme pris som studentbillett
endrer ikke på vilkårene til den enkelte billettkategori. 

Mindretallet, forbrukerrepresentantene Grannes og Sørlie, viser til at klager til tross
for å ha valgt feil billettkategori, faktisk har betalt det samme for en billett som varer
like lenge og har samme geografiske utstrekning som den periodebilletten klager
skulle ha valgt. Mindretallet kan heller ikke se at det i praksis kan være noen annen
vinningshensikt i å velge feil kategori. Mindretallet viser her til at både student- og
ungdomsbillett er upersonlige og dermed fritt kan lånes ut forutsatt at låntaker også
oppfyller vilkårene for rabatten. Mindretallet vektlegger for øvrig det faktum at klager
selv har kjøpt billett. Mindretallets vurdering vil kunne stille seg annerledes dersom man
reiser på feil billettkategori med lånt billett. Mindretallet finner i denne saken at det er
urimelig å opprettholde gebyret og anbefaler at gebyret frafalles.

Nemnda finner i samsvar med flertallets begrunnelse ikke å kunne anbefale at gebyret
frafalles.

Vedtak

Transportklagenemnda Kollektivtransport finner ikke å kunne anbefale at klage gis
medhold. 

Vedtaket er avsagt med dissens