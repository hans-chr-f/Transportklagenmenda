Vedtak i Pakkereisenemnda

Sammendrag

Krav om prisavslag grunnet støy og eksos fra motorvei.

Dato
24.05.2018

Saksnummer
2018-00309

Tjenesteytere
Ving Norge AS
Ticket

Klager har i det vesentlige anført

Klager bestilte en pakkereise for to personer med innkvartering i en ett-romsleilighet
på Hotell Parque Santiago 4, Playa de Las Americas, Tenerife i perioden 22.10.2017 -
05.11.2017. Totalpris kr. 24.810. Reisen med Ving Norge AS ble bestilt hos Ticket.

Klager anfører at Parque Santiago 4 ble anbefalt av Ticket som et rolig hotell. Klager
bestilte leilighet med utsikt mot havet, hage og basseng. Den første bekreftelsen datert
08.08.2017 så ut til å være i henhold til klagers bestilling. Men da de mottok en ny
bekreftelse datert 05.09.2017 reagerte klager på at det fremgikk "Mot gaten". Klager
ønsket et rolig hotell. Ticket hevder, basert på muntlig dialog med sine selgere, at det
ble opplyst om at leiligheten var mot gaten, og at klager aksepterte dette. Men klager
anfører at deres e-poster bekrefter at dette ikke var tilfelle. De ga uttrykk for at de
vurderte å annullere ferien, alternativet var at Ticket kunne tilby et annet hotell som var
rolig. 

For å finne en løsning, anbefalte Ticket Virginia 2 som et roligere hotell enn Parque
Santiago 4. Først ved ankomst så klager at dette hotellet lå ved den mest trafikkerte
motorveien, 1 - 2 meter fra klagers balkong i 1. etasje. Ticket viser til at de fremla bilde
av hotellet og motorveien ovenfor klager.  Klager hevder at de ikke ble vist noe bilde.
Fra verandaen kunne de nærmest ta på busstaket når store busser kjørte forbi, hotellet
hadde ingen aircondition og busstransporten til hotellet var dårlig. Klager ble satt av
i havnen og måtte selv finne frem til hotellet. Klagers kone er avhengig av krykker, så
klager søkte omkring i området i 30 minutter før han fant inngangen til hotellet. Før
avreise orienterte klager Ticket om at han har en kone som bruker krykker. 

Vings viser i sine kommentarer til at de kunne ha lest om hotellene på forhånd for å gjøre
seg bedre kjent med produktet.  Klageren ser på Vings argumentasjon som er byråkratisk
ansvarsfraskrivelse med følgende begrunnelse: Jeg er pensjonist passert 75 år og er ikke
noe digitalt geni. Vi har i alle år kjøpt våre ferieturer via Ticket, basert på at vi ønsker den
personlige kontakten.  Vi stoler på de rådene vi får fra selgerne hos Ticket. Det er derfor
ikke naturlig for oss å bruke den digitale verden for å orientere oss om våre reisemål. Det
har vi i alle år overlat til Tickets selgere, med den tillit som ligger i det. Ving gjorde heller
ikke store anstrengelser for å skaffe oss et annet rolig hotell."

Klager fikk et lite hyggelig to ukers opphold på Virginia 2 med svært sjenerende støy og
eksos i leiligheten.

Ticket har tilbudt klager en kompensasjon på kr. 4.200. Ving har tilbudt klager å dekke
klagers drosjeutgifter på 25 euro, samt et gavekort på kr. 1.000.

Klager krever et prisavslag på kr. 12.580 som tilsvarer 50% av reisens pris. 

Det vises for øvrig til korrespondanse fra klager.

Tjenesteyterne har i det vesentlige anført
Etter Tickets syn kan de ikke ha solgt en leilighet med utsikt mot havet, hage og basseng
da denne romtypen ikke eksisterer på Parque Santiago 4, noe som også fremgår Vings
hjemmesider. Ticket lover aldri utsikt/beliggenhet som ikke er beskrevet i bekreftelsen.
Av klagers reisebekreftelse fremgår det at de har kjøpt en ett-roms leilighet, ikke mot
hav/hage/basseng.  Ticket presiserer at selgeren muntlig har informert klager om at den
eneste ledige leiligheten var mot gate. 

Når et forslag blir fremsatt kunde i butikk, i et tilfelle hvor kunden ikke kjenner til hverken
destinasjon eller hotell fra før blir det alltid vist bilder slik at de skal ha muligheten til å
gjøre seg opp sin egen mening. Selger har fremvist bildene som er presentert på Vings
hjemmesider. Hotel Virgin 2 hadde havutsikt fra sine leiligheter som var et av klagers
kriterier.

*****************

Ving anfører at Parque Santiago 4 er et meget populært leilighetshotell ved havet i
Playa de las Americas. Ving beskriver ikke hotellet som rolig. Tvert imot skriver Ving på
sine nettsider at hotellet er stort og har aktiviteter for store og små, samt at det ligger
i nærheten av et kjøpesenter. Videre i beskrivelsen om beliggenhet fremgår følgende:
"Turistområde der trafikken, musikk fra restauranten og barene i området til tider
er forstyrrende. Det samme gjelder rengjøring av gatene og søppelhenting tidlig om
morgenen. Trapper og nivåforskjeller på hotellet."

På dette hotellet, som har beliggenhet ved havet, er det normalt at leilighetene med
utsikt mot hav, hage og basseng bookes først da disse rommene er mest populære.
Ticket oppgir i sitt svar at klager fikk informasjon om at de mest populære leilighetene
allerede var tatt da klager bestilte i august. Derfor ble det bestilt en ett-roms leilighet mot
gaten – som ifølge Ticket var det som fantes tilgengelig.

I bookingsystemet har disse leiligheter en standardkode som gjør at beskrivelsen
av leiligheten i bekreftelsen ikke er mer utførlig enn at den opplyser om at dette er
en ett-roms leilighet. Leiligheter med utsikt som har et ekstra tillegg i prisen vil stå
beskrevet med spesifisert utsikt. Det er først i billetten en mer utførlig benevning av disse
leiligheter er synlig. 

Virginia II i Los Cristianos, som klager valgte å flytte til, beskrives heller ikke som rolig
på Vings nettsider. Det fremgår at hotellet ligger i sentrum med en trafikkert gate
rett utenfor. I rombeskrivelsen skriver de blant annet: "Trafikken og utelivet er veldig
forstyrrende i noen av leilighetene". 

Klager tok opp misnøye med busstransporten og mener det ikke ble informert om at
bussen ikke stoppet utenfor hotellet. Under fliken Beliggenhet og Transport skriver
Ving: "Ved ankomst og avreise stopper bussen ca. 150 meter fra hotellet med gjester og
bagasje". 

Klager bestilte en to-romsleilighet med begrenset havutsikt på Virginia og det var
tilfeldig hvilken etasje de havnet i. Det fremgår ikke av Vings hjemmeside at hotellet har
aircondition.

Vings representant tok kontakt med hotellet og informerte klager per sms den
23.10.2017 kl. 18:17 at hotellet var fullbooket og at det ikke var mulig å bytte rom. 

Ving ser av bestillingen at det var lagt inn et ønske om leilighet med sol på
ettermiddagen, men det var kun ett ønske og ikke noe Ving kunne garantere. 

Klagen omfatter hovedsakelig klagers forventninger og misforståelsen rundt bestillingen
hos Ticket Vestkanten. Ettersom Ving ikke kjente til hva som ble kommunisert mellom
selger hos Ticket og klager ved bestilling, bad de Ticket om å svare klager direkte. 

Ving har levert det bestilte hotellproduktet etter avtalen og viser til at klager kunne
ha lest om hotellene på forhånd for å gjøre seg bedre kjent med produktet. Ving gjør
oppmerksom på at opplysninger i reiseinformasjonen i Vings kataloger og på deres
nettsider også er en del av avtalen mellom Ving og den reisende.

I klagen til Ving fremkom forholdene rundt den forhåndsbestilte busstransporten. Klager
krevde å få taxikvitteringen refundert. Klager ga ikke uttrykk for et større krav i henhold
til busstransporten i sin skriftlige henvendelse. 

Ving har refundert utgiftene til taxi og ga i tillegg tilbud om et gavekort på kr. 1.000 som
plaster på såret for en negativ opplevelse med at deres busstransport ikke kom til angitt
sted til avtalt tid. Klager har betalt kr. 200 per person for busstransfer t/r.

Det vises for øvrig til korrespondanse fra Ticket og Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Klageren ønsker å rette klagen mot begge de involverte selskap.  Det er imidlertid praksis
for at formidler og arrangør identifiseres med hverandre, og at det er selskapene som
seg imellom eventuelt må foreta et økonomisk regressoppgjør.

Nemnda legger til grunn at klageren bestilte en pakkereise gjennom Ticket Norge.
Reisen skulle foretas med selskapet Ving. Klageren har opplyst at han ikke var trygg på å
bestille direkte via Vings hjemmesider og at dette var grunnen til at han benyttet Ticket.
Han var avhengig av at Ticket ga nødvendige opplysninger og at de videreformidlet de
opplysninger som Ving ga av reisemålet.

Det er uenighet mellom partene om klageren fikk opplyst at det i første omgang var
bestilt en leilighet med utsikt mot gaten. Ving har opplyst at bookingsystemet er slik
at leilighetene har en standardkode som medfører at bekreftelsen kun opplyser at det
er bestilt en ett-roms leilighet.  Det er først i billettutskriften det fremgår en nærmere
beskrivelse.  Denne fikk klageren 5. september, og han reagerte umiddelbart da han
så at leiligheten hadde beliggenhet mot gaten.  Han kontaktet Ticket ved fremmøte. I
reisebevis/billett med utskriftsdato 8.september er hotellet endret til Virginia II og det
er opplyst at leiligheten har begrenset havutsikt. Klagerens rom var imidlertid også
beliggende mot en svært trafikkert vei.

Nemnda legger til grunn at det fremgår av Vings nettsider hvilken beliggenhet hotellene
har i forhold til støy, samt andre forhold av betydning for en som vil orientere seg før
en reise bestilles.   I det foreliggende tilfelle hadde klageren overlatt den nærmere
kartleggingen til Ticket av grunner som fremgår ovenfor. Nemnda legger dette til grunn.

Ticket har opplyst at de har rutiner for kundekontakt når forslag til reisemål fremsettes i
butikk, og at de holder seg til opplysningene på arrangørens hjemmesider.

Nemnda konstaterer at klageren, når det gjelder Parque Santiago 4, ikke fikk det
produktet han hadde bestilt.  Få dager etter mottak av billettutskriften kontaktet han
Ticket for å bytte til et annet hotell. 

Slik saken ligger an er det Ticket som har bevisbyrden for at de forbehold man nå
påberoper i klageomgangen, ble tatt da kunden bestilte reisen.  Ticket var forpliktet til å
videreformidle relevante opplysninger som fremgikk av Vings nettsider. Det må legges til
grunn at Ticket ikke har ført tilstrekkelig bevis for at dette er gjort. 

Når det gjelder hotellet Virginia II, anfører Ticket at klageren ble informert om at
leiligheten hadde begrenset havutsikt.  Videre fremgikk det etter Tickets syn av bildene at
balkongene lå mot en vei.  Med dette som bakteppe valgte klageren Virginia II.  Klageren
hevder på sin side at dette er en uriktig fremstilling.  Han overlot til selgeren å finne et
rolig hotell.

Også i dette tilfelle finner nemnda at det er Ticket som har bevisbyrden for at man har
forholdt seg som beskrevet. Slik nemnda ser saken taler hotellets beliggenhet med
styrke for at klageren ikke ville ha valgt dette hotellet hvis han hadde fått tilstrekkelig
informasjon.  Det har formodningen mot seg at et par langt opp i 70-årene ville valgt å bo
tett inntil en to-felts vei.

Det som ble levert lider etter dette av mangler.  Slik nemnda ser saken er det Ticket som
må sies å ha feilinformert klageren. 

Etter en samlet vurdering anbefaler nemnda at klageren gis et prisavslag på 30% av
reisens pris, avrundet til kr. 7.500.

Når det gjelder transporten tur/retur flyplassen legger nemnda til grunn at klageren har
fått dekket taxiutgifter.

Vedtak

Pakkereisenemnda anbefaler at klageren gis et prisavslag på 30% av reisens pris,
avrundet til kr. 7.500.