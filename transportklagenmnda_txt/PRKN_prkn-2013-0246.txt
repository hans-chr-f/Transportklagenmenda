Vedtak i Pakkereisenemnda

Sammendrag

Saken gjelder seksuell trakassering.

Dato
..

Saksnummer
246/13P

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Reisemål: Side, Tyrkia

Antall reisende: 5

Reisens pris: 52.555,-

Tidsrom: 260613-100713

Saken gjelder:

Saken gjelder seksuell trakassering.

Klager opplyser at hennes datter på 13 år ble utsatt for seksuell trakassering og vold
inne på hotellets område. Hun ble innelåst av en bartender på et handicaptoalett. Der
dro han av henne bikinitoppen og prøvde å ta bilder av henne. Hun ble også truet. Hun
forsøkte å komme seg ut, men ble ved hjelp av vold hindret i å låse opp døren. Først da
hun sa at hennes foreldre lette etter henne, slapp hun ut.

Hotellets ledelse ble kontaktet umiddelbart, og datteren pekte ut bartenderen på et bilde
hotellets ledelse viste henne. Hendelsen skjedde dagen før hjemreise. Tiden etter hjemkomst
har vært svært vanskelig. Datteren går nå til psykolog da hun har problemer med søvn,
skolearbeid, etc. Klager krever den ødelagte ferien refundert i sin helhet.

Ving Norge AS beklager hendelsen. Ving har ikke hørt om lignende hendelser
på destinasjonen. Bartenderen mistet jobben med det samme og forholdet ble
politianmeldt av hotellets ledelse. Ving har stor forståelse for at det tar tid å bearbeide
en slik ubehagelig opplevelse, og beklager den uheldige avslutningen på ferien. Ving
kan ikke etterkomme kravet fra klager, men vil gjerne gi en reisegavesjekk kr 5.000,- .

Nemnda bemerker:

Også reklamasjonsnemnda for pakkereiser har stor forståelse for at det overgrepet som
en 13 år gammel pike ble utsatt for dagen før ferieavslutningen var skremmende og svært
ubehagelig for hele familien. At opplevelsen har satt spor viser det faktum at piken må ha
hjelp av psykologtjenesten på hjemstedet for å bearbeide den.

Det som skjedde var imidlertid et straffbart forhold som ble adekvat tatt hånd om da hotellets
ledelse fikk vite om hendelsen. Bartenderen ble oppsagt med øyeblikkelig virkning og
forholdet ble politianmeldt. Vings stedlige representant tilbød all mulig assistanse.

Reklamasjonsnemnda kan ikke se at hendelsen kunne ha vært forebygget av reisearrangøren.
Reisende har ikke erstatningsrettslig vern gjennom forbrukerlovgivningen når straffbare
handlinger blir begått på reisedestinasjonen av personer som reisearrangøren ikke har i sin
tjeneste.

Vedtak:

Reklamasjonsnemnda for pakkereiser kan ikke anbefale at det gis kompensasjon ut over det
som er tilbudt.

Vedtaket var enstemmig.