Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.01.2018

Saksnummer
2017-00578

Tjenesteytere
SAS

Klager har i det vesentlige anført

Klager skulle reise fra Bergen til Manchester via København den 23. februar 2017 kl
18.10. SK2869 gikk fra Bergen noe forsinket, men klager ble forklart at hun ville rekke
sin videreforbindelse kl 20.05 med SK1545. Da klager ankom København var flyet videre
først forsinket,men ble senere kansellert. SK1545 var siste fly til Manchester den dagen.
Dersom klager hadde blitt informert om kanselleringen på et tidligere tidspunkt kunne
hun har rukket å kjøpe ny billett med annet selskap samme kveld. 

En annen passasjer har mottatt 250 euro for hendelsen, klager stiller seg kritisk til slik
forskjellsbehandling. 

Klager skulle bli hentet i Manchester av en bekjent. Denne personen pådro seg utgifter
for 2x110 km kjøring til og fra flyplassen. 
Klager mistet en arbeidsdag i Manchester den 24. februar og et viktig møte. 

Klager krever standarderstatning 250 euro i henhold til EU-forordning 261/2004. Videre
krever hun refusjon av tapt arbeidsfortjeneste kroner 1 500, samt refusjon av flybilletten,
kroner 1763.

Tjenesteyterne har i det vesentlige anført
SK1545 ble kansellert som følge av værforholdene på flyplassen i København, store
snømengder som førte til kaotiske forhold med snørydding og de-icing. Det vises til
fremlagt dokumentasjon. SAS håpet i det lengste at SK1545 kunne operere, men måtte til
slutt kansellere avgangen.

Klager ble booket om til neste ledige avgang påfølgende dag, og ankom Manchester lokal
tid kl 09.59. Klager mottok forpleining, og har fått dekket telefonutgifter med kroner 266. 

SAS beklager at det på et tidlig tidspunkt ble utbetalt erstatning på feil grunnlag. En slik
feil gir likevel ikke grunnlag for utbetaling. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll. SAS viser til lik sak
behandlet i dansk nemnd hvor SAS fikk medhold. 

SAS kan ikke imøtekomme klagers krav utover det som allerede er utbetalt.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. Selskapet
må videre godtgjøre at de har truffet alle rimelig tiltak for å unngå kanselleringen. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener SAS har godtgjort at klagerens flygning fra København til Manchester
med planlagt avgang kl. 20.05 ble kansellert på grunn av ekstraordinære omstendigheter
som ikke kunne vært unngått selv om alle rimelige tiltak var blitt truffet: 

SAS har fremlagt dokumentasjon  som viser at Kastrup flyplass om ettermiddagen og
kvelden angjeldende dag  ble rammet av store snøfall og fikk problemer med å avvikle
de-icing og snørydding. Dette ledet til flere kanselleringer og store forsinkelser på flere
avganger. 

Nemnda legger  til grunn at kanselleringen ikke kunne ha vært unngått selv om alle
rimelige tiltak var truffet:  
Selskapet har vist til at de ikke kunne tatt noen forholdsregler for å unngå følgene av
de ekstraordinære omstendighetene og viser til at klager ble booket om til første ledige
avgang.

Klager har fremholdt at SAS har betalt standarderstatning til andre passasjerer
med samme billetter, og at det er en usaklig forskjellsbehandling. SAS har svart at
utbetalingene skjedde ved en feil. Nemnda kan ikke se at dette gir klageren rett til
erstatning.

Nemnda mener at klageren ikke har krav på erstatning.

Vedtak

Transportklagenemnda - fly finner ikke å kunne anbefale at klager gis medhold i sitt krav
på erstatning.