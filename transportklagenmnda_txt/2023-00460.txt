Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
18.03.2024

Saksnummer
2023-03504

Tjenesteytere
SAS

Klager har i det vesentlige anført

Klager reiste med SAS fra Chania på Kreta til Oslo den 1. september 2023. Kofferten ble
ødelagt og klager sendte inn krav om erstatning for kofferten. den var av merket Roncato
Unica og kostet kr 5700. Kofferten var ca 4 år gammel og kun brukt 5-6 ganger.

Etter å ha klaget til SAS fikk han tilbud om en voucher med verdi på kr 1899 som kunne
brukes til kjøp av en ny koffert. Voucheren var gyldig i én måned. Klager sendte en ny
klage til SAS og fresatt krav om full erstatning på kr 5700 med henvisning til dagens
pris og en link til forhandler av denne kofferttypen.. SAS økte da tilbudet til kr 2299 i
voucherverdi. De viste til informasjon fra leverandøren av merket Roncato Unica som sa
at opprinnelig pris var kr 3799. Fra denne prisen trekkes totalt 40% (4 år og 10% per år)
i verdireduksjon. Dersom klager kunne fremlegge kvittering som viste en høyere pris, så
kunne SAS revurdere tilbudet om erstatning.

Håndtaket er ødelagt ved at beskyttelsen mot skarpe kanter er borte og dermed farlig å
manøvrere og løfte kofferten. Klager viser til fremlagte bilder og avviser at skadene kun
er kosmetiske slik SAS skriver i sitt tilsvar til nemnda. 

Klager fastholder sitt krav om høyere erstatning og viser til at kofferten i dag koster ca. kr
5500 og var minimalt brukt. Klager kan alternativt motta en ny koffert av samme merke
fra SAS eller akseptere at kofferten repareres.

Tjenesteyterne har i det vesentlige anført
SAS avviser klagers krav og anfører at det i SAS' reisevilkår fremgår at de ikke er
erstatningsansvarlige for kosmetiske skader, det vil si skader som ikke påvirker
koffertens funksjon slik som riper og mindre slitasje. At belegget over koffertens håndtak
er borte bør ses som en slik kosmetisk skade. En koffert har som formål å transportere
og beskytte innholdet, noe som neppe kan påvirkes av at håndtakets belegg er borte.

SAS mener klagers krav om erstatning er for høyt da det skal gjøres fradrag for alder og
slitasje. Kofferten var i følge klager 4 år gammel, noe som betyr at den ikke lenger har
samme verdi som da den ble kjøpt. Med et aldersfradrag på 10% per år har kofferten per
i dag kun en verdi på 60% av innkjøpsprisen.

Nemnda bemerker

Nemnda oppfatter korrespondansen mellom partene slik at SAS overfor klager har
erkjent ansvar for kofferten. 

Størrelsen på kravet er omtvistet. Spørsmålet for nemnda er derfor hva klager har krav
på i erstatning for den ødelagte kofferten. Kofferten er ikke totalskadet, men klager har
anført at belegget på koffertens håndtak er borte og at håndtaket ikke kan brukes fordi
det har skarpe kanter som kan medføre skade ved bruk. Det er ikke opplyst fra partene
om en slik skade kan repareres eller hva en slik reparasjon eventuelt vil koste. Nemnda
baserer derfor vurderingen av erstatningsbeløpet på gjenanskaffelsesverdien – det vil
si det beløpet passasjeren må betale for å skaffe seg en tilsvarende koffert. Passasjeren
skal på den annen side ikke tjene på skaden. Det må derfor gjøres fradrag for slitasje
og verdiforringelse ellers på den skadede gjenstanden. I nemndspraksis er det lagt til
grunn at verdien skjønnsmessig må reduseres med 10 % pr år. Nemnda finner ikke i
denne saken grunnlag for å fravike dette, også i lys av at det er passasjeren som må
sannsynliggjøre hvilket tap han har lidt.

Klager mener kofferten på skadetidspunktet fremsto som helt ny, og har anført at
gjenanskaffelsesverdien er ca. kr 5700. Klager har imidlertid ikke lagt frem kvittering
for hva kofferten kostet da den ble kjøpt og ingen link som viser eksakt hva prisen for
den aktuelle kofferten er i dag. Ifølge SAS sitt svar til klager har leverandøren av Roncato
Unica opplyst at prisen var kr 3799 da kofferten ble kjøpt og tilbudt klager en voucher på
kr 2299 basert på et fratrekk på 10 % per år fra den ble kjøpt.

Nemnda legger ut fra det opplyste til grunn at kofferten var rundt 4 år gammel på
skadetidspunktet. Det er ikke sannsynliggjort at skaden medfører at kofferten ikke
kan brukes. Nemnda finner det imidlertid sannsynlig at kofferten har blitt påført
bruksmessige ulemper som klager må tilkjennes erstatning for. Det er ikke opplyst
om skaden lar seg reparere og hva som i tilfelle vil være kostnaden ved det. Erstatning
for skaden må følgelig fastsettes skjønnsmessig, og nemnda finner ut fra klagers
opplysninger sammenholdt med tilsvar fra SAS, at en rimelig kompensasjon i dette tilfelle
må settes til 2 500 kroner.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
erstatning.

Vedtak

Transportklagenemnda anbefaler at SAS erstatter klagers koffert med kr 2500.