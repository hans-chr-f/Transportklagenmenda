Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
12.05.2017

Saksnummer
2016-00651

Tjenesteytere
Air Baltic

Klager har i det vesentlige anført

Klager skulle reise fra Oslo til Vilnius via Riga den 19. mai 2016 kl. 19:25. Flight BT154 fra
Oslo ble forsinket slik at klager mistet sin videreforbindelse samme kveld kl. 23:05. Klager
ankom Vilnius dagen etter. 

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
BT154 ble forsinket grunnet sent innkommet fly som følge av restriksjoner i luftrommet
over Sverige. Det vises til fremlagt dokumentasjon. Klager ble booket om til neste ledige
fly. 

I henhold til EU-forordning 261/2004 er forsinkelsen ikke kompensasjonsberettiget da
årsaken var ekstraordinære omstendigheter utenfor Air Baltics kontroll, som ikke kunne
vært unngått selv om alle rimelige tiltak var truffet. 

Air Baltic kan ikke imøtekomme klagers krav.

Det vises for øvrig til klagers brev.

Nemnda bemerker

Nemnda legger til grunn at avgangen fra Oslo til Riga ble forsinket slik at klageren ikke
rakk sin videre forbindelse til Vilnius. Han kom mer enn 3 timer forsinket frem til Vilnius.

Forsinkelse som medfører at passasjeren kommer mer enn 3 timer forsinket frem til
det endelige bestemmelsesstedet, gir ham eller henne rett til standarderstatning med
mindre flyselskapet godtgjør at forsinkelsen skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning

261 / 2004 artikkel 5, 6 og 7 samt EU-domstolens avgjørelser i sak Sturgeon-Condor av
19.11.2009 (C-402/07) og Nelson med flere av 23.10.2012 (C-581/10).

Flertallet - lederen og flyselskapenes representanter - finner at flyselskapet Air Baltic
har godtgjort at forsinkelsen skyldtes ekstraordinære omstendigheter som ikke kunne
vært unngått selv om alle rimelige tiltak var truffet slik at klageren ikke har rett til
standarderstatning: 

Det er på det rene at det var radarproblemer som stanset store deler av flytrafikken over
Sverige den 19.05.2016. Flyselskapet Air Baltic har fremlagt dokumentasjon som etter
flertallets syn viser at klagerens flygning fra Oslo til Riga ble forsinket fordi flymaskinen
for denne flygningen kom forsinket til Oslo på grunn av trafikkrestriksjonene som ble
satt i verk da flytrafikken over Sverige ble tatt opp igjen. Flertallet ser ikke at denne
forsinkelsen kunne vært unngått.

Mindretallet - forbrukernes representanter - mener at flyselskapet ikke har gitt en
tilstrekkelig forklaring på den fremlagte dokumentasjonen, og at selskapet dermed
ikke har oppfylt sin bevisføringsplikt. Mindretallet mener derfor at klageren har rett til
standarderstatning.

Vedtak

Transportklagenemnda - fly anbefaler ikke at klageren gis medhold.