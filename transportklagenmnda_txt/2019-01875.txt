Vedtak i Transportklagenemnda - Fly

Sammendrag

Krav om standarderstatning som følge av forsinkelse.

Dato
14.02.2020

Saksnummer
2019-01875

Tjenesteytere
Austrian Airlines

Klager har i det vesentlige anført

Den 8. april 2019 skulle klager reise med OS336 fra Oslo til Wien, med avgang kl. 14.00 og
ankomst kl. 16.20. Deretter skulle klager videre med OS735 fra Wien til Beograd kl. 16.45,
med ankomst i Beograd kl. 17.50. Flyvningen OS336 fra Oslo ble imidlertid forsinket, slik
at klager ikke rakk videreforbindelsen til Beograd. Klager ble omrutet til OS115 fra Wien
til Munchen og LH1726 fra Munchen til Beograd. Klager ankom endelig ankomststed kl.
22.49, i underkant av fem timer forsinket.

Klager krever standarderstatning på 400 euro i henhold til EU-forordning 261/2004 som
følge av forsinkelsen.

Tjenesteyterne har i det vesentlige anført
OS336 ble forsinket som følge av ekstraordinære omstendigheter: flyrotasjon og
lufttrafikkrestriksjoner. Den fremlagte dokumentasjonen viser at det innkommende flyet
som skulle operere flyvningen OS335, opprinnelig hadde avgangstid («slot»-tid) kl. 10.02
(UTC), og at denne senere ble endret til kl. 09.41 (UTC). Flyvningen OS336 ble underlagt
restriksjoner i forbindelse med avgangstiden: Først ble avgangstiden fastsatt til kl. 12.30
(UTC), og deretter til kl. 12.31 (UTC). Flyet som skulle operere OS336, forlot gaten kl. 12.25
(UTC) og lettet kl. 12.35 (UTC) som følge av lufttrafikkrestriksjonene.

Lufttrafikkrestriksjoner anses som en ekstraordinær omstendighet, slik at klagers krav
ikke kan imøtekommes i det aktuelle tilfellet.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne ha vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Austrian Airlines har anført at OS336 ble forsinket som følge av flyrotasjon og
lufttrafikkrestriksjoner. Flyselskapet har fremlagt dokumentasjon som viser at både
OS335 og OS336 fikk endret avgangstid.  Nemnda finner etter dette at flyselskapet har
godtgjort at forsinkelsen skyldtes ekstraordinære omstendigheter som ikke kunne ha
vært unngått selv om alle rimelige tiltak var truffet. 

Nemnda anbefaler etter dette ikke at klager gis medhold.

Vedtak

Transportklagenemnda - fly anbefaler ikke at klager gis medhold.