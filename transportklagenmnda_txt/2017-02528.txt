Vedtak i Transportklagenemnda - Fly

Sammendrag

Krav om refusjon av merkostnader til nye returbilletter som følge av forsinket flyvning.

Dato
20.06.2018

Saksnummer
2017-02528

Tjenesteytere
Norwegian

Klager har i det vesentlige anført

Klager med følge på 4 passasjerer skulle reise med Norwegians flyvning DY7064 fra San
Francisco (OAK) til Oslo (OSL) 22. juli 2017. Rundt to timer etter take-off måtte flyet snu
grunnet en oljelekkasje.  Tilbake i San Francisco ble klager anbefalt å ta inn på et hotell
med beskjed om ny avgang 24. juli kl. 07.30. 

Den 24. juli ble avgangen kansellert grunnet feil leveranse fra dele-leverandøren til
Norwegian. Det bli gitt beskjed om at neste forventede avgang var 25. juli kl. 07.30, men
også denne avgangen ble kansellert. Klager, som skulle ha vært på jobb 24. juli, ringte
Norwegian for å høre hvilke alternativer de hadde. Beskjeden var at de kunne kansellere
hjemreisen og at Norwegian dekket returbillettene med et annet selskap.

Klager har i etterkant fått refundert den originale hjemreisen med DY, setereservasjonen
fra Lufthansa, og utgiftene til kost og losji som påløp i forbindelse med kanselleringen.
Når det gjelder nye returbillettene med Lufthansa til 119 993,10 kroner har Norwegian
uttalt at de ikke er forpliktet til å dekke denne kostnaden da klager ikke har tatt hensyn
til tapsbegrensningsplikten. Klager viser her til telefonsamtale med Norwegian etter at
flyvningen 24. juli ble kansellert. Det ble da opplyst at klager kunne forsøke å oppdrive
flybilletter selv og så ville Norwegian dekke mellomlegget. Klager har lydopptak som
bekrefter dette. Selskapets anførsel om at klager valgte dyre billetter er feil. De valgte de
billigste tilgjengelig billettene. Prisen var markedsbestemt og det var ingen ting de kunne
gjøre for å påvirke prisen. Det understrekes videre at reisefølget på fem personer valgte
å bo på et tomannsrom med to senger i to netter for å redusere selskapets utgifter.
Norwegians anførsel om at reiseruten med de nye billettene ga liten besparelse i tid
er i denne saken lite relevant. Det var ingen som med sikkerhet kunne si når flyet til
Norwegian ville bli godkjent for take-off. Da klager med reisefølge fløy med Lufthansa var
Norwegians fly fremdeles på bakken pga. tekniske problemer. 

Klager krever derfor at Norwegian refunderer merkostnaden til nye returbilletter med
Lufthansa til 119 993,10 kroner.

Tjenesteyterne har i det vesentlige anført
DY7064 med opprinnelig avgang kl. 19.00 lokal tid 22. juli 2017 ble omdirigert tilbake til
San Fransisco (OAK) grunnet oljelekkasje. Flyet landet på natten den 23 juli kl. 00.30 lokal
tid, og ble stående på bakken i påvente av nye deler fra Boeing.

Ny avgang ble satt til tidlig 24. juli, men dessverre ble leveringen av deler forsinket. Klager
ble derfor satt opp på ny avgang 25. juli kl. 07.30 lokal tid. 

I slike tilfeller vil alltid rimelige tiltak som wetlease bli vurdert, dog er det en tidkrevende
prosess å finne tilfredsstillende langdistansefly da det er stor etterspørsel etter slike fly
på markedet. I dette tilfellet ville det heller ikke hatt noen tidsbesparende effekt, da det
i første omgang ikke var klart at flyet ville bli ytterligere forsinket. Det må også tas med
i vurderingen at dersom man skulle benyttet fly og crew stasjonert i Europa måtte man
ha påregnet tid til plassering i Oakland, samt påfølgende hviletid for crew ved ankomst til
USA før de ville vært klare til å fly fra USA til Europa igjen. 

Ved en kansellering vil flyselskapet gjøre tiltak for å booke om berørte passasjerer. Dette
i forhold til tapsbegrensningsplikten slik at flyselskapet skal kunne få muligheten til å
tilby transport innenfor rimelighetens grenser, samt tilby forpleining i tråd med EU-
forordning 261/2004. Norwegian holdt passasjerene informert fortløpende gjennom
forsinkelsen og informerte om ny avgang via SMS. Det var klart at selskapet jobbet med
en løsning, og det var aldri et spørsmål om selskapet opererte flyvningen eller ikke.
Norwegian viser her til utklipp fra SMS historie sendt til klager. 

Klager valgte å reise 24. juli kl. 15.05 med Lufthansa fra San Francisco til Oslo
Gardermoen via Frankfurt, med endelig ankomst i Oslo 25. juli kl. 15.10 lokal tid. Hadde
klager benyttet seg Norwegians DY7964 ville de reist direkte og ankommet Oslo kl. 02.15
natt til 26. juli. 

Passasjerene er ikke forpliktet til å ta imot selskapets tilbud om ombooking eller
alternativ transport. Dersom man velger å ikke benytte seg av fremsatt tilbud vil
alternativet være full refusjon av ubenyttet billett. Hvis man på egen hånd skaffer
alternativ transport, uten lovnad fra flyselskapet, må man være forberedt på å bære den
ekstra kostnaden dette medfører. I denne saken har ikke klager fått noen lovnad om
refusjon av alternativ transport. Det er kun ble kun informert om muligheten til å sende
søknad om refusjon.

Klager har i ettertid fått utbetalt 3 000 euro i standarderstatning for fem passasjerer,
utgifter til forpleining med USD 1 622,71, samt refusjon av ubenyttet billetter til 22 100
kroner. Klagers påstand om at det er felles enighet om at summen på 119 993,10 kroner
er merkostnaden som kreves refundert, er feil. Norwegian har allerede refundert 63 239
kroner av klagers opprinnelige krav på 183 232 kroner. Norwegian viser videre til vedlagt
kommunikasjon med klager hvor det klart fremgår at klager ikke er gitt noen lovnad om
refusjon av merkostnaden. 

I henhold EU-forordning 261/2004 artikkel 8 har passasjeren rett til snarest mulig
omruting til endelig bestemmelsessted på tilsvarende transportvilkår. Norwegian kan
i denne saken ikke se at billettene fra Lufthansa kan sidestilles med de opprinnelige
returbillettene til Norwegian, som til sammen kostet 22 100 kroner for fem passasjerer.
Billettene fra Lufthansa kostet 142 093 kroner for 5 passasjerer. Dette er en betraktelig
høyere sum enn hva klager opprinnelig hadde bestilt. 

Norwegian hadde et alternativ med avgang 25. juli 2017 kl. 07.30 som klager fikk
beskjed om. Når klager likevel velger å bestille returbillett med et annet selskap til en
så høy kostnad, til tross for kun tolv timers forskjell, er det klager selv som må bære
den økonomiske byrden. Norwegian anser det slik at klager ikke har tatt hensyn til
tapsbegrensningsplikten, når Norwegian hadde et annet alternativ som ville fått de frem
i rimelig tid i forhold til klagers alternative rute. 

Norwegian kan på grunnlag av ovennevnte ikke imøtekomme klagers krav om refusjon
for alternativ transport.

Nemnda bemerker

Norwegian har utbetalt standarderstatning til klager på totalt 3 000 euro, og har
tilbakebetalt utgifter til forpleining på 1 622,71 USD og  ubenyttede billetter med
Norwegian på kroner 22 100. 

Klager ønsker i tillegg å få dekket sine utgifter til flybilletter med Lufthansa.

Klager har vedlagt kvittering for de nye flybillettene, pålydende 17 414,35 USD, og ønsker
å få dekket kroner 119 993,10. 

Norwegian har anført at klager ikke fikk noen lovnad om refusjon av flybilletter. Det er
vedlagt utskrift fra saksbehandlingssystemet, hvor det fremgår: "Info she can change for
free or refund/can not guaran". 

Klager hevder på sin side at de fikk opplyst at de kunne forsøke å finne flybilletter selv, og
at Norwegian ville dekke mellomlegget. Klager hevder å ha et lydopptak av samtalen med
Norwegian.

Spørsmålet om klager fikk opplyst fra Norwegian at utgiftene til flybilletter med et annet
flyselskap ville bli dekket av Norwegian, er etter nemndas syn helt sentralt for saken.
Nemnda mener at saken reiser bevisspørsmål som vanskelig kan klarlegges under
saksbehandlingen eller av andre grunner ikke egner seg for behandling i nemnda, jf.
transportklagenemndforskriften § 6-2 bokstav d.

Vedtak

Saken avvises.