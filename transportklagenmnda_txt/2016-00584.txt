Vedtak i Transportklagenemnda - Fly

Sammendrag

Krav om dekning av utgifter til nye flybilletter ved
forsinkelse. Videreforbindelse uten gjennomgående billett. 

Dato
19.04.2017

Saksnummer
2016-00584

Tjenesteytere
Norwegian

Klager har i det vesentlige anført

Klager skulle reise fra Bergen (BGO) til London Gatwick (LGW) med Norwegians flyvning
DY1314 16. mars 2016 kl. 09.15. Flyvningen ble forsinket med cirka to og en halv time.
Reisefølget bestod av to personer. 

Klager hadde bestilt flybilletter videre fra London Gatwick til Dublin (DUB) med Ryanair,
flyvning FR115. Denne flyvningen hadde avgangstid kl. 13.15 (GMT), og klager mistet
denne flyvningen som følge av forsinkelsen på DY1314. 

Klager kjøpte nye flybilletter til Dublin med Aer Lingus. Disse flybillettene kostet kr. 8
432,91 for to passasjerer. Klager krever at Norwegian erstatter disse billettene på grunn
av forsinkelsen.

Tjenesteyterne har i det vesentlige anført
Klager krever refusjon av kr. 8 432,91 for transport etter ankomst til bestemmelsesstedet
med Norwegians flyvning DY1314 fra Bergen til London Gatwick 16. mars 2016. 

Norwegians flyvning DY1314 ble forsinket med to timer og 36 minutter på grunn av et
teknisk problem på den opprinnelige flymaskinen – LN-DYC. Selskapet anfører at de satte
i gang rimelige tiltak ved å sette inn en annen flymaskin – LN-DYT – for å operere flyvning
DY1314. En forsinkelse var umulig å unngå da Norwegian måtte reposisjonere fly og
kabinbesetning. 

Selskapet anfører at forsinkelsen ikke gir grunnlag for erstatning av ekstrautgifter
i dette tilfellet. I motsetning til EU-forordning 261/2004 artikkel 5 stiller ikke
Montrealkonvensjonen krav om at det må foreligge en ekstraordinær omstendighet for
at flyselskapet er unntatt fra ansvar. EU-domstolens avgjørelser gir derfor liten veiledning
i tolkingen av Montrealkonvensjonen. Det fremgår dessuten av EU-domstolens avgjørelse
i C-549/07 (Wallentin-Hermann) at reglene i Montrealkonvensjonen ikke er relevante ved
fortolkningen av fritakelsesgrunnene for erstatning i EU-forordning 261/2004. Norwegian
anfører at dette også må gjelde motsatt vei, slik at forordningens bestemmelser ikke
er relevante for tolkningen av Montrealkonvensjonen. Dette synet støttes dessuten av
Transportklagenemnda i vedtak 1222/14F. 

Norwegian avviser på ovennevnte bakgrunn klagers krav om refusjon av transport etter
ankomst.

Nemnda bemerker

DY1314 fra Bergen (BGO) til London Gatwick (LGW) 16. mars 2016 kl. 09.15 ble forsinket
med to timer og 36 minutter. Dette førte til at klager ikke rakk sin videreforbindelse til
Dublin, slik at nye billetter måtte kjøpes. Klager krever utgifter til nye flybilletter dekket av
Norwegian.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 (C-402/07) og i sak
Nelson m.fl. av 23. oktober 2012 (C-581/10).

En forsinkelse på to timer og 36 minutter gir ikke rett til standarderstatning. Det er heller
ikke krevet.

Selv om forordningen ikke kommer til anvendelse, begrenser den ikke klagerens
rett til erstatning på annet grunnlag, jf. forordningen artikkel 12 nr. 1. Den sentrale
internrettslige bestemmelse om erstatning ved forsinkelse er luftfartsloven § 10-20.
Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem".

Nemnda har ved vurderingen delt seg i et flertall og et mindretall. 

Nemndas flertall, nemndsleder og forbrukerrepresentantene, mener at det er
grunnlag for erstatning. Årsaken til forsinkelsen er oppgitt å være et teknisk problem
på opprinnelig flymaskin. Hva problemet besto i, er ikke nærmere beskrevet eller
dokumentert fra Norwegians side. Det er derfor umulig for flertallet å vurdere om
den aktuelle feilen oppsto uten forvarsel, og om den kunne vært forhindret på noe
vis. Flertallet kan derfor ikke se at flyselskapet har godtgjort at alle forholdsregler
som med rimelighet kan kreves for å unngå tapet har vært tatt. Det foreligger derfor
ansvarsgrunnlag etter luftfartsloven § 10-20.

Mindretallet, representantene fra flyselskapene, er ikke enig i flertallets vurdering.
Klager har i dette tilfellet kjøpt en separat billett med annet flyselskap uten å beregne
tilstrekkelig tid mellom flyvningene. Det fremgår av informasjonen på flyselskapets
hjemmeside at man ved reise med separate billetter må sørge for å ha gode
tidsmarginer, da den reisende i disse tilfellene ikke har rett til ombooking på samme
vilkår som man vil ha ved en gjennomgående billett.

Gjennom å bestille sin videreforbindelse i en separat billett med mindre enn tre timer
mellom flyvingene, må klager anses for å ha medvirket til sin egen skade. Erstatningen
må på grunn av klagers egen medvirkning nedsettes til kroner 0. 

I henhold til flertallets vurdering treffes slikt vedtak:

Vedtak

Transportklagenemnda - fly anbefaler at Norwegian utbetaler til klager dokumenterte
utgifter til nye flybilletter på kroner 8 432,19.