Vedtak i Transportklagenemnda - Fly

Sammendrag

Krav om standardkompensasjon ved kansellering. Radarproblemer i Lisboa.

Dato
31.01.2018

Saksnummer
2017-00780

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY183 fra Haugesund (HAU) til Oslo lufthavn
(OSL) 12. mars 2017 kl. 09.30. Flyvningen ble kansellert. Klager ble tilbudt omruting
senere samme dag, men dette passet ikke, da klager ville mistet sin videreforbindelse fra
Oslo lufthavn. 

Klager har på ovennevnte bakgrunn fremsatt krav om standardkompensasjon i henhold
til EU-forordning 261/2004 på 250 euro pr. person, totalt 500 euro for to passasjerer.

Tjenesteyterne har i det vesentlige anført
Norwegians flyvning DY183 fra Haugesund til Oslo 12. mars 2017 ble kansellert da
flyet som skulle operere flyvningen stod fast på flyplassen i Las Palmas som følge
av radarproblemer i Lisboa. Luftrommet ble stengt, og maskinen kunne ikke fly til
Haugesund som planlagt. 

Flyselskapene har ikke kontroll over tillatelser og restriksjoner i luftrommet. Passasjerene
mottok forpleining i tråd med EU-forordning 261/2004, og ble booket om til andre
flyvninger til Oslo. 

Norwegian anfører at radarproblemer og påfølgende restriksjoner i luftrommet utgjør
en slik ekstraordinær omstendighet som fritar flyselskapene for sitt erstatningsansvar
etter EU-forordning 261/2004, og at kanselleringen ikke kunne vært unngått selv om alle
rimelige tiltak ble truffet. 

Norwegian avviser på ovennevnte grunnlag klagers erstatningskrav.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

I dette tilfellet er det opplyst at forsinkelsen skyldtes radarproblemer i Lisboa, slik
at planlagt flymaskin stod fast på flyplassen i Las Palmas. Det vises til fremlagt
dokumentasjon fra Norwegian. Etter nemndas syn må dette anses som ekstraordinære
omstendigheter. Nemnda kan heller ikke se at følgene av radarproblemene kunne vært
unngått eller overvunnet, selv om alle rimelige tiltak var truffet av flyselskapet. 

Nemnda kan derfor ikke se at klager har krav på standarderstatning i henhold til EU-
forordningen.

Vedtak

Transportklagenemnda - fly anbefaler ikke at klager gis medhold.