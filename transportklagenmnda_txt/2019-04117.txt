Vedtak i Transportklagenemnda - Fly

Sammendrag

Krav om erstatning for tapt bagasje.

Dato
25.08.2020

Saksnummer
2019-04117

Tjenesteytere
Qatar Airways

Klager har i det vesentlige anført

Klager reiste fra Colombo til Oslo via Doha den 22. oktober 2018 med Srilankan Airlines
og Qatar Airways. Qatar Airways opererte siste flyvning fra Doha til Oslo.

Ved ankomst Gardermoen var ikke klagers tre innsjekkede kolli ankommet, og de kom
heller ikke til rette i ettertid. 

Klager krever erstatning for de tre innsjekkede kolli med innhold, samt USD 600
for ekstra bagasje, tilsammen kroner 55 066,51. Videre krever klager refusjon av
advokathonorar, kroner 6 250. 

Qatar Airways har tilbudt klager 1 131 SDR (Special Drawing Rights) tilsvarende USD 1
481 for tapt bagasje, samt USD 600 for ekstra bagasje, tilsammen USD 2 081. 

Klager er villig til å akseptere tilbudet fra Qatar Airways på USD 2 081 dersom
flyselskapet også refunderer advokathonoraret. 

Det vises for øvrig til klagers brev.

Tjenesteyterne har i det vesentlige anført
Qatar Airways ønsker å tilby klager SDR 1 131 (USD 1 481) i henhold til
Montrealkonvensjonen, samt USD 600 for utgift til ekstra bagasje, tilsammen USD 2 081.

Qatar Airways kan ikke imøtekomme klagers krav utover dette.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/Montrealkonvensjonen artikkel 17 nr. 2.
Ansvaret er imidlertid begrenset til SDR 1 131, jf luftfartsloven § 10-22.

Det er akseptert av Qatar Airways at reisegodset gikk tapt mens godset var i deres
varetekt. Flyselskapet har tilbudt å erstatte klagers tap med SDR 1 131, i tillegg til USD
600 for ekstra bagasje. 

Klager har videre krevet dekket advokathonorar med kroner 6 250. Slike utgifter er ikke
dekningsmessige i henhold til verken luftfartsloven eller Montrealkonvensjonen. 

Nemnda kan etter dette ikke anbefale at klager gis medhold utover det Qatar Airways
har tilbudt.

Vedtak

Transportklagenemnda-fly anbefaler at Qatar Airways utbetaler tilsammen USD 2 081
dersom dette ikke allerede er gjort.