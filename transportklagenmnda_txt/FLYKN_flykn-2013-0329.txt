Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.11.2013

Saksnummer
329/13F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Stavanger til Oslo den 4. mai 2013 kl. 06:40 med DY521. Flyet ble
kansellert, og klager ble tilbudt å reise med neste fly kl. 15:00. Klager skulle i konfirmasjon kl.
13:00 og måtte av den grunn kjøpe nye billetter med SAS.

Klager krever standarderstatning i henhold til EU-forordningen, samt refusjon av nye SAS
billetter, kroner 7 985.

Norwegian har i det vesentlige anført:

DY521 ble kansellert som følge av uforutsett teknisk feil, birdstrike. Det vises til fremlagt
teknisk rapport. Den ekstraordinære hendelsen var utenfor Norwegians kontroll.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I henhold til dom C-402/07 i EU-domstolen (Sturgeon-dommen), er flyselskapene unntatt
fra videre kompensasjon hvis årsaken til forsinkelsen er under tre timer eller årsaken er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er  utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. Norwegian kan bekrefte at
flyselskapet følger alle vedlikeholdsprogram pålagt av myndighetene og flyprodusenten, og at
det tekniske problemet oppstod under drift og utenfor planlagt vedlikehold.

Norwegian tilbød klager ombooking til neste ledige avgang. Klager avslo tilbudet, Norwegian
har derfor refundert ubenyttede billetter fra Stavanger til Oslo.

Norwegian kan dessverre ikke imøtekomme klagers krav utover det som allerede er
tilbakebetalt.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet behov for teknisk kontroll etter kollisjon med fugl.

Saken er forelagt Luftfartstilsynet som ikke har bemerkninger til Norwegians beskrivelse av
følgende eller den fremlagte dokumentasjon.

Nemnda er av den oppfatning at Norwegian ikke kan lastes for at flyet kolliderte med fuglene.
I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Ved kanselleringer skal passasjerene gis valget mellom omruting snarest mulig, på tilsvarende
transportvilkår, til bestemmelsesstedet eller refusjon av billettprisen.

Klagerne ble tilbudt omruting til Oslo kl. 15.00. Selv om dette ikke var noen god løsning
for klager, er nemnda av den oppfatning at tilbudet etter omstendighetene tilfredsstiller
forordningens bestemmelser.

Nemnda er etter dette av den oppfatning at klager selv må bære utgiftene til alternativ
transport med SAS.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.