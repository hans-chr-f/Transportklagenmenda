Vedtak i Pakkereisenemnda

Sammendrag

Krav om kompensasjon grunnet stengt hotell ved ankomst.

Dato
10.02.2022

Saksnummer
2021-01985

Tjenesteytere
Ticket

Klager har i det vesentlige anført

Klagen gjelder en pakkereise for to personer med innkvartering på The Green Hotel,
Dublin i perioden 09.12.2021 - 12.12.2021. Totalpris 18 459 kroner. 

Klager har anført at The Green Hotel var mørkt og lukket, uten tegn til liv da de ankom
hotellet etter å ha tatt en taxi fra flyplassen. Av tilfeldige personer fikk de vite at hotellet
hadde vært stengt siden mars 2020. 

Klager opplevde det som dramatisk da de kom til stengt hotell og ble stående på gaten
i regnet utenfor hotellet. Klager skriver at de mistet en hel ettermiddag, de kunne ikke
velge hotellet de ble flyttet til selv, hendelsen var en stor belastning og ingen god start på
en 50-årsgave til klagers datter.

Klagers krav: 1 000 kroner per person, totalt 2 000 kroner som kompensasjon for tort og
svie.

Det vises for øvrig til korrespondanse fra klager.

Tjenesteyterne har i det vesentlige anført
Ticket har anført at klager tok først kontakt kl. 15:20 og ble innkvartert på The Alex Hotel
mellom kl. 16:45 - 17:00. Slik Ticket forstår klagen, så gjelder den kun for situasjonen de
ble stående i ved ankomst The Green Hotel frem til de var på det nye hotellet, The Alex. 

Ticket har tilbudt klager kompensasjon i form av et gavekort på 750 kroner og dekning av
klagers taxiregning mellom The Green Hotel og The Alex Hotel. Da klager ga uttrykk for
at de ikke ønsket et gavekort som var knyttet opp til Ticket, valgte de å endre tilbudet om
kompensasjon til en utbetaling på 1 000 kroner.

Ticket har anført at klager selv har kommentert at The Alex var et utmerket hotell, med
alle rutiner for smittevern på plass, profesjonalitet og service, og at de ble godt mottatt
på The Alex Hotel.

Ticket kan ikke se at det foreligger grunnlag for en høyere kompensasjon enn totalt 1 000
kroner som klager har blitt tilbudt.

Det vises for øvrig til korrespondanse fra Ticket.

Nemnda bemerker

Klagen gjelder en pakkereise for to personer med innkvartering på The Green Hotel,
Dublin i perioden 09.12.2021 - 12.12.2021. Totalpris 18 459 kroner.

Slik nemnda har forstått faktum ankom klager The Green Hotel i Dublin etter sin
bestilling, som viste seg å være et nedstengt hotell. Etter noen timer ble klager flyttet til
The Alex Hotel i Dublin og ankom hotellet anslagsvis kl. 16:45 - 17:00 på ankomstdagen.
Klager var godt fornøyd med det nye hotellet som ble booket, men krever oppreisning
for den ulempen det var å ankomme et hotell som viste seg å være stengt.  Tjenesteyter
har allerede tilbudt klager en kompensasjon på 1 000 kroner, som klager ikke har
akseptert. 

Klagers krav er på 1 000 kroner per person, totalt 2 000 kroner som kompensasjon for
tort og svie.

Det er svært uheldig og åpenbart en mangel etter pakkereiseloven at det bestilte
hotellet viste seg å være stengt. Samtidig ble klager på relativt kort tid flyttet over til The
Alex Hotel. Distansen mellom de to hotellene er på 5 minutter med taxi ifølge google.
Tjenesteyter har i dette tilfellet avhjulpet mangelen ved å fremskaffe et alternativt
hotell relativt raskt etter pakkereiseloven § 27. Det er ikke påberopt mangler ved det
nye hotellet. Det følger av pakkereiseloven § 32 at erstatningskravet også omfatter
krav av ikke økonomisk art som tort og svie. Slik nemnda vurderer det vil en utbetaling
fra tjenesteyter på 1 000 kroner, slik som tilbudt, i tilstrekkelig grad kompensere den
ulempen klager her har hatt. Pakkereisenemnda anbefaler at klager ikke gis medhold og
at tjenesteyter utbetaler 1 000 kroner til klager.

Vedtak

Pakkereisenemnda anbefaler at klager ikke gis medhold.