Vedtak i Transportklagenemnda - Fly

Sammendrag

Refusjon og standarderstatning grunnet kanselllering.

Dato
07.11.2022

Saksnummer
2022-00684

Tjenesteytere
Danish Air Transport

Klager har i det vesentlige anført

Klager skulle reise med Dansk Air Transport den 08.04.2022 fra SVG til BLL. DX23 fra
Stavanger til Billund ble imidlertid kansellert, og klager ble omrutet. Klager fant senere ut
at ruten mellom Stavanger og Billund hadde blitt lagt ned inntil videre. Som et resultat av
dette ble klager, uten å bli spurt, automatisk omrutet til flyplassen i Esbjerg. Dette ønsket
ikke klager. Både tur-retur flyvningen ble omrutet fra SVG-BLL til SVG-EBJ.

Klager anfører i det vesentlige at han krever å få erstattet nye billetter som han kjøpte
med SAS fordi DAT ikke ville bestille dette til vedkommende. Klager anfører videre at DAT
i henhold til EU-forordning NO 261/2004 var pliktig å tilby klager denne muligheten.

Tjenesteyterne har i det vesentlige anført
Danish Air Transport oppgir at de har justert sin flight schedule, hvilket medførte at de
ikke flyr SVG-BLL som planlagt, men heller SVG-EBJ i stedet. Flyselskapet oppgir videre at
de kan annullere eller omlegge avgangen inntil 14 dager før avreise uten at det skal tilbys
kompensasjon eller annet, ei heller dekke en billett med et annet selskap.

Selskapet oppgir videre i avslaget til klager at så fremt passasjeren ikke kan bruke den
nye destinasjonen/avgangstiden tilbyr selskapet gratis ombooking til en annen rute/dato
eller annullering og refundering av resvervasjonen.

Nemnda bemerker

En ruteendring innebærer kansellering av en avtalt flygning. Kansellering gir grunnlag
for standarderstatning etter EU-forordning 261/2004 artikkel 5 og 7 med mindre
flyselskapet kan bevise at passasjeren har fått informasjon om endringen minst
2 uker før planlagt avgangstid, eller flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Basert på sakens opplysninger legger nemnda til grunn at klagers flyvninger
mellom Stavanger og Billund ble kansellert mer enn 14 dager i forveien. Klager har
derfor ikke rett på standarderstatning i henhold til EU-forordning 261/2004 artikkel 5
nummer 1 bokstav c punkt ii

Videre skal passasjeren i henhold til EU-forordningens artikkel 8 nummer 1 tilbys valget
mellom refusjon og omruting når flyselskapet kansellerer en flyvning. 

E-post korrespondansen mellom partene viser at DAT presenterte et omrutingstilbud
til klager som innebar å fly til Esbjerg istedenfor Billund. Klager aksepterte ikke dette
omrutingstilbudet, og godtok heller da full refusjon for både tur-retur flyvningen. 

Nemnda mener at omrutingstilbudet til Esbjerg må regnes å oppfylle selskapets plikt til å
legge frem omrutingstilbud til klagers destinasjon med avreise snarest mulig ved innstilt
flyvning, ettersom flyplassen ligger 40 minutter i bil fra Billund. Nemnda mener imidlertid
at selskapet ville vært ansvarlig for transportkostnadene fra Esbjerg til Billund dersom
klager hadde reist, jf. C-826/19 Austrian Airlines.

Klager har fått full refusjon av den opprinnelige billetten sin, og ikke ønsket å benytte seg
av omrutingstilbudet han fikk, og nemnda mener da at DAT har oppfylt sine plikter etter
EU-forordningens artikkel 8 nummer 1.

Vedtak

Nemnda anbefaler at klager ikke gis medhold.