Vedtak i Transportklagenemnda - Fly

Sammendrag

Krav om oversikt vedrørende refusjon av flybilletter.

Dato
28.09.2022

Saksnummer
2022-00816

Tjenesteytere
SAS

Klager har i det vesentlige anført

Klager og hans samboer skulle reise med SAS fra Oslo til Dublin den 4. april 2020
(tur/retur, hvor planlagt retur var den 10. april 2020).  Alt ble avlyst grunnet corona.
Landet stengte ned den 12. mars 2020. Nærmest alle fly ble kansellert. Det var klagers
samboer som bestilte billettene, og dermed klagers samboer som var i dialog med SAS
vedrørende refusjon da reisen ikke ble noe av. 

På senhøsten 2020 fikk klagers samboer kreft.  Et stykke ut i sykdomsforløpet foretok de
seg ikke noe mer vedrørende flybillettene,  da hun ble alt for svak, og de hadde viktigere
ting å tenke på. Klagers samboer døde den 30. juli 2021.  Klager tror at hun aldri kom
i havn eller fikk noe oppgjør fra SAS vedrørende de ovennevnte billettene. For å få en
oversikt, sendte klager et brev til SAS på vegne av dødsboet den 3. januar 2022. Klager
fikk imidlertid ikke svar. Klager sendte derfor en klage/purring til SAS den 17. mars 2022.
Klager har fortsatt ikke hørt noe fra SAS. 

Klager har ikke hatt tilgang til samboerens e-poster. Klager har vedlagt bekreftelse på at
han er testamentsfullbyrder. 

Det er fremsatt krav om oversikt over saken. Dersom billettene allerede er refundert,
trenger klager å vite dato og til hvilket kontonummer. Dersom billettene ikke er
refundert, skal de refunderes til klagers kontonummer.

Tjenesteyterne har i det vesentlige anført
SAS har tross oppfordring ikke fremmet tilsvar i saken. Klager har heller ikke fått noe svar
direkte fra SAS.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. 

Klager ønsker at SAS skal fremlegge informasjon til klager om en sak knyttet til
klagers avdøde samboer. Nemnda mener at saken reiser bevisspørsmål som
vanskelig kan klargjøres under nemndas saksbehandling, samt at det klager ber
om ligger utenfor nemndas kompetanse. Saken avvises derfor med henvisning til
transportklagenemndsforskriften § 6-2 d og b.

Vedtak

Saken avvises