Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
21.03.2023

Saksnummer
2022-01884

Tjenesteytere
Freebird Airline

Klager har i det vesentlige anført

Klager reiste den 14. juli 2022 med FH852 fra Stavanger til Antalya.

Klagers koffert ble ødelagt, og dette ble rapportert ved ankomst. Kofferten ble kjøpt i
september i 2018, og kostet 4399 kroner. Tilsvarende koffert koster i dag mellom 6499 og
6599 kr.
Klager krever ny tilsvarende koffert.

Tjenesteyterne har i det vesentlige anført
Freebird Airlines har ikke inngitt tilsvar til nemnda.

Nemnda bemerker

Det følger av luftfartsloven § 10-18 / Montrealkonvensjonen artikkel 17 nr. 2 at fraktfører
i utgangspunktet er ansvarlig for skader på reisegods som ble forårsaket mens godset
var i fraktførerens varetekt.

Klager har fremlagt skaderapporten som ble skrevet på flyplassen etter ankomst.

Etter nemndas syn har klager dokumentert at skaden på kofferten oppstod i
flyselskapets varetekt, og har etter dette rett til erstatning.

Nemnda finner det basert på klagers bilder av kofferten godtgjort at kofferten
ikke var reparerbar. Ved totalskade må erstatningen i utgangspunktet baseres på
gjenanskaffelsesverdien – det vil si det beløpet passasjeren må betale for å skaffe seg en
tilsvarende koffert. Passasjeren skal imidlertid ikke tjene på skaden, og det gjøres derfor
fradrag for slitasje og verdiforringelse ellers på den skadede gjenstanden.

Klager har fremlagt kvittering på at hun kjøpte kofferten i september 2018 for 4399 kr.
Klager har opplyst at ny koffert av tilsvarende type i dag koster mellom 6499- 6599 kr.
Etter fast nemndspraksis gjøres det fratrekk på 10 % per år. I dette tilfellet var kofferten
rundt 4 år og nemnda mener etter dette at klager har krav på 4000 kr i erstatning for den
ødelagte kofferten.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Freebird Airline betaler erstatning til klager med
4000 kr for den ødelagte kofferten.