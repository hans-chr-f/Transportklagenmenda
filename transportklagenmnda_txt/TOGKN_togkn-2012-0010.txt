Vedtak i Transportklagenemnda
- Kollektivreiser

Sammendrag

Klage på gebyr for ikke validert billett.

Dato
04.07.2013

Saksnummer
10/12 J

Tjenesteyter
NSB

Klage på gebyr for ikke validert billett.

Klager har i det vesentlige anført:

Klager er dagpendler mellom Lysaker og Kongsberg og har hatt månedsbillett på strekningen
siden august 2011. Den 05.12.11 tok hun som vanlig Stavangertoget kl. 07.21 fra Lysaker til
Kongsberg. På dette toget sjekkes billetten alltid av konduktøren som også har anledning
til å validere månedsbilletter slik at de blir gyldige (dette hadde togets konduktør gjort ved
tidligere anledninger). Klager viste billetten til konduktøren som kontrollerte billetten og
sa at den var i orden. Konduktøren leverte så kortet tilbake til klager og sa «takk». Basert
på tidligere erfaringer, og det faktum at konduktørens respons tilsa at klager hadde gyldig
validert billett, hadde klager all grunn til å anta at konduktøren også denne gangen hadde
validert hennes månedsbillett.

Da klager tok lokaltoget tilbake fra Kongsberg kl. 15.50 satt klager i en ubetjent vogn slik hun
har adgang til med gyldig månedskort. Klager ble derfor meget overrasket da kontrolløren sa
at billetten ikke var validert. Deretter ble det utferdiget et gebyr på kr 900.

Forholdet kan ikke bety annet enn at konduktøren på morgentoget ikke utførte sitt arbeid
korrekt, eller at det var feil i hans terminal slik at validering ikke ble gjort. Denne feilen villedet
klager til å tro at hun hadde gyldig billett og kunne sitte i ubetjent vogn på togreisen hjem om
ettermiddagen.

Klager kan ikke se at det er grunnlag for å ilegge gebyr i dette tilfellet og krever at NSB sletter
gebyret.

NSB har i det vesentlige anført:

Det fremgår av NSBs transportvilkår § 4 C at kjøp og validering av elektroniske billetter skal
foretas før ombordstigning. I tillegg til at kundene skal validere/aktivere periodebilletten før
ombordstigning ved første gangs bruk, anbefales kundene også å validere billetten før hver
enkelt reise slik at de hele tiden har oversikt over status på kortets innhold. Informasjon om
validering/aktivering av kort finner man på nsb.no og på billettautomatene ved kjøp av billett.
Det står også bak på periodebilletten at informasjon fås på nsb.no og at aktivering skal skje på
en NSB kortleser eller NSB billettautomat.

Validering av kort kan kun skje i betjent vogn og da fordi det ikke har vært mulig for kunden å
validere/aktivere kortet før ombordstigning.

Klagers kjøpshistorikk viser at klager hadde en periodebillett som gikk ut den 30.11.12.
Klager kjøpte så en ny periodebillett på automat på Kongsberg stasjon, som kunne valideres/
aktiveres fra og med den 30.11.12. Da klager kjøpte denne billetten på automaten ble hun
opplyst om følgende: «Husk å validere elektroniske billetter før du går om bord». Klager
validerte ikke billetten og den 05.12.12, det vil si hele seks dager etter at hennes forrige
periodebillett var utløpt, ble hun påtruffet i ubetjent vogn uten gyldig billett og derfor ilagt et
gebyr på kr 900.

Det er ikke fremkommet noe som tilsier at klager ikke hadde mulighet til å validere/aktivere
den elektroniske billetten før hun gikk om bord i toget. Hvorvidt konduktøren fortalte henne
at billetten var i orden seks dager etter at hennes tidligere periodebillett var utløpt, er en del
av faktum som det ikke er mulig å etterprøve.

NSB finner ikke grunnlag for å ettergi gebyret.

Nemnda bemerker:

Det fremgår av NSBs transportvilkår § 4 C at passasjerer som ved kontroll ikke kan fremvise
gyldig billett vil bli ilagt et gebyr. Ved kjøp av billett på et elektronisk reisekort må denne
aktiveres for å være gyldig. I henhold til vilkårene må dette gjøres før ombordstigning. Klager
gikk ombord på toget på en stasjon der dette var mulig. Informasjon om dette finnes på
nsb.no, ved NSBs billettautomater og på dørene ved de ubetjente vognene er det tydelig
merket at man må ha gyldig billett for å kunne benytte disse vognene. Det er også oppslått
informasjon om dette inne i vognene. Billetten er gyldig når den er stemplet eller aktivert/
validert.

Selv om grunnen til at klager ikke hadde gyldig billett skyldtes at hun trodde konduktøren
på morgentoget hadde validert billetten, endrer dette ikke det faktum at klager ikke kunne
fremvise gyldig billett under billettkontrollen. NSBs kontrollør kunne derfor ilegge henne et
gebyr i henhold til transportvilkårene.

Det er passasjerens ansvar å ha gyldig billett. Hva som er gyldig billett er det tydelig
informasjon om og de ubetjente vognene er godt merket. Systemet er utbredt i
kollektivtrafikken og klager kjente til at kortet måtte aktiveres for å være gyldig. Nemnda
mener det må være den reisende selv som må påse at den billetten man har kjøpt faktisk
er aktivert slik at den er gyldig opp mot den dato og det tidspunktet man velger å reise.
De reisende kan på en enkel måte sjekke billetten på kortlesere og billettautomater før
ombordstigning. Det fremkommer ikke av sakens dokumenter forhold som skulle tilsi at
klager ikke selv kunne ha sjekket kortet sitt før hun gikk om bord i en ubetjent vogn på
Kongsberg stasjon. Det at klager var i god tro om at kortet var validert av konduktøren på
morgentoget, fritar ikke klager for å sjekke kortet selv. NSB anbefaler også de reisende å
sjekke kortet før hver reise for å sikre seg at billetten er gyldig og at eventuelle nye billetter blir
aktivert når den foregående er utgått. I denne saken hadde klagers foregående billett gått ut
5-6 dager før klager ble kontrollert. Dette skulle tilsi at klager burde være ekstra påpasselig
med at ny billett var aktivert.

Nemnda har forståelse for at det kan oppfattes som en streng reaksjonsform å bli ilagt
gebyr når man er i god tro med hensyn til billettens gyldighet. På den annen side er det på
det rene at klager rent faktisk ikke hadde gyldig billett. Det følger av NSBs transportvilkår at
NSB i et slikt tilfelle har rett til å ilegge gebyr. Det må være opp til NSB eventuelt å vurdere
om man vil frafalle gebyret av rimelighetsgrunner. Gebyrets størrelse er godkjent av
Samferdselsdepartementet og nemnda finner derfor ikke grunn til å vurdere dette.

Nemnda finner etter dette ikke grunnlag for å anbefale at NSBs gebyr for ugyldig billett
slettes.

Vedtak:

Transportklagenemnda - jernbane finner ikke å kunne anbefale at klager gis medhold.

Vedtaket er enstemmig.