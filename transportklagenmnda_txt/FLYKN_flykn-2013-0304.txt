Vedtak i Transportklagenemnda - Fly

Sammendrag

Krav om erstatning grunnet nektet ombordstigning
pga. mangler ved hundebur. Gjenopptakelse.

Dato
10.02.2014

Saksnummer
304/13F

Tjenesteyter
Norwegian Air Shuttle ASA

Krav om erstatning grunnet nektet ombordstigning pga. mangler ved hundebur.

Gjenopptakelse.

Nemnda bemerker:

Transportklagenemnda - fly fattet den 21. oktober 2013 slikt vedtak i saken:

Transportklagenemnda - fly finner ikke å kunne anbefale at klager gis medhold.

Det fremkommer av nemndas begrunnelse at klager ikke hadde besvart nemndas forespørsel
om nærmere opplysninger om hundeburet, og at nemnda på bakgrunn av de foreliggende
opplysninger ikke fant det sannsynliggjort at klager hadde et IATA-godkjent bur.

Klager begjærte saken gjenopptatt da han ikke hadde mottatt nemndas forespørsel. Nemnda
tok begjæringen til følge.

Klager har nå fremlagt bilder av hundeburet samt gitt nærmere beskrivelse av dette. Han har
også gitt opplysninger om hunden.

De nye opplysninger er forelagt Norwegian. Norwegian har anført at det er opp til Norwegians
agenter på flyplassen å vurdere om buret er egnet til transport av dyret, både med tanke
på størrelse og at kravene fra IATA oppfylles. Det er kun agenten på flyplassen som har
mulighet til å se buret med egne øyne og gjøre vurderinger deretter. Norwegian støtter derfor
vurderingen som er gjort av deres agent.

Nemnda har ved vurderingen av saken delt seg i et flertall og et mindretall. Flertallet,
lederen og forbrukernes representanter, finner det etter en samlet vurdering av de
foreliggende opplysninger mest sannsynlig at hundeburet er eget for transport av
hunden og at tilfredsstiller kravene i vilkårene. Flertallet viser til at klager har fremlagt
fotografier av buret samt gitt en beskrivelse av hunden. Buret ser i utgangspunktet
greit ut. Norwegian har på sin side ikke gitt noen forklaring på eller begrunnelse
for hvorfor buret som er avbildet ikke kan anvendes. Flertallet kan ikke se at det er
tilstrekkelig kun å henvise til agentens vurderinger. Man må kunne forvente en konkret
begrunnelse.

Nemndas flertall er etter dette av den oppfatning at det var uberettiget av Norwegian å nekte
klager å reise med hunden. Flertallet anbefaler at Norwegian erstatter klagers ekstrautgifter.

Mindretallet, flyselskapenes representanter, er av den oppfatning at saken reiser
bevisspørsmål som vanskelig kan klarlegges under saksbehandlingen. Mindretallet er
følgelig av den oppfatning at klagen må avvises, jf. transportklagenemndforskriften §
6-2 bokstav d.

På bakgrunn av flertallet vurdering traff nemnda slikt

Vedtak:

Transportklagenemnda - fly anbefaler at Norwegian erstatter klagers ekstrautgifter.

Nemnda hadde slik sammensetning ved behandling av saken: