Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
12.10.2017

Saksnummer
2016-00864

Tjenesteytere
Norwegian

Klager har i det vesentlige anført

Klager reiste med Norwegians flyvning DY757 fra Trondheim (TRD) til Oslo lufthavn (OSL)
18. september 2016. Flyvningen ble forsinket, og klager mistet sin videreforbindelse til
København (CPH). 

Ved gaten ble klager bedt om å kjøpe ny billett til København, da han hadde kommet for
sent til avgangen. Klager påpekte at dette ikke var tilfelle, og ble til slutt booket om med
ny flyvning til København. Klager ankom København over tre timer forsinket, og har på
denne bakgrunn fremsatt krav om standardkompensasjon på 250 euro i henhold til EU-
forordning 261/2004.

Tjenesteyterne har i det vesentlige anført
Norwegians flyvning DY757 fra Trondheim til Oslo 18. september 2016 ble forsinket
med tre timer og 41 minutter. Det var værforholdene i Trondheim som forårsaket
forsinkelsen, og klager mistet sin videreforbindelse til København. 

Tidligere avgang med flymaskin LN-NGK ble tidligere på dagen omdirigert til Ørland
(OLA) som følge av dårlig vær og tåke på flyplassen i Trondheim. Etter at været ble
bedre, fortsatte flymaskinen fra Ørland til Trondheim. Klagers flyvning, DY757 ble derfor
forsinket, og klager ankom sin sluttedestinasjon mer enn tre timer forsinket. 

Norwegian anfører at dårlige værforhold og tåke er en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004. Videre
anfører selskapet at de fattet alle rimelige tiltak. Norwegian avviser på ovennevnte
bakgrunn klagers krav om standarderstatning.

Nemnda bemerker

Norwegians flyvning DY757 fra Trondheim (TRD) til Oslo lufthavn (OSL) 18. september
2016 ble forsinket, og klager mistet sin videreforbindelse til København (CPH). 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7 jf. artikkel 5 nummer 3 og
EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Flymaskinens tidligere avgang ble omdirigert til Ørland som følge av værforholdene.
Nemnda legger etter fremlagt dokumentasjon til grunn at omdirigeringen skyldtes
tåke og dårlig vær i Trondheim den aktuelle dagen. Som følge av omdirigeringen ble
påfølgende flyvning til Oslo forsinket. 

Nemnda mener at omdirigeringen og den påfølgende forsinkelsen må anses som en
ekstraordinær omstendighet som ikke kunne vært unngått selv om alle rimelige tiltak var
fattet. Klager ble omrutet med ny flyvning samme dag, som etter nemndas syn må anses
som et tilstrekkelig tiltak. 

Nemnda kan etter dette ikke se at det er grunnlag for klagers krav om
standarderstatning.

Vedtak

Transportklagenemnda - fly anbefaler ikke at klager gis medhold.