Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
15.10.2013

Saksnummer
172/13F

Tjenesteyter
SAS

Klager har i det vesentlige anført:

Klager skulle reise fra Bergen til Düsseldorf via København kl. 18:10 den 15. februar 2013.
SK2869 fra Bergen til København ble kansellert som følge av mangel på crew. Klager ble
booket om til dagen etter via Amsterdam kl. 06:20.

Klager mener hendelsen ikke var ekstraordinær, men av operasjonell art.

Klager krever standarderstatning 250 euro i henhold til EU-forordning 261/2004.

SAS har i det vesentlige anført:

SK2869 ble kansellert som følge av streik hos kabinpersonalet i Danmark. Kanselleringen
skyldtes en uforutsett ekstraordinær omstendighet utenfor SAS kontroll, og er ikke
kompensasjonsberettiget i henhold til EU-forordning 261/2004.

Klager ble booket om til neste ledige fly dagen etter.

SAS ønsker å refundere klagers eventuelle utgifter i ventetiden mot originale kvitteringer, men
kan ikke imøtekomme hennes krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.

Nemnda legger på bakgrunn av de foreliggende opplysninger til grunn at innstillingen skyldtes
streik hos kabinpersonalet i Danmark. Nemnda er av den oppfatning at dette er å anse
som en ekstraordinær omstendighet, og at kanselleringen ikke kunne unngås selv om alle
rimelige tiltak var truffet. Kanselleringen gir følgelig ikke rett til standarderstatning etter EU-
forordningen.

Nemnda bemerker avslutningsvis at EU-domstolens dom av 4. oktober 2010, Finnair-Lassoy
(C-22/11), ikke gir grunnlag for annen vurdering. Dommen gjaldt nektet ombordstigning som
følge av omfordeling av passasjerer etter streik. Dommen gir etter nemndas vurdering ingen
føringer for kanselleringer som følge av streik.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.