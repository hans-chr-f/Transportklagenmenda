Vedtak i Transportklagenemnda - Fly

Sammendrag

Krav om standarderstatning og refusjon av påførte utgifter som følge av
nektet ombordstigning. Flyselskapet kunne ikke finne klager i passasjerlisten.

Dato
13.06.2024

Saksnummer
2023-02289

Tjenesteytere
LOT Polish Airlines
SAS
Supersaver

Klager har i det vesentlige anført

Klager skulle reise tur/retur fra Trondheim via Oslo og Warszawa til New York 1.- 9. april
2023. Reisen var bestilt gjennom Supersaver.

Klager ankom flyplassen i god tid (cirka kl. 06:00). Da klager skulle sjekke inn på
automaten på Værnes fikk hun feilmelding med beskjed om å henvende seg til SAS.
Klager viste frem sin billett, og fikk da beskjed om at SAS ikke kunne finne klager på sin
passasjerliste med LO4212, operert av SAS, fra Trondheim til Oslo. Klager ble bedt om
å kontakte Supersaver der hun hadde kjøpt billetten. Supersaver henviste imidlertid
klager til LOT Polish Airlines, som igjen henviste klager til SAS. Klager ga opp, og reiste
hjem. Etter utallige telefonsamtaler ble klager tilbudt en ny billett fra LOT Polish Airlines
med avreise senere samme dag (mot betaling). Denne innebar en overnatting i Warsawa.
Klager måtte selv dekke alle ekstra påførte utgifter i den forbindelse. 

Klager kan ikke se å ha mottatt noen e-post om endring i rutetid.

Klager krever standarderstatning og refusjon av samtlige ekstra påførte utgifter, på til
sammen 10739 NOK

Tjenesteyterne har i det vesentlige anført
LOT Polish Airlines har anført følgende:

I henhold til gjeldene regelverk skal erstatningskrav ved uregelmessigheter rettes til det
opererende flyselskap (bestemmelsene i Montralkonvensjonen art. 36). I dette tilfellet
dreier det seg om en nektet ombordstigning på flyvning med SAS fra Trondheim til Oslo
(SK0341/ marketing code LO4212), så kravet må rettes til SAS.

Marco Polo Travel AS, Supersaver har anført følgende:

Marco Polo Travel AS, Supersaver, er en formidler av de reisetjenester, inkludert
flybilletter, som tilbys på hjemmesiden Supersaver.no. 

Supersaver opptrer kun som en formidler, og avtalen om flybillettene og flytjenestene
inngås direkte mellom kunden og det aktuelle flyselskapet. Supersaver er ikke
medleverandør av tjenestene og ikke part i avtalen mellom kunden og flyselskapet.
Dette innebærer at deres ansvar begrenser seg til formidlingen og de eventuelle
ekstratjenester kunden kjøper av dem. 

Supersaver informerer tydelig om sin rolle flere steder på nettsidene og i sine generelle
vilkår. Klager har bekreftet å ha lest og akseptert de generelle vilkårene da han bestilte
billettene.

Kunden booket den 3. november 2022 en tur/returreise 1.- 9. april 2023 for en person fra
Trondheim til New York via Oslo og Warsawa med utførende selskap LOT Polish Airlines. 

Den 1. februar 2023 gjorde flyselskapet en tidendring fra Trondheim til Oslo. Den nye
avreisetiden var 7:10 AM (07:10) og ankomsttiden var 8:05 AM (08:05).
Supersaver har formidlet denne informasjonen direkte fra det globale bookingssystemet
til kundens oppgitte e-postadresse den 1. februar 2023. Som formidler kan Supersaver
ikke holdes ansvarlig for endringer gjort av flyselskapet.

Marco Polo Travel AS, Supersaver, avviser klagers samtlige krav om erstatning, da klager
må rette sitt krav mot ansvarlig flyselskap..

SAS har anført følgende:

Klager har fremsatt krav om standarderstatning i henhold til EU-forordning 261/2004 og
krav om erstatning for ekstra utgifter på reise fra Trondheim til New York. Billetten ble
kjøpt gjennom Supersaver og utstedt på et LOT-dokument. SAS er operating carrier på
første strekning og reisebyrået har valgt å utstede reisen på en LOT-billett.

Det ble foretatt en tidsendring av LO4212 den 1. mars 2023, altså 1 måned innen
planlagt avreisedag. Det vises til vedlegg. Denne endringen automatisk blir sendt ut til
reisebyrået slik at de kan informere kunden og se til at billetten er gyldig og at kunden er
reiseklar. Ansvaret for at billetten er gyldig ligger hos billettutsteder, som i dette tilfellet
er Supersaver. 

På denne bakgrunn bestrider SAS samtlige krav.

Nemnda bemerker

SAS og Supersaver har anført at flyet hadde endret avgangstid. Opprinnelig avgangstid
kl. 09:10 var endret til 06:10. 

En ruteendring innebærer en kansellering dersom avreise blir fremskyndet med mer enn
én time, jf. EU-dom i forente saker med saksnummer C-146/20, C-188/20, C-196/20 og
C-270/20, Corendon Airlines.

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst to uker før planlagt avgangstid, eller med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet.

SAS har anført at informasjon om endring automatisk blir sendt til reisebyrået. Nemnda
finner ikke vedlagt utklipp fra Supersaver som tilstrekkelig bevis for at klager ble varslet
om endringen/kanselleringen mer enn to uker før avreise. Utklippet viser ikke hvilken
e-postadresse varslet skal ha blitt sendt til. Det viser heller ikke referansenummeret på
bookingen. Det er imidlertid flyselskapene som er ansvarssubjekter etter forordningen.
Formidlere av flybilletter vil kunne bli holdt ansvarlig for tap som følge av mangelfull
formidling av informasjon på alminnelig erstatningsrettslig grunnlag.  Hvis formidleren
er årsaken til at passasjeren ikke har fått varsel om kansellering minst to uker i forveien,
følger det av EU-domstolens dom i sak C-302/16 Krijgsman – SLM, at flyselskapet
kan kreve regress hos formidleren. Nemnda anbefaler med dette at SAS utbetaler
standarderstatning på 600 EUR for endringen/kanselleringen av LO4212 fra Trondheim til
Oslo (operert av SAS). 

Klager fikk ikke reist på LO4212 fra Trondheim til Oslo.

EU-forordning 261/2004 artikkel 2 bokstav j) definerer hva som utgjør en «nektet
ombordstigning» i EU-forordningens forstand. Av bestemmelsen kommer det frem at
avvisning av en passasjer som møter til innsjekk på vilkårene fastsatt i artikkel 3 nr.
2 i utgangspunktet utgjør en nektet ombordstigning. Unntak fra dette er når det er
rimelig grunn til avvisningen, f.eks. av helse- eller sikkerhetsmessige årsaker eller fordi
reisedokumentene er utilstrekkelige jf. artikkel 3 nr. 2.

Klager har beskrevet at hun ankom flyplassen tre timer før avgang, nærmere bestemt
cirka kl  06:00. Det var da fortsatt én time til den eventuelt nye planlagte avgangstiden
kl. 07:10. Hverken opererende flyselskap SAS eller marketing carrier LOT Polish
Airlines har forklart hvorfor klager ikke kom med på flyvningen. Selskapene har fått en
ytterligere mulighet til å kommentere saken etter at klager ble bedt om presiseringer
om hendelsesforløpet og ruteendring. Selskapene har ikke fremmet noen oppklarende
opplysninger. Dersom klager var for sen til innsjekk mener nemnda at dette burde
fremgå av flyselskapets interne logger ved at klager ble markert som "no show" eller
lignende.  Nemnda legger til grunn at klager møtte tidsnok til innsjekk til tross for
den endrede avgangstiden, og at hun kunne fremvise en bekreftet reservasjon for
den aktuelle flyvningen. Klager ble med dette nektet ombordstigning i EU-forordning
261/2004 forstand.

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf. artikkel 4, standarderstatning i samsvar med artikkel 7, tilbud om
refusjon av flybillettprisen eller omruting snarest mulig til bestemmelsesstedet, jf.
artikkel 8, og nødvendig hotellinnkvartering, jf. artikkel 9.

Klager har rett på standarderstatning på 600 EUR for den nektede ombordstigningen.
Det anbefales at SAS som opererende flyselskap utbetaler denne. 

Nemnda anbefaler også at SAS dekker klagers utgifter til nye flybillett til New York,
ettersom dette ikke ble tilbudt av flyselskapet etter regelen i forordningens artikkel
8. Dette utgjorde 7291 NOK . En skal ikke fly gratis. Dersom klager eventuelt har fått
refundert noe av de ubenyttede flybillettene, kommer dette til fradrag.

Ved nektet ombordstigning har en også rett på dekning av kostnader til mat og drikke
som står i rimelig forhold til ventetiden, hotellovernatting dersom nødvendig, samt
transport mellom flyplassen og hotellet. Passasjeren har også rett på dekning av
kostnader til to telefonsamtaler. Det vises til EU-forordning 261/2004 artiklene 4, 8 og
9.  Ettersom selskapet ikke tilbød dette har klager rett på dekning av arrangementer
gjort på egenhånd. Nemnda anbefaler at SAS som opererende flyselskap dekker hotell
i Polen (776,46 NOK), samt dokumentert utgift til transport mellom flyplass og hotell i
Polen (50,04 NOK). Klager har også dokumentert telefonsamtaler utland til en kostnad av
227,55 NOK. Det står "antall 5". Nemnda anbefaler likevel i akkurat denne saken at SAS
dekker hele summen. Summen fremstår ikke urimelig, og det for nemnda ikke mulig å
fastsette hva to telefonsamtaler utgjør av totalsummen. Nemnda bemerker at selskapet
uansett ville blitt ansett ansvarlige for dette tapet på alminnelig erstatningsrettslig
grunnlag. 

EU-forordning 261/2004 gir ikke rett på dekning av opprinnelig transportkostnad
til flyplassen på avreisedagen eller transport til hotellet etter ankomst på endelig
bestemmelsessted. Slik nemnda ser det er dette utgifter klager uansett ville hatt. 

Når det gjelder ny bussbillett t/r Værnes/klagers hjemsted, legger nemnda til grunn at
klager oppholdt seg på flyplassen fra ca. kl. 06.00 og at hun var på bussen på vei hjem
igjen 09:37. Etter nemndas syn har klager krav på å få dekket denne bussbillett med NOK
263, som må anses som en rimelig merutgift som hører under forpleiningsansvaret når
klager får omruting først 17.45, dvs. 8t 35 min senere enn opprinnelig plan. Det er ikke
rimelig å kreve at klager skal oppholde seg i over 8 t på flyplassen når klager er en kort
busstur unna hjemmet sitt. Samtidig er det da heller ikke rimelig å dekke kost når hun er
hjemme så raskt etter at flyet skulle ha gått etter opprinnelige plan. 

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 1200 EUR i standarderstatning. I
tillegg til dette anbefales SAS å utbetale 7291 NOK for nye flybilletter, fratrukket eventuell
refusjon, samt totalt 1317 NOK i forpleiningsutgifter (mat/drikke, hotell, transfer og
telefonsamtaler).