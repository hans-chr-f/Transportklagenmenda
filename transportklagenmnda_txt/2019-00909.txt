Vedtak i Transportklagenemnda - Fly

Sammendrag

Krav om refusjon av endringsgebyr. Klager ønsket å kjøpe
ny billett, men i stedet ble hans opprinnelige billett endret.

Dato
25.09.2019

Saksnummer
2019-00909

Tjenesteytere
Norwegian Air Shuttle

Klager har i det vesentlige anført

Klager hadde kjøpt billetter med DY940 fra Oslo lufthavn (OSL) til København (CPH) 25.
januar 2019 kl. 13.50. Han rakk ikke flyet, og ble henvist til Norwegians billettkontor ved
Oslo lufthavn. Han sa tydelig at han skulle ha en ny billett til København. Til svar fikk han
at dette ville koste kroner 2 845. Klager spurte om det var noen billigere alternativer,
og fikk beskjed om at han kunne få billetter til kveldsflyet til kroner 1 800. Derfor, i tro
om at han ikke hadde alternativer, måtte klager betale kroner 2 845, da han ikke hadde
anledning til å ta kveldsflyet. 

Mens klager ventet på den nye flyvningen, D8226 kl. 16.00, oppdaget han på Norwegians
hjemmeside at prisen ikke samsvarte med oppgitte priser i det hele tatt. Da klager gikk
tilbake til billettluken, var denne ubemannet. Da neste vakt ankom, sa klager at han ville
avbestille billetten. Medarbeideren informerte imidlertid om at klager ikke hadde fått ny
billett slik han hadde bedt om, men at billetten hadde blitt endret. Det var derfor ikke
mulig for klager å avbestille den kostnadsfritt innen fire timer. 

På bakgrunn av det ovennevnte har klager fremsatt krav om refusjon av endringsgebyr
på kroner 1 012.

Tjenesteyterne har i det vesentlige anført
Klager har fremsatt krav om refusjon av endringsgebyr for sin billett vedrørende DY940
fra Oslo til København 25. januar 2019. 

Klager innså at han ikke ville rekke sin opprinnelige avgang med DY940 fra Oslo
til København 25. januar 2019, og oppsøkte Norwegians billettskranke på Oslo
lufthavn. Her ønsket han å kjøpe nye billetter til København, og han ønsket det billigste
alternativet. Norwegians representant endret klagers billett til D8226 kl. 16.00. Endringen
klager foretok her kostet kroner 1 012. Han har senere anført at han fant billigere
billetter på Norwegians hjemmesider, og at prisen ikke samsvarte med det han fant på
nettsiden. 

Norwegian har vist til fremlagt kvittering hvor det fremgår hva klager har betalt for den
faktiske endringen. Klager har betalt endringsgebyr på kroner 600, samt serviceavgift
på kroner 200, da endringen ble gjort i skranken. Videre er han ilagt kredittkortgebyr på
kroner 20 og flypassasjeravgift på kroner 84. Totalt har klager betalt endringsgebyr på
kroner 912. 

Dersom klager hadde kjøpt ny billett, ville dette vært dyrere enn prisen han betalte for
endringen. Han ville da tapt full pris på sin originale billett, og i tillegg betalt for en helt ny
billett til en høyere pris enn den faktiske endringen. 

Norwegian gjør videre oppmerksom på at klager selv skriver at Norwegians personale
ga han en ny pris på billett til kroner 2 845, og at det var billigere med kveldsavgang som
hadde billigste billett til kroner 1 800. Dette vil med andre ord si at Norwegians personale
ga klager hans billigste alternativ, slik han ønsket. 

Selskapet har imøtekommet krav om refusjon av skatter og avgifter, og har refundert
kroner 226. På bakgrunn av det ovenstående har imidlertid Norwegian avvist klagers
krav om refusjon.

Nemnda bemerker

Hvilken informasjon som ble gitt og hva som ble sagt av klager, er det ikke mulig for
nemnda å ta stilling til. Saken reiser bevisspørsmål som vanskelig kan klarlegges under
saksbehandlingen, og egner seg ikke til behandling i nemnda. Saken avvises derfor, jf.
transportklagenemndforskriften § 6-2 bokstav d.

Vedtak

Saken avvises.