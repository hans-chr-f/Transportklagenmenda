Vedtak i Transportklagenemnda - Fly

Sammendrag

Krav om erstatning grunnet nektet innsjekking som følge av ruteendring.

Dato
22.05.2015

Saksnummer
975/14F

Tjenesteyter
SAS / American Airlines

Klager har i det vesentlige anført:

Klager skulle reise fra San Diego til Bergen via Chicago og København den 28. juli 2014 med
AA159. Klager ble nektet å sjekke inn da American Airlines hevdet det var for kort tid i Chicago
for flybytte. Etter mye om og men fikk klager booket om billetten sin til dagen etter.

Flere måneder før avreise forandret American Airlines sin rutetid mellom San Diego og
Chicago. Klager bestilte sin reise hos SAS. Han stiller seg kritisk til at han ikke ble kontaktet om
ruteendringen og booket om.

Klager krever refusjon av utgifter til hotell USD382, mat USD276 og telefonsamtaler, kroner
969.

Det vises for øvrig til klagers brev.

SAS har i det vesentlige anført:

Det viser seg at American Airlines har endret rutetid på AA159 uten å informere SAS, det vises
til fremlagt bookinghistorikk.

Tillatt connectiontid i Chicago er 1 time og 15 minutter. Ved bestillingstidspunktet hadde
klager connectiontid på 1 time og 20 minutter. Etter ruteendringen ble connectiontiden på 1
time og 10 minutter.

Klager ble booket om til dagen etter.

SAS kan ikke stå ansvarlig for en ruteendring de ikke ble informert om, og ber klager
henvende seg til opererende flyselskap, American Airlines.

Det vises for øvrig til SAS brev.

American Airlines har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt SAS. SAS har avgitt uttalelse.

Klagen er forelagt American Airlines ved nemndas brev av 5. januar 2015 med frist til 16.
februar 2014 for eventuelle bemerkninger. I brevet opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

America Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Klager hadde kjøpt en gjennomgående billett hos SAS. Det fremgår av billetten at flygningen
San Diego - Chicago på returen er med American Airlines. En ruteendring her førte til
at det ble for liten tid til bytte av fly i Chicago. Nemnda legger på bakgrunn av fremlagt
bestillingshistorikk (log over klagers reise/bestilling - pnr) til grunn at SAS ikke ble informert
om endringen.

Ruteendringen førte til at klager ikke rakk flyet fra Chicago. Flyselskap forbeholder seg retten
til ruteendring. Nemnda legger til grunn at det også gjelder American Airlines. Ruteendringer
vil kunne skape problemer og tap for den reisende, og flyselskapet må etter nemndas
vurdering være ansvarlig for påregnelig tap som følge av en ruteendring. Etter nemndas
vurdering er det ikke anledning til å begrense dette i vilkårene. Klager ble påført utgifter til
telefon, mat og hotell frem til ombooking neste dag. Nemnda anbefaler at American Airlines
erstatter klagers utgifter med USD 658 og NOK 969.

Nemnda kan ikke se at det er grunnlag for kravet mot SAS. SAS var ikke kjent med endringen
og kunne således ikke informert klager om ordningen. Det er i dette tilfellet solgt en
sammenhengende reise med forskjellige flyselskap, og det er i denne saken etter nemndas
vurdering ikke grunnlag for å identifisere SAS med American Airlines slik at SAS må stå
ansvarlig overfor kunden.

Vedtak:

Transportklagenemnda-fly anbefaler at American Airlines erstatter klager utgifter med USD
658 og NOK 969. Nemnda finner ikke å kunne anbefale at klager gis medhold i sitt krav mot
SAS.

Vedtaket var enstemmig.