Vedtak i Transportklagenemnda - Fly

Sammendrag

Krav om erstatning for kjøp av nytt hundebur.

Dato
20.05.2024

Saksnummer
2023-03220

Tjenesteytere
Norwegian Air Shuttle

Klager har i det vesentlige anført

Klager skulle reise fra Oslo til Alta den 21. september 2023 med DY320. Klager hadde
bestilt hund i lasterom for flyvningen. 

Klager ankom flyplassen 2 timer og 30 minutter før avgang. Ved innsjekk fikk klagers
beskjed om at buret var for lite. Klager så seg nødt til å kjøpe et nytt bur til 2 600 NOK.
Klager anser dette som urettmessig. 

Klager presiserer at det er ingen størrelseskrav annet enn maks dimensjon oppgitt på
nettsiden til Norwegian. På spesialbagasjeinnlevering var det hengt opp en beskrivelse
av hundebur i forhold til hundens størrelse. Beskrivelsen bruker ordet «should» og er
dermed ikke et absolutt krav. Etter klager sin vurdering og sett hen til at flyturen var på
to timer, syntes klager at det opprinnelige buret var en perfekt størrelse for klager sin
hund. 

«Should» må ikke forveksles med «shall». Klager mener det da er urimelig å nekte reise
dersom man ikke kjøper nytt bur på stedet. Klager anfører at hunden hadde plass til å
snu seg i burdet og god plass til å legge seg ned. 

Klager krever erstattet utgiftene til nytt bur på 2 600 NOK.

Tjenesteyterne har i det vesentlige anført
Klagen gjelder flyvning DY329 21. september 2023 fra Oslo til Alta for en passasjer. 

Passasjeren krever erstatning for hundebur som han måtte kjøpe på flyplassen. 

Passasjeren presenterte seg selv ved innsjekk med et bur som ikke oppfylte kravene for
transportering av dyr, for dyrets egen sikkerhet. 

Når man bestiller en billett, må man bekrefte at man har lest og godtatt våre vilkår for
reise, se nettsiden vår for vilkår. 

Vi gjør oppmerksom på artikkel 10.8.1 i våre generelle transportvilkår hvor det kommer
frem at «vi aksepterer levende dyr (hunder og katter) for transport i kabinen og
lasterommet til/fra utvalgte destinasjoner mot betaling av de relevante avgiftene
og i henhold til gjeldende regler for bestilling og innsjekking og transportkrav. Dyr
må transporteres i en kennel i henhold til våre regler og ledsages av gyldige helse-
og vaksinasjonssertifikater, importtillatelse og andre dokumenter som kreves av
destinasjons- eller transittstaten. Spesifikk informasjon om våre regler og gebyrer
for transport av dyr kan fås ved å kontakte oss, fra nettstedet vårt eller fra en av våre
autoriserte agenter. Slike regler og gebyrer kan endres». 

Det er våre agenters ansvar å sørge for at burene er passende for dyrene, og det er en
viktig oppgave å sørge for at dyrene reiser på en trygg måte. Fra tid til annen vil eieren
være uenig med oss, men vi er ansvarlig for sikkerheten til dyret under transport og vi tar
ikke lett på denne oppgaven. 

Basert på dette kan ikke Norwegian imøtekomme klager sitt krav.

Nemnda bemerker

Klager har fortalt at han ved innsjekk fikk beskjed om at hundeburet ikke ble ansett for å
tilfredsstille vilkår for transport av Norwegian sitt personale. Klager følte seg tvunget til å
kjøpe et nytt bur.

Norwegian har anført at klager ble avvist fordi transportburet ikke tilfredsstilte kravene
for å transportere hunden. Klager anfører på sin side at buret er i perfekt størrelse for
klager sin hund, og at beskrivelsen av hundebur i forhold til hundens størrelse som var
hengt opp ved spesialbagasjeinnleveringen benytter ordet «should» og dermed ikke er et
absolutt krav, men heller en anbefaling. 

Norwegian har i sitt tilsvar skrevet at buret ikke oppfylte kravene for transportering av
dyr sett hen til dyrets egen sikkerhet. 

Det fremgår av vilkårene på Norwegian sin nettside, som alle passasjerer må bekrefte
at de har lest og godtatt, at dyrene må kunne stå oppreist, snu seg og ligge i en naturlig
posisjon inne i buret. 

Nemnda mener at det er mest sannsynlig at det aktuelle hundeburet ikke var egnet
for transport av hunden og ikke tilfredsstiller kravene i Norwegian sine vilkår. Basert
på målene klager har innlevert til nemnda kan ikke klagers hund stå oppreist i det
opprinnelige buret klager hadde. Klager har oppgitt at hunden har en høyde på 65 cm,
mens buret har en høyde på 58 cm. At Norwegians plakat har en veiledende ordlyd fratar
ikke Norwegian muligheten for å nekte å frakte en hund i et uegnet bur.

Nemnda mener at det ikke er grunnlag for at klager skal få medhold i sitt krav om
erstatning på 2600 NOK for kjøp av nytt hundebur.

Vedtak

Transportklagenemnda kan ikke anbefale at klager gis medhold.