Vedtak i Transportklagenemnda - Sjø

Sammendrag

Krav om refusjon av mottatt gebyr.

Dato
19.09.2017

Saksnummer
2017-01085

Tjenesteytere
AtB AS

Klager har i det vesentlige anført

Klager reiste fra Trondheim til Hitra 19. oktober 2016 kl. 08:10.  Kl. 08:40 ble klager
kontaktet av en kontrollør og ble bedt om å fremvise billett. Hun var en tur i båtens kiosk
i tidsrommet etter avgang og frem til kontrollør tok kontakt, så det kan være mulig at
billettøren var ved klagers sete på dette tidspunktet. 

Klager reiser denne strekningen jevnlig og på mange av seilingene så har det blitt
informert via båtens høyttaler at reisende som enda ikke har fått løst billett må kontakte
billettør før ankomst. Dette ble ikke gjort på denne seilingen. Kontrolløren forklarer at
billettøren nettopp hadde informert i fremre del og i midtre del av båten om at de som
ikke hadde fått billett måtte ta kontakt, og det menes da at klager hadde fått mulighet
til å kontakte billettør. Derimot så satt klager bakerst i båten hvor det er en del støy fra
motoren og det er vanskelig å oppfatte hva som blir sagt i midtre del av båten. Klager
mener at det ikke er selvsagt at billettør har gått ferdig runden 30 minutter etter avgang.
Klager kjøpte også billett. 

Klager krever å få refusjon av innbetalt gebyr.

Tjenesteyterne har i det vesentlige anført
AtB viser til sine transportvedtekter hvor kunden har rett til transport ved kjøp av gyldig
reisebevis, jf. AtBs transportvedtekter § 2. Regelverket er videre tydelig på at det er
kundens ansvar å sørge for å ha gyldig billett.  

«Det ble gjennomført uniformert billettkontroll på "MS Tyrhaug" i AtBs rute 800 mellom
Trondheim og Kristiansund. Kontrollørene ventet til billettøren var ferdig med runden
sin, og observerte selv at billettøren gikk en ekstra runde i salongen og med tydelig
stemme annonserte at passasjerer som ikke hadde løst billett måtte ta kontakt. Kontroll
ble startet før anløp av "Hysnes" ca. 30 minutter etter avgang fra Trondheim. Kontrollør

Aastrøm påtreffer en passasjer uten billett, som hevder hun har snakket i telefonen
og ikke fått med seg at billettøren har gått på runde. Passasjeren oppgir personalia og
foreviser legitimasjon i form av førerkort, og gebyr 2914 blir utstedt.» 

AtB har ingen ordning med at man i ettertid av kontrollen kan kjøpe billett og på den
måte slippe å betale gebyr. Det fremgår klart av AtBs regelverk at dersom man reiser
med AtB er det avgjørende at reisende kan fremvise gyldig reisebevis ved kontroll. Det
at klager i etterkant av kontrollen har kjøpt billett fritar ikke for betaling av gebyret.
Dessverre er det mange som misbruker vår tillit, vi har derfor sett oss nødt til å tolke
regelverket strengt. Dette for å unngå at folk slipper unna med å kjøpe billett under eller
etter billettkontrollen, når de egentlig hadde intensjon om å reise uten gyldig billett. 

AtB opprettholder med dette sin tidligere avgjørelse og viser til sin begrunnelse i tidligere
svar til klager.

Nemnda bemerker

Klager ble på reise fra Trondheim mot Hitra ved kontroll ilagt gebyr da hun ikke kunne
vise gyldig billett.

Det fremgår av AtBs transportvilkår § 7 at reisende som ikke kan vise gyldig billett, kan
ilegges en tilleggsavgift.  

Nemnda legger til grunn at billettkjøp på den aktuelle båten skjer etter ombordstigning
ved at billettøren går rundt på båten og selger billetter. Deretter varsles det om enten
over høyttaler eller ved at billettøren går en ekstra runde, at de som ennå ikke har kjøpt
billett, straks må kontakte billettøren. 

Nemnda legger til grunn at varsling i dette tilfellet ble gjort ved at billettøren gikk en
ekstra runde og sa fra. Dette er bekreftet i kontrollrapporten. 

Klager - som jevnlig reiser på strekningen -  har vist til at hun hadde vært en tur i kiosken
og også tatt en telefon, og ikke fått med seg at billettøren hadde vært rundt. Hun viser
også til at hun satt bakerst i båten og det var mye støy. Verken hun eller medpassasjerer
hadde hørt noe varsel om å ta kontakt med billettøren.

Nemnda bemerker generelt at billett- og kontrollrutinene har en svakhet ved at
passasjerer kan miste billettørens runde eller ikke høre varslinger f.eks. ved besøk i kiosk
eller på toalett. Av samme grunner er det neppe vanskelig å unndra seg kjøp av billetter
og kontroll ved å oppholde seg på flere steder i båten.

Nemndas flertall, nemndas leder og bransjerepresentantene Aarre og Sund, bemerker at
det må kunne forventes at passasjerer i tilfeller hvor de oppholder seg på flere steder på
båten har særlig oppmerksomhet om muligheten for billettkjøp. 

Flertallet legger til grunn at klager jevnlig reiste strekningen og var godt kjent med billett-
og kontrollrutinene. Klager hadde både et kioskbesøk og vært opptatt i telefonen etter
at hun gikk ombord. Kontrollen fant sted ca. 30 minutter etter avgang og det må antas
at billettøren var i gang med billettsalget. Klager gjorde intet for å sjekke om billettøren
hadde vært der hun satt på dette tidspunktet. Hun gjorde heller ikke forsøk på å oppsøke
billettøren. 

Nemndas flertall utelukker ikke at klager ikke hørte varslingen fra billettøren da hun
hadde sitt fokus i en telefonsamtale. Nemnda finner etter en samlet vurdering at klager i
denne situasjonen selv må bære konsekvensene av at billett ikke var kjøpt. 

Nemndas flertall kan ikke se at det er grunnlag for å anbefale at gebyret frafalles.

Nemndas mindretall, forbrukerrepresentantene Sørlie og Faye-Lund, mener at systemet
for salg av billetter om bord, dvs. ved at billettsalget gjennomføres via billettør som går
rundt i båten, tilsier at passasjerene gis en romslig tidsfrist til å betale før kontroll finner
sted. Selv om mindretallet er enig med flertallet i at passasjerene på et tidspunkt må
anses å ha en aktivitetsplikt rettet mot å kjøpe billett, mener mindretallet at klager i
denne saken ikke kan bebreides i så måte. Det vises til klagers anførsel om at billettøren
på denne båten ikke sjelden bruker 30 minutter eller mer på billettrunden, og at
hun derfor antok at det var billettøren som kom for å selge billett da kontrollen ble
gjennomført ca. 30 minutter etter avreise. I tillegg kommer at klager satt bakerst i båten
der det var motorstøy, mens billettørens opprop om å ta kontakt for å kjøpe billett ble
rettet mot fremre, evt. midtre, del av båten, noe som kan ha gjort at hun ikke hørte
oppropet. Klager har heller ikke sett at billettøren hadde vært rundt for å selge billetter.
Mindretallet er derfor av den av den oppfatning at klager må gis medhold i sitt krav om
frafall av gebyret.

Vedtak

Transportklagenemnda Sjø finner ikke å kunne anbefale at klager gis medhold.

Vedtaket er avsagt med dissens.