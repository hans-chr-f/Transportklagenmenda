Vedtak i Pakkereisenemnda

Sammendrag

Saken gjelder flytting til annet hotell på grunn av overbooking, Madeira.

Dato
..

Saksnummer
149/13P

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 2

Reisens pris: 18.530 nok

Saken gjelder:

Saken gjelder flytting til annet hotell på grunn av overbooking, Madeira.

Klager opplyser at etter 4 dager på Porto Santo skulle de være 3 dager på Hotell
Pastana Grand på Madeira. Der ble de møtt av beskjed om at hotellet var overbooket,
at de måtte flytte til annet hotell, Casino Park, og at de var blitt oppgradert der.
Rommet de fikk var ikke noe oppgradert rom, men mørkt og trangt. Det var heller ikke
gratis shuttlebuss til sentrum, noe det var på Pastana Grand.

De flyttet derfor til Pastana Promenade. Hun krever kr.9.000,- i kompensasjon.

Solia har anført at de ble sent informert om overbookingen og gjorde det de kunne for
å løse problemet uten å lykkes. Grunnen til at de ble flyttet til Casino Park, var at dette
var et annet 5* hotell og dermed et fullgodt alternativ standardmessig.

Da kunden ikke likte dette hotellet, fikk de tilbud om et annet 5* hotell, men de valgte i
stedet et 4* hotell, Pastana Promenade, fordi det lå ved strandpromenaden. Solia har tilbudt
kr.1.000,- i prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. Når en kunde på grunn av overbooking ikke får det bestilte hotell, foreligger det et
brudd på inngått avtale og dermed en mangel ved reisen i pakkereiselovens forstand.

I dette tilfelle ble mangelen avhjulpet først ved overflytting til et annet 5* hotell og deretter
ved tilbud om nok et 5* - hvoretter kunden valgte et 4* på grunn av beliggenheten ved
promenaden.

Selv om mangelen da ble avhjulpet, tilkommer kunden et prisavslag fordi hun ikke fikk hotell
som bestilt.

Etter en helhetsvurdering finner nemnda at kompensasjonen bør være 1.000,- pr. person.

Nemnda har da lagt vekt på at det kun var tale om tre overnattinger og at kunden fikk tilbud
om to alternative 5* hoteller.

Vedtak:

Reklamasjonsnemnda anbefaler at det gis totalt kr 2.000 i kompensasjon.

Vedtaket var enstemmig.