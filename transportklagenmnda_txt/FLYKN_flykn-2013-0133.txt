Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
15.10.2013

Saksnummer
133/13F

Tjenesteyter
Norwegian Air Shuttle ASA

Klager har i det vesentlige anført:

Klager reiste fra Salzburg til Stavanger den 16. februar 2013 med DY1631. Da klager kom hjem
oppdaget han at to kofferter var blitt skadet under frakt med Norwegian.

Fire dager etter hjemkomst sendte klager e-post til Norwegian med spørsmål om hvordan de
skulle forholde seg videre. Etter to dager fikk klager svar med spørsmål om referansenummer.
Den 25. februar fikk klager endelig avslag fra Norwegian med begrunnelse av at syv-dagers
fristen ikke var overholdt.

Klager krever erstatning for to ødelagte kofferter.

Norwegian har i det vesentlige anført:

I henhold til internasjonale konvensjoner skal skadet bagasje meldes umiddelbart etter
ankomst. Forlater man flyplassen uten å rapportere skaden, har man akseptert at bagasjen
var i samme stand som da den ble sjekket inn.

Oppdages en skade i ettertid kan passasjeren rapportere skaden innen syv dager, men det er
da passasjerens plikt å bevise at skaden oppstod i flyselskapets varetekt.

Klager har i denne saken forlatt flyplassen uten å forevise skaden. På grunnlag av dette kan
Norwegian ikke imøtekomme klagers krav.

Nemnda bemerker:

Luftfartsloven § 10-26 lyder:

Mottas innskrevet reisegods eller gods uten klage fra mottakerens side, formodes godset å
være utlevert i god stand og overensstemmende med befordringsdokumentet eller de på
annen måte registrerte opplysninger jf. § 10-15 annet ledd første punktum, om ikke annet blir
godtgjort.

Er godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen. Ved forsinkelse må det klages senest innen 21 dager
fra den dag da godset ble stilt til rådighet for mottakeren.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Koffertene ble i dette tilfellet mottatt på flyplassen uten klage fra mottakerens side.
Koffertene anses således å ha blitt utlevert i god stand om ikke annet blir godtgjort. Det
påhviler klager å føre bevis for at koffertene ble utlevert i skadet stand. Det kreves vanlig
sannsynlighetsovervekt, dvs. det kreves at det er mer sannsynlig at kofferten ble utlevert
skadet enn at den ikke ble det.

Nemnda finner ikke mulig på bakgrunn av de foreliggende opplysninger å ta stilling til om
koffertene ble skadet før, under eller etter reisen. Nemnda finner følgelig ikke at klager har
godtgjort at skaden fant sted mens koffertene var i Norwegians varetekt.

Nemnda bemerker for øvrig at syv-dagers fristen for inngivelse av skriftlig reklamasjon er
absolutt, og gjelder selv om den reisende ikke er kjent med fristen.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken: