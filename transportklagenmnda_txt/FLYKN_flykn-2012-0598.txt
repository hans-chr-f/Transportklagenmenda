Vedtak i Transportklagenemnda - Fly

Sammendrag

Krav om erstatning grunnet omruting.

Dato
15.05.2013

Saksnummer
598/12F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Malaga til Tromsø via Oslo den 3. juni 2012. I Malaga fikk klager beskjed
om at hun måtte sjekke inn på nytt på Gardermoen. Da klager ankom Gardermoen viste det
seg at hun var booket om til Bardufoss grunnet vekterstreik. Klager mottok ingen sms om
ruteendringen. Klager ble fraktet med buss i to timer fra Bardufoss til Tromsø.

Senere viste det seg at SAS hadde landet som normalt i Tromsø. Klager stiller seg undrende til
at ikke Norwegian også kunne fly til og fra Tromsø.

Da klager kom hjem så hun at Norwegian hadde sendt e-post om ruteendringen 11 timer før
Tromsø Lufthavn stengte den 3. juni kl. 15:00 for utgående trafikk. Klager mener handlingen
var bevisst fra Norwegians side, da andre selskap landet som normalt.

Klager krever erstatning for tapt arbeidsfortjeneste og kompensasjon for uriktig informasjon/
manglende varsling.

Klager ber om en bekreftelse fra Avinor om at flyplassen i Tromsø var stengt for inngående fly,
inkludert en begrunnelse på hvorfor SAS kunne lande og ikke Norwegian.

Norwegian har i det vesentlige anført:

Fra 1. juni ble en rekke ansatte ved norske flyplassers sikkerhetskontroller tatt ut i streik, som
medførte stengte flyplasser på enkelte destinasjoner i Norge. Streiken ble avsluttet 8. juni.

Norwegian fikk beskjed fra Avinor om at Tromsø Lufthavn ville bli stengt fra kl. 15:00 den 3.
juni. Restriksjoner satt av Air Traffic Control medførte at Norwegian ikke fikk landet med sine
maskiner, og måtte derfor omrute passasjerene til Bardufoss. Passasjerene ble informert
både via e-post og sms.

Norwegian har ikke mulighet til å booke passasjerer om til andre selskap som ikke har
kapasitet.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

I henhold til Luftfartsloven § 10-20 er flyselskapene ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dettet ikke har vært mulig for dem.

Norwegian kan på grunnlag av ovennevnte dessverre ikke imøtekomme klagers krav.

Nemnda bemerker:

Nemnda finner det på bakgrunn av de foreliggende opplysninger sannsynliggjort at
vekterstreiken skapte store problemer for avviklingen av flytrafikken. Det fremkommer av
informasjon fra Avinor at sikkerhetskontrollen på Tromsø lufthavn ville bli stengt fra kl. 15.00
lørdag 2. juni. Stengingen av sikkerhetskontrollen ville bl.a. innebære at passasjerer ikke
kunne sjekke inn i Tromsø.

Norwegian valgte i den foreliggende situasjon å kansellere klagers flygning og omrute klager
med fly til Bardufoss og buss derfra til Tromsø.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5. Nemnda er av den oppfatning at vekterstreiken
er å anse som en ekstraordinær omstendighet, og at Norwegian i den foreliggende situasjon
ikke kunne unngå kanselleringen/endringen selv om alle rimelige tiltak var truffet.

Klager kom forsinket frem til Tromsø. Norwegian plikter å erstatte tap passasjerer blir påført
som følge av forsinkelse med mindre selskapet godtgjør at det har tatt elle forholdsregler
som med rimelighet kan kreves for å unngå tapet, eller dette ikke har vært mulig for dem,
jf. luftfartsloven § 10-20. Nemnda er av den oppfatning at forsinkelsen ikke kunne vært
unngått ved rimelige forholdsregler, og finner således ikke å kunne anbefale at Norwegian
skal erstatte klagers tap.

Nemnda er klar over at andre selskap til dels valgte å lande i Tromsø for å sette av
passasjerer, for deretter å fly med tomt fly til neste destinasjon. Etter nemndas vurdering gikk
denne løsning ut over det som med rimelighet kan forlanges.

Vedtak:

Transportklagenemnda - fly finner ikke å kunne anbefale at klager gis medhold.