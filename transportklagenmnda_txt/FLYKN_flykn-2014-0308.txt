Vedtak i Transportklagenemnda - Fly

Sammendrag

Krav om prisavslag grunnet reise med annet fly enn bestilt.

Dato
20.08.2014

Saksnummer
308/14F

Tjenesteyter
Norwegian Air Shuttle ASA

Krav om prisavslag grunnet reise med annet fly enn bestilt.

Klager har i det vesentlige anført:

Klager skulle reise fra Oslo til New York t/r den 19. - 26. januar 2014 med Dreamliner. Like før
avreise på både utreisen og returen ble det annonsert at flygningen skulle bli operert av en
annen flytype.

Utreisen fra Oslo til New York den 19. januar med DY7001 ble forsinket tre timer, mens
returen den 26. januar med DY7002 ble forsinket med to timer.

Klager stiller seg kritisk til at dårlig informasjon fra Norwegian.

Klager krever kompensasjon for forsinkelsene, samt prisavslag da reisen ikke tilsvarte
produktet han bestilte.

Det vises for øvrig til klagers brev.

Norwegian har i det vesentlige anført:

DY7001 ble forsinket 2 t 57 min, og DY7002 ble forsinket 1 t 37 min. I henhold til lovverket har
man ikke krav på standardisert EU-kompensasjon ved forsinkelser under 3 timer.

Norwegian har full forståelse for at klager ble skuffet over ikke å få reise med Dreamliner
maskinen, men alternativet ville ha vært å kansellere avgangen. Endring av flytype ble gjort
som følge av luftfartsmyndighetenes beslutning om midlertidig å sette alle fly av den aktuelle
typen på bakken grunnet forsinkelse fra leverandøren.

Det er en del av befordringsavtalen mellom selskapet og passasjerene at selskapet har
anledning til å foreta endringer av denne type på grunn av forhold utenfor selskapets kontroll.

På bakgrunn av ovennevnte kan Norwegian ikke imøtekomme klagers krav om
standarderstatning eller prisavslag.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at DY7001ble forsinket
med 3 timer og 19 minutter (ATA+199).

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Norwegian har ikke gitt noen opplysninger om forsinkelsen eller dokumentert årsaken
til denne. Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått selv om alle rimelige tiltal var truffet. Forsinkelsen
gir således rett til en standarderstatning på 600 euro per person. Nemnda anbefaler at
Norwegian utbetaler standarderstatning.

Forsinkelsen på DY7002 var på under tre timer og gir ikke rett til standarderstatning etter
forordningen.

Norwegian hadde opprinnelig planlagt å benytte sitt nyinnkjøpte Dreamliner-fly på
flygningene. Grunnet forsinket levering av Dreamlineren mv., besluttet Norwegian at
flygningen New York - Oslo skulle opereres av innleid fly fra selskapet Hi Fly. Flygningen ble
gjennomført med en annen flytype enn Dreamliner. Det er uklart for nemnda om flygningen
Oslo - Nem York ble gjennomført med Dreamliner.

Nemnda behandlet i møte 27. januar 2014 flere klager over flygninger som var operert med
innleid fly fra Hi-Fly i stedet for Dreamliner som planlagt. Nemnda tok utgangspunkt i at selve
transporten, flygningen var A-B, normalt vil være det sentrale ved en flygning, og nemnda
antok at et stort flertall av passasjerene ikke har noe særlig forhold til hva slags flytype de skal
fly med. Nemnda pekte videre på at informasjonen om flytypen som benyttes på flygningen,
som oftest være fraværende eller være gitt en beskjeden plass i informasjonsbildet. Nemnda
var således av den oppfatning at flygning med en bestemt flytype som oftest ikke vil være en
del av det som er avtalt mellom passasjer og flyselskap.

Etter nemndas vurdering stilte dette seg annerledes for de annonserte avganger med
Dreamlineren. Nemnda viste til Norwegians massive markedsføringen av denne flytypen,
og at det i bestillingsdialogen var tatt inn mange opplysninger om den nye Dreamlineren.
Det fremgikk bl.a. at Dreamlineropplevelsen, personlig underholdningssystem mv. inngikk i
billettprisen. Nemnda var av den oppfatning at Norwegian i disse tilfellene, i motsetning til det
som er vanlig, hadde fremhevet at flygningen ville skje med Dreamlineren, samt reklamert så
uforbeholdent om dette flyets fortreffeligheter, at flygning med Dreamlineren måtte anses
som en del av avtalen mellom passasjerene og Norwegian. Nemnda pekte på at det gjennom
Norwegians informasjon og reklame var skapt så store forventninger om en ny flyopplevelse,
at det ikke lenger bare var transporten fra A-B som var det sentrale, men transporten fra A-B
med Dreamliner.

Når flygningen ble gjennomført med en annen flytype enn avtalt, ga det rett til et prisavslag.
Nemnda viser til begrunnelsen gitt i sak 494/13F (FLYKN-2013-494) som er vedlagt.

Nemnda legger på bakgrunn av de foreliggende opplysninger til grunn at bestillingsdialogen
mellom klager og Norwegian var den samme som det er redegjort for i ovennevnte vedtak.
Nemnda er av den oppfatning at det er et avvik fra det avtalte at klager ikke fikk fly med
Dreamlineren og anbefaler at klager gis et prisavslag på 10 % av billettprisen på returreisen.
Dersom klagerne ikke fløy med Dreamliner på utreisen, anbefales prisavslag på 10 % av
billettprisen også på denne flygningen.

Vedtak:

Transportklagenemnda - fly anbefaler at Norwegian utbetaler en standarderstatning på
600 euro per person. Nemnda anbefaler videre at Norwegian gir et prisavslag på 10 % av
billettprisen.

Vedtaket var enstemmig.