Vedtak i Transportklagenemnda - Fly

Sammendrag

Krav om refusjon av utgifter grunnet ruteendring.

Dato
26.06.2023

Saksnummer
2022-03247

Tjenesteytere
Norse Atlantic Airways

Klager har i det vesentlige anført

Klager (fem personer) hadde bestilt en reise med Norse Atlantic Airways fra Oslo til Fort
Lauderdale og retur fra Orlando til Oslo den 5. - 17. oktober 2022. 

Den 3. oktober mottok klager informasjon fra flyselskapet om at returen den 17. oktober
fra Orlando til Oslo var kansellert, og at hun var booket om til å reise en dag tidligere fra
Fort Lauderdale. 

Klager hadde leiebil, og ruteendringen påført klager gebyr fra leiebilselskapet. Disse
utgiftene er dekket av Norse Atlantic Airways. 

Klager hadde kjøpt separate flybilletter med Norwegian fra Oslo til Bergen som hun ikke
fikk benyttet på grunn av ruteendringen. Klager krever refusjon av nye flybilletter med
Norwegian fra Oslo til Bergen til kroner 5 745 for fem personer.

Tjenesteyterne har i det vesentlige anført
Norse Atlantic Airways opererer kun flyvninger punkt til punkt, og er ikke ansvarlig for
flyvninger med andre flyselskap. 

Da flybillettene fra Oslo til Bergen med annet flyselskap ikke en del av reisen kjøpt
hos Norse, kan Norse dessverre ikke refundere klagers utgifter til nye flybilletter på
strekningen.

Nemnda bemerker

Klager har fått behandlet krav om standarderstatning for ruteendringen i sak
nummer 2022-03245 i form av vedtak fra sekretariatet i Transportklagenemnda den
21.12.2022. Klager fikk ikke medhold med den begrunnelse av at klager ble informert om
ruteendringen to uker før avreise. Dette i henhold til EU-forordning 261/2004 artikkel 5
nummer 1 bokstav c punkt i).

Klager har i denne saken fremsatt krav om refusjon av utgifter til nye flybilletter på
strekningen Oslo - Bergen. 

Det kommer frem av sakens dokumenter at klager hadde separate billetter,
det vil si to ulike kontrakter med to forskjellige flyselskap. Flertallet - leder og
bransjerepresentantene - mener at Norse Atlantic Airways kun svarer for strekningen
Fort Lauderdale - Oslo. 

Flertallet mener at det er fast nemndspraksis at det ikke er påregnelig for flyselskapet at
passasjeren har billetter på separat kontrakt, og viser for eksempel til FLYKN-2020-3588
og FLYKN-2022-2227. Flertallet kan ikke anbefale at klager gis medhold i refusjon av
returbilletter med nye flybilletter på strekningen Oslo - Bergen. Flertallet anbefaler klager
å kontakte sitt forsikringsselskap.

Mindretallet, forbrukerrepresentantene, viser til at det generelt ligger i kjernen av et
flyselskaps oppgaver å frakte passasjerer til ulike destinasjoner, hvorfra det er påregnelig
at reisende har forhåndsbestilt transport videre til andre reisemål. Ved kansellering
av en flyreise, vil det være en nærliggende konsekvens at passasjerer ikke vil kunne
nyttiggjøre seg av forhåndsbestilte videreforbindelser og dermed må kjøpe nye billetter.
I vår sak kansellerte SAS klagers reise to dager før avreise, og klager ble omrutet til
dagen før. I en slik situasjon måtte det for SAS ha fremstått som en påregnelig og
nærliggende konsekvens av kanselleringen at klager ikke fikk benyttet en forhåndsbestilt
videreforbindelse. Mindretallet bemerker at klager hadde beregnet en time og 40
minutters overgangstid mellom flyvningene, og anser det sannsynlig at klager ville rukket
overgangen. Tapet må derfor etter mindretallets syn erstattes. Mindretallet går ikke
videre inn på den konkrete utmålingen.

Nemnda konkluderte deretter i tråd med flertallets oppfatning.

Vedtak

Transportklagenemnda kan ikke anbefale at klager gis medhold.