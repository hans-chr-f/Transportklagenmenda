Tjenesteyter følger ikke vedtaket i saken (18.04.2023)
Kommentar fra tjenesteyter:

Klager har opplyst at Travellink ikke har utbetalt i henhold til vedtaket.

Vedtak i Transportklagenemnda - Fly

Sammendrag

Krav om refusjon av billetten ved avbestilling grunnet sykdom.

Dato
16.02.2023

Saksnummer
2022-01620

Tjenesteytere
Travellink
Qatar Airways

Klager har i det vesentlige anført

Klager (til sammen tre personer) bestilte billett hos Travellink fra Oslo via Doha til
Kathmandu den 19. desember 2021. Reisen kostet NOK 32920,08 for alle tre reisende, og
reisen ble betalt med faktura. 

Klager måtte avbestille reisen da en av de reisende ble syke. Han avbestilte billettene
fire dager før avreise og søknad om refusjon ble gjort. Klager var også i kontakt med
Travellink på telefon hvor de godtok kanselleringen og refusjon, men ingen refusjon er
mottatt. 

Klager har ikke kjøpt avbestillingsforsikring hos reisebyrået, men siden han gav beskjed
fire dager før avreise, mener han at han har krav på refusjon. 

Klager krever refusjon av innbetalt beløp på NOK 32920,08 fra Travellink.

Tjenesteyterne har i det vesentlige anført
Travellink har ikke inngitt tilsvar til nemnda. 

Qatar Airways har anført at klager har kjøpt billettene hos reisebyrået Travellink og
derfor må byrået kontaktes for å motta refusjon.

Nemnda bemerker

Nemnda legger til grunn at klager avbestilte flybillettene fire dager før avreise grunnet
sykdom. Klager hadde ikke avbestillingsbeskyttelse.

Det fremkommer av klagers billetter at han hadde kjøpt økonomibilletter. Ved
avbestilling er det billettens regler som gjelder. Travellink har ikke inngitt tilsvar til
nemnda eller overfor klager gitt noen forklaring på hvorfor de ikke skal refundere den
fulle billettprisen. 

Nemndas flertall - forbrukerrepresentantene og nemndas leder - anbefaler etter dette at
Travellink refunderer klagers flybilletter. 

Nemndas mindretall - bransjerepresentanten - finner det ikke sannsynlig at Travellink har
godtatt per telefon å refundere den fulle billettprisen, og mener derfor at klagen ikke skal
tas til følge. 

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtaket er truffet med slik dissens som det fremgår over.

Vedtak

Transportklagenemnda anbefaler at Travellink refunderer klagers flybilletter fullt ut.