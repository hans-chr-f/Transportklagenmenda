Vedtak i Pakkereisenemnda

Sammendrag

Krav om prisavslag grunnet hotellstandard, manglende aircondition og rengjøring.

Dato
15.02.2018

Saksnummer
2017-02886

Tjenesteytere
Ving Norge AS

Klager har i det vesentlige anført

Klager bestilte reise for tre personer med innkvartering i en to-romsleilighet, høyere
standard på Lagos de Fanabe, Playa de Las Americas, Tenerife i perioden 04.07.2017 -
18.07.2017. Totalpris kr. 49.155.

Klager var ikke fornøyd med:

- Transport til/fra flyplassen
- Hotellstandarden generelt
- Manglende aircondition
- Manglende rengjøring
- Støy
- All inclusive
- Reiselederservice
- Hotell 

Klager ble flyttet til et nytt hotell etter en uke grunnet uhygieniske forholdet på det
hotellet de hadde bestilt. Klager nektet å bo der lenger enn nødvendig. 

Ving viser til at Lagos de Fanabe har en buffetrestaurant hvor det serveres frokost, lunsj
og middag. Denne buffetrestauranten var under oppussing og derfor ikke i bruk da
klager var gjest på hotellet. I stedet var det laget til en provisorisk buffet i poolbaren,
og det var i denne provisoriske tilordningen hvor fuglene ble observert oppe i og
spisende av selve buffeten. I tillegg var det fullt av fugleskitt overalt, og spesielt på
vindskjermingen av plast som hang og dinglet rett over spisestedet. Klager nevner også
at en solterrasse som det var oppgitt skulle være der, ikke fantes. Det var en terrasse der,
men den ble benyttet til helt andre formål. 

Stedet de fikk flytte til hadde også fugler i buffeten og hadde ikke aircondition, noe de
hadde betalt ekstra for da de hadde bestilt rom med høyere standard. Leiligheten skulle
ha aircondition i begge rom. Klager hadde bestilt et rolig, ikke barnevennlig hotell, og de
ble flyttet til et Family Garden hotell med mye mer støy. 

Den første uken gikk med til daglig klaging til Ving på stedet da de ikke fikk det de hadde
bestilt. Den andre uken fikk de ikke sove grunnet støy fra søppeltømming midt på natten
og en "portabel aircondition" som ikke fungerte som den skulle. Ferien ble mer jobb enn
ferie.

Krager krever reisens pris refundert.

Det vises for øvrig til korrespondanse fra klager.

Tjenesteyterne har i det vesentlige anført
Klager hadde bestilt Lagos de Fañabé i Playa de las Americas, et leilighetshotell som
er kategorisert til 3 vinger på ving.no: https://www.ving.no/kanarioyene/playa-de-
lasamericas/lagos-de-fanabe 

Lagos de Fañabé har en bufférestaurant hvor det serveres frokost, lunsj og middag.
Hotellet har også en italiensk à la carte-restaurant og en beach club med enklere
lunsjretter. Av måltidspakker tilbyr hotellet Frokostbuffé, halvpensjon eller enkel All
Inclusive mot betaling. Enkel All Inclusive innebærer at mat og drikke er inkludert.  Mange
hotellrestauranter, og restauranter generelt, i sydlige strøk – har servering utendørs.
Matservering utendørs kan tiltrekke seg fugler og andre smådyr/insekter. Ving opplever
ikke fugler i restauranten på Lagos de Fañabé som et stort problem – da de mest
sannsynlig ville ha mottatt flere klager om det. Det bekreftes fra en guide som var på
hotellet i klageperioden, at fugler ble observert i restauranten. 

Hotellet er godt likt blant Vings gjester og scorer 3,9 poeng av 5 mulige. Ving mottar få
klager fra dette hotellet.  

Klager kontaktet Ving første gang den 4/7 – på ankomstdagen, men sent på kvelden. De
klaget på maten i buffeten – kald mat, skittent og en fugl som spiste av maten. De klaget
også på at det var maur i leiligheten.  Resepsjonen ble kontaktet. Rengjøringspersonalet
var gått for dagen, men de henviste til at det fantes insektsspray på kjøkkenet i
leiligheten.  

Dagen etter, den 5/7, var to guider på hotellet og spiste av buffeten til lunsj. De tok noen
bilder og så ingen fugler ved dette tilfellet. De noterte dog at varmeplatene som skulle
holde maten varm fungerte dårlig.  Guidene kontaktet klager senere den dagen og klager
oppga da at rommet var sprayet for insekter og at de var fornøyde med restaurant La
Tosca – a la carte-restauranten som holdt åpent for All inclusive-gjester. Det ble avtalt at
klager skulle ta kontakt igjen dersom det ble nødvendig.  

Den 7/7 tok klager kontakt på nytt. Da var ansvarlig guide på utflukt og klager ble ikke
oppringt før dagen etter.  Den 9/7 kom en guide til hotellet igjen for å møte gjesten og
se på forholdene. Klager tok da opp de samme forholdene gjeldende maten – at den var
kald, det var skittent i restauranten og at det var fugler der. Klager viste også til skittent
bassengområde samt slitt og dårlig rengjort leilighet.  

Guiden så da på helheten og foreslo hotellbytte for å gjøre klager fornøyd. Klager fikk
mulighet til å flytte til Compostela Beach uten kostnad – med All Inclusive der også.
Guiden tilbød seg også å refundere kostnaden for All Inclusive den første uken som de
ikke hadde benyttet seg av - 682,50 €.  

Compostela Beach er et populært familiehotell som Ving kategoriserer med 4 vinger:
https://www.ving.no/kanarioyene/playa-de-las-americas/compostela-beach 

Reisende som blir tilbudt hotellbytte har alltid mulighet til å lese om og undersøke det
nye hotellet før man bestemmer seg. Klager var for eksempel kjent med at det nye
hotellet var et stort familiehotell og at det ikke var luftkondisjonering i leilighetene.
Om hotellets beliggenhet skriver Ving blant annet: «Turistområde. Trafikk, musikk fra
restauranter og barer i området samt henting av søppel tidlig om morgenen er til tider
forstyrrende. Trapper og nivåforskjeller på hotellet.» 

Den 11/7 flyttet klager til det nye hotellet. Samme dag kontaktet de guiden og klagde
på fugler i restauranten, støy fra gaten utenfor og at hotellet ikke var likt det de
opprinnelig hadde bestilt. Restauranten på Compostela Beach er også delvis utendørs.
Om leilighetene på Compostela Beach skriver Ving blant annet: «Bærbar aircondition kan
leies, begrenset antall. Bestilles og betales ved ankomst til hotellet.» 

Den 12/7 fikk klager tilbakebetalt hele kostnaden for All Inclusive - 1267,50 € (nærmere
kr. 13.000), da familien ikke ønsket å spise på Compostela Beach heller. Ving sto for
oppgradering til nytt hotell – kategori 4 for 1 uke (prisforskjellen er ikke tilgengelig i
ettertid).

Ving har deretter også tilbudt å refundere hotellkostnaden for hele den første uken på
Lagos de Fañabé grunnet bekreftede dårlige forhold i restauranten, dårlig renhold og
langsom oppfølging fra Ving og hotellet - kr. 5 500,-. Ving har videre gitt klager mulighet
til å velge et gavekort på kr. 7 000,-. 

Ving gjør oppmerksom på: 

Klager oppgir i klagen til nemnda at de ble flyttet til et nytt hotell etter en uke. Ving vil
tydeliggjøre at klager ble tilbudt å flytte til et nytt hotell uten kostnad, da hotellet som var
bestilt i utgangspunktet ikke svarte til forventningene. Klager valgte selv å flytte og hadde
tilgang til all informasjon om det nye hotellet før de tok valget. 

Klager har ikke betalt ekstra for luftkondisjonering på opprinnelig hotell. Noen hotell har
AC, andre ikke. Noen hotell har AC kun på noen rom. Klager fikk rom med AC som bestilt
på opprinnelig hotell. Klager var kjent med at AC ikke fantes på det nye hotellet når de
valgte å flytte dit. Ving sto for kostnaden for en portabel AC-løsning. Den viste seg dog
ikke fungere slik klager hadde sett frem til, men er ikke noe klager har betalt noe ekstra
for.  

Klager hadde i utgangspunktet bestilt et lite, rolig hotell med 122 leiligheter. Hotellet
de fikk tilbud om å flytte til uten kostnad er et stort familiehotell med 349 leiligheter –
hvilket fremgår av hotellbeskrivelsen.

Normalt refunderes ikke måltidskostnader så lenge det ikke er et bekreftet feil på maten.
Det var ingen klager fra andre gjester vedrørende fugler ved eller rundt buffeten, eller
på maten generelt, i denne perioden – hverken på Lagos de Fañabé eller på Compostela
Beach.

Ving kan ikke se at forholdene som er tatt opp gir rett til å heve kjøpet av reisen. 

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Partene er enige om at reisen led av mangler, men uenige om hvilket prisavslag
manglene bør føre til.

Det fremgår av dokumentene at klagerne bestilte en leilighet med aircondition på
Lagos de Fanabe.  De flyttet etter en uke til Compostela Beach.  Der fikk de rom uten
aircondition.  Opprinnelig hadde de bestilt all-inclusive.  Av grunner som fremgår av
saksfremstillingen - blant annet fugler som spiste av/satt i maten på begge hotellene -
fikk de refundert det innbetalte beløpet, 1.267,50 euro.  Utregnet etter Norges Banks
historiske valutakurser pr. 10. juli 2017 utgjør dette kr. 12.062,16 etter en kurs på kr.
9.5165.  I tillegg er det tilbudt et prisavslag på kr. 5.500, alternativt et gavekort.

Ut fra dokumentasjonen legger nemnda til grunn at klagerne brukte mye tid på å klage
før de tilbudt et annet hotell. Slik nemnda ser det ble klagerne satt i en tvangssituasjon
da de kun fikk et alternativt hotell presentert.  Dette var et hotell uten aircondition,
det var mye større enn deres opprinnelige hotell og det lå støyutsatt.  Løsningen med
portabel aircondition var langt fra optimal, både fordi slagen med avtrekksluft måtte
legges ut av døren slik at støy kom inn, og fordi apparatet i seg selv var svært støyende.
Nemnda har også lagt vekt på at klagebehandlingen på stedet fremstår lite velvillig.

Nemnda anbefaler etter en samlet vurdering at klageren får et prisavslag på 50% av
reisens pris. Feriereisen kostet opprinnelig kr. 49.155.  50% av dette beløpet er avrundet
kr. 24.600. Til fradrag går de allerede utbetalte kr. 12.062 for ubenyttet all-inclusive.
Gjenstående beløp blir kr. 12.538. Til fradrag går kr. 5.500 hvis dette beløpet er utbetalt.

Vedtak

Pakkereisenemnda anbefaler at klageren gis et prisavslag på 50% av reisens pris, hvilket
utgjør kr. 12.538. Til fradrag går eventuelt kr. 5.500 hvis dette er utbetalt.