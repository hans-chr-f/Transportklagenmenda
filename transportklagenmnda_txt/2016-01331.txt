Vedtak i Transportklagenemnda - Fly

Sammendrag

Krav om standarderstatning og refusjon ved forsinkelse. Tvist om tilbud om
omruting og reduksjon av erstatning etter EU-forordning 261/2004 artikkel 7.

Dato
15.08.2017

Saksnummer
2016-01331

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7001 fra Oslo lufthavn (OSL) til New York
(JFK) 4. desember 2016 kl. 18.05. Flyvningen ble forsinket med tre timer og 40 minutter,
og partene er ikke uenige om forsinkelsens lengde. 

Norwegian har tidligere tilbudt klager redusert standarderstatning på femti prosent av
600 euro pr. person. Klager anfører imidlertid at det følger av EU-forordning 261/2004
artikkel 7 at kompensasjonen kun kan reduseres dersom passasjeren blir tilbudt
omruting. Dette var ikke tilfellet i denne saken, og klager anfører at passasjerene er
berettiget til full kompensasjon på 600 euro pr. person. 

Utover dette har klager også fremsatt krav om refusjon av utgifter til mat i ventetiden på
kroner 1 129.

Tjenesteyterne har i det vesentlige anført
Norwegians flyvning DY7001 fra Oslo lufthavn til New York 4. desember 2016 kl. 18.05 ble
forsinket med tre timer og 40 minutter. 

Passasjerene har korrekt blitt tilbudt avkortet standarderstatning på 300 euro pr. person
da forsinkelsen var under fire timer, jf. EU-forordning 261/2004 artikkel 7. Norwegian har
allerede utbetalt refusjon av matutgifter og nevnte standardkompensasjon, og avviser
følgelig ytterligere krav fra klager i denne forbindelse.

Nemnda bemerker

Flyvningen fra Oslo lufthavn til New York 4. desember 2016 ble forsinket med tre timer
og 40 minutter. Det er ikke bestridt at klager har krav på standarderstatning i dette
tilfellet. Spørsmålet for nemnda er om erstatningen kan avkortes etter EU-forordning
261/2004 artikkel 7 nummer 2 bokstav c. 

Nemnda oppfatter klager slik at hun hevder at standarderstatningen kun kan reduseres i
de tilfeller der klager er omrutet. 

Hensynet bak reduksjonsbestemmelsen i EU-forordning 261/2004 artikkel 7 nummer
2 ved mer begrensede forsinkelser er at flyselskapene skal ha en oppfordring til
å oppfylle transportavtalen så langt det lar seg gjøre. I tillegg er begrensningen i
erstatningsansvaret begrunnet med at passasjerene normalt ikke lider like stort tap
dersom forsinkelsen er kortvarig. Det vises i denne sammenheng til Morten Kjelland:
"Flypassasjerers rettigheter ved forsinkelse og kansellering", Oslo 2013 side185.

Nemnda ser ingen grunn til å skille mellom tilfeller der flyvningen er forsinket, og de
tilfeller der passasjerene får en omruting med en annen flyvning. De samme hensyn
gjør seg utvilsomt gjeldende for begge situasjoner. Det vises også til Kommisjonens
tolkningsveiledning til EU-forordningen punkt 4.4.9. 

Nemnda har på ovennevnte bakgrunn kommet til at det er riktig at klagers
standarderstatning avkortes med femti prosent etter artikkel 7 nummer 2 bokstav c,
det vil si 300 euro pr. passasjer. Klager kan derfor ikke gis medhold i sitt krav om full
erstatning på 600 euro.

Vedtak

Transportklagenemnda - fly anbefaler ikke at klager gis medhold.