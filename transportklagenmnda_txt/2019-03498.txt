Vedtak i Transportklagenemnda - Fly

Sammendrag

Krav om standarderstatning og dekning av alternativ transport grunnet kansellering.

Dato
05.06.2020

Saksnummer
2019-03498

Tjenesteytere
Widerøe

Klager har i det vesentlige anført

Klager skulle reise fra Båtsfjord til Kirkenes den 3. juli 2019 med Widerøe. Flyet (WF970)
ble imidlertid kansellert på grunn av tåke. Klager måtte kjøre til Kirkenes med egen
bil, da det ikke var taxi tilgjengelig i Båtsfjord. Klager tok også med en annen passasjer
på denne turen. Klager viser til sin utregning og ber om å få totalt 2615, 60 NOK som
godtgjørelse for dette. Klager har fremmet krav om standarderstatning på 250 euro i
henhold til EU-forordning 261/2004.

Klager anfører at han aldri ble tilbudt busstransport.

Tjenesteyterne har i det vesentlige anført
Widerøes logger viser at det var en overflyvning pga vær/tåke. Den er med dette ikke
kompensasjonsberettiget. Det ble satt opp buss som alternativ fra Berlevåg via Båtsfjord
til Kirkenes.  Passasjeren benyttet seg ikke av dette tilbudet, og fikk flybilletten refundert.
Widerøe mener derfor at kjøring i egen bil ikke skal dekkes av flyselskapet.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.
Widerøe har fremlagt dokumentasjon som viser at det var tåke på Båtsfjord lufthavn,
og at flyet måtte fly over flyplassen. Etter nemndas syn har selskapet godtgjort
at kanselleringen skyldtes ekstraordinære omstendigheter som ikke kunne vært
unngått selv om alle rimelige tiltak var truffet. Klager har etter dette ikke krav på
standarderstatning  i henhold til EU-forordning 261/2004. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8.
Ifølge klager ble han aldri tilbudt omruting eller busstransport. Klager fikk sin far til å
kjøre seg og en annen passasjer i privatbil. Klager har beregnet kostnaden for kjøring tur-
retur, da faren måtte ta bilen tilbake til Båtsfjord. 

Av dokumentasjonen selskapet har lagt frem fremgår det imidlertid at Widerøe satte opp
busstransport for passasjerene til Båtsfjord. 
På bakgrunn av dette kan nemnda ikke anbefale at klager gis medhold i sitt krav på
dekning av kjøring med privatbil. Det er selvfølgelig beklagelig at klager ikke fikk med seg
tilbudet om busstransport, men nemnda finner ikke at det foreligger opplysninger som
gjør at selskapet kan lastes for det.

Klager har fått refusjon av den ubenyttede delen av billetten fra Båtsfjord til Kirkenes.

Vedtak

Transportklagenemnda-fly anbefaler ikke at klager gis medhold.