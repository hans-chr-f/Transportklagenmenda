Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
12.02.2016

Saksnummer
0711/15F

Tjenesteyter
Air Berlin

Krav om erstatning for ødelagt koffert.

Klager har i det vesentlige anført:

Klager reiste fra Oslo til Gran Canaria via Berlin den 1. oktober 2014. Ved ankomst oppdaget
klager at hennes bagasje var skadet, det vises til fremlagte bilder.

Klager krever erstatning for ødelagt bagasje.

Det vises for øvrig til klagers brev.

Air Berlin har ikke avgitt uttalelse til nemnda. Til klager har selskapet i det vesentlige
anført:

Klager bes henvende seg til sitt forsikringsselskap.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Air Berlin ved nemndas e-post av 24. juni 2015 med frist til 6. august 2015
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Air Berlin har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagers koffert
ble ødelagt under reisen til Gran Canaria via Berlin. Air Berlin er i henhold til luftfartsloven §

10-18 / Montrealkonvensjonen artikkel 17 ansvarlig for tap som følge av at innsjekket bagasje
blir skadd eller går helt eller delvis tapt som følge av hendelser under lufttransport. Nemnda
anbefaler at Air Berlin erstatter klagers tap.

For så vidt angår beløpets størrelse, bemerker nemnda at erstatningen må baseres på
gjenanskaffelsesverdien - det beløp klager må betale for å skaffe seg en ny tilsvarende koffert.
Klager skal på den annen side ikke tjene på skaden, og det må derfor gjøres fradrag for den
slitasje og verdiforringelse ellers som bruken av kofferten har medført.

Vedtak:

Transportklagenemnda-fly anbefaler at Air Berlin erstatter klagers tap.

Vedtaket var enstemmig.