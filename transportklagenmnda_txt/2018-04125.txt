Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.05.2019

Saksnummer
2018-04125

Tjenesteytere
Wizz Air

Klager har i det vesentlige anført

Klager og hennes reisefølge (til sammen to personer) skulle reise fra Torp til Gdansk den
20. april 2018 kl. 08:05 med W6 1744. Denne flyvningen ble kansellert da innkommende
fly ikke kunne lande på grunn av tåke. Neste fly denne dagen var fullbooket så første
ledige avgang ble den 21. april.

Klager valgte å dra fra Torp til Gardermoen for å prøve å få et fly til Gdansk senere på
dagen derfra. Det var fullt på senere fly med Wizz Air, klager kjøpte derfor billett med
annet selskap morgenen etter 21. april kl. 07:20. 

Klager krever standarderstatning 250 euro per person totalt 500 euro i henhold til EU-
forordningen 261/2004. Samt 362,26 euro for ekstra utgifter til togbilletter, hotell på
Gardermoen og mat.

Det vises for øvrig til klagers brev.

Tjenesteyterne har i det vesentlige anført
W6 1744 fra Torp til Gdansk ble den 20. april 2018 kansellert på grunn av dårlig vær
på Torp, det var dårlig sikt – mindre enn 150 meter. Det innkommende flyet W6 1743
fra Gdansk til Torp ble da omdirigert til Kristiansand. Wizz Air viser til vedlagt METAR
rapport. 

Wizz Air viser til EU-forordning 261/2004 artikkel 5 tredje ledd samt artikkel 14 første
ledd. 

Klager har fått informasjon om sine rettigheter i forbindelse med kanselleringen. 

Wizz ønsker å refundere klagers utgifter til nye flybilletter, kroner 1 518, men kan ikke
imøtekomme krav om refusjon av hotellutgifter på Gardermoen, da passasjerene på
flight W6 1744 ble tilbudt overnatting kostnadsfritt. 

Wizz Air mener hendelsen ikke er kompensasjonsberettiget i henhold til EU-forordning
261/2004 da årsaken var ekstraordinære omstendigheter utenfor Wizz Air sin kontroll.

Wizz Air kan på grunnlag av ovennevnte ikke imøtekomme klages krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet Wizz Air har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at foregående flyvning fra Gdansk til Torp ble omdirigert
til Kristiansand da det var umulig å lande på Torp som følge av tåke og lav sikt, og at W6
1744 fra Torp til Gdansk av den grunn ble kansellert. 

Klager har etter dette ikke rett til standarderstatning.

Klager anfører at hun pådro seg utgifter på 362,26 euro for ekstra utgifter til
togbilletter, hotell på Gardermoen og mat. En passasjers rett til forpleining etter EU-
forordningen 261/2004 artikkel 9 består så lenge hun venter på en omlegging av reisen, jf
retningslinjene av 15.06.2016 punkt 4.3.2. Da klager valgte å avbryte reisen med Wizz Air,
har hun ikke lenger krav på forpleining. 

Nemnda mener at flyselskapet heller ikke kan holdes ansvarlig for disse utgiftene i
medhold av luftfartsloven § 10-20, og viser til begrunnelsen for at klager ikke har rett
til standarderstatning. Nemnda mener flyselskapet har godtgjort at det har tatt alle
forholdsregler som med rimelighet kan kreves for å unngå tapet også i luftfartslovens og
Montreal-konvensjonens forstand.

Vedtak

Transportklagenemnda - fly anbefaler ikke at klager gis medhold.