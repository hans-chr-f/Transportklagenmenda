Vedtak i Transportklagenemnda - Fly

Sammendrag

Krav om dekning av kostnad til nye flybilletter
grunnet nektet befordring på planlagt returreise.

Dato
18.02.2022

Saksnummer
2021-01435

Tjenesteytere
SAS
Widerøe

Klager har i det vesentlige anført

Klager med reisefølge (til sammen to personer) reiste med fly fra Ørsta til Kirkenes.
Utreisen var den 10. september 2021, og hjemreisen den 12. september 2021. Reisen ble
kjøpt på sas.no. 

Ved utreise ble flyet omdirigert til Sandane Lufthavn. Klager med reisefølge kom for sent
frem til Gardermoen til å rekke flyet videre til Kirkenes. Da klager ikke kunne finne noen
representant for SAS på flyplassen, valgte han å ringe SAS sin kundeservice. Etter 45
minutter fikk han kontakt med en engelsktalende kundekonsulent. Klager med reisefølge
ble ombooket til et senere fly. De landet ni timer etter opprinnelig plan. 

Problemene oppstod på returreisen. Da de skulle sjekke inn på flyet i Kirkenes (med
SAS sin app), fikk de beskjed om å oppsøke flyplasspersonalet. Der var det ingen SAS-
representant. De fikk imidlertid kontakt med en representant fra Widerøe. Hun kunne
fortelle at reisen hadde blitt "låst" av den som ombooket dem på utreisen. Widerøe-
representanten kunne ikke hjelpe klager. Klager ringte SAS sin kundeservice, men de ikke
kunne hjelpe dem over telefonen. I samråd med Widerøe-representant på flyplassen og
SAS-representant på telefon, kjøpte klager nye flybilletter fra Kirkenes til Oslo, for å så ta
kontakt med SAS-konsulent på Gardermoen som skulle refundere kjøpsbeløpet og ordne
med reisen videre til Ørsta. 

Da klager og reisefølget ankom Gardermoen fant de en SAS-konsulent. Hun kunne
imidlertid ikke hjelpe dem. Hun ville heller ikke selge klager nye billetter, og sa at de
måtte få hjelp av Widerøe. Dette til tross for at reisen var kjøpt hos SAS. Konsulenten sa
imidlertid at SAS ville refundere alle utgifter i ettertid. Klager kjøpte dermed en ny reise
med Widerøe.

Klager har fremsatt krav om erstatning for utgiftene til kjøp av nye flybilletter fra Kirkenes
til Oslo (SAS) og Oslo til Ørsta (Widerøe). 

Klager ser at Widerøe ikke har kommentert klagen som gjelder returreisen, men kun
reisen den 10. september. Det er beklagelig at utreisen som skulle tatt fire timer, ble på
14 timer, men de kom frem og er fornøyde med dette. Saken er at Widerøe/SAS nektet
dem innsjekk på returen, og krevde at de kjøpte seg ny reise. Klager mener at Widerøe og
SAS i samarbeid bør refundere det klager måtte legge ut for nye billetter.

Tjenesteyterne har i det vesentlige anført
Widerøe har anført følgende:

WF177 OSL-HOV ble 09Sep21 omrutet til SDN grunnet været. Dette førte til at Crew og
fly havnet på feil plass og WF141 startet da fra SDN neste morgen. Det vises til vedlagt
operativ logg, Metar og metar-dekoder som bekrefter dette. 

Slik Widerøe forstår det gjelder denne klagen uregelmessighet på WF141/10Sep21. Han
hadde opprinnelig booket WF162, men denne er blitt endret 29Jun21 til WF141. 
SAS har tross oppfordring ikke fremmet tilsvar i saken.

Nemnda bemerker

Klager har i sin kommentar til Widerøe sitt tilsvar presisert at klagen først og fremst
gjelder problemene som oppstod i forbindelse med returreisen. Selskapene har blitt
gjort oppmerksom på klagers kommentarer, samt fått mulighet/ny frist til å kommentere
dette. Det har imidlertid ikke kommet inn noen nye kommentarer i saken.

Én av tjenesteyterne i saken, SAS, har ikke fremmet tilsvar. Nemnda kan treffe vedtak på
grunnlag av de opplysningene som er fremkommet tidligere i saken. 

Når det gjelder utreisen:

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at Widerøe har godtgjort at uregelmessigheten på utreisen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet. Dokumentasjonen viser at klagers flyvning (WF141) ble kansellert grunnet
værforhold sent på kvelden før klagers morgenavgang. Det var lavt skydekke i Hovden
(hvor den aktuelle maskinen skulle starte fra den 10. september 2021). Maskinen ble
med dette omdirigert til Sandane og fløy derfra neste morgen. Klager ble omrutet og
kom frem til sin destinasjon. 

Klager har etter dette ikke rett på standarderstatning for uregelmessigheten på utreisen. 

Når det gjelder returreisen:

Dersom passasjerer nektes ombordstigning mot sin vilje, skal flyselskapet i henhold til
EU-forordning 261/2004 artikkel 4 utbetale kompensasjon i samsvar med forordningens
artikkel 7, samt gi assistanse til passasjeren, jf. artikkel 8 og 9. 

Klager fikk ikke sjekke inn på flyet fra Kirkenes til Oslo (SK4473) den 12. september. Det
hele resulterte i at de måtte kjøpe nye flybilletter både fra Kirkenes til Oslo, og videre fra
Oslo til Ørsta/Volda. 

Basert på innsendt dokumentasjon finner nemnda at klager med reisefølge hadde en
bekreftet reservasjon på de aktuelle flyvningene den 12. september 2021. Det er ikke noe
som tilsier at klager kom for sent til innsjekk. Dette er heller ikke påberopt fra noen av
selskapene. Hverken SAS eller Widerøe har fremlagt noen forklaring eller dokumentasjon
på hvorfor klager klager ikke fikk være med på flyvningen fra Kirkenes. Nemnda finner
med dette at SAS som opererende flyselskap fra Kirkenes ikke hadde rimelig grunn til
å avvise klager, og at forholdet med dette må anses som en nektet ombordstigning, jf.
EU-forordning 261/2004 artikkel 4, definert i forordningens artikkel 3 nr. 2 bokstav j:
"Avvisning av passasjer på en flyvning, selv om de har møtt til innsjekking på de vilkår
som er fastsatt i artikkel 3 nr. 2, unntatt når det er rimelig grunn til avvisningen, f. eks. av
helse- eller sikkerhetsmessige årsaker eller fordi reisedokumentene er utilstrekkelige".
Nemnda anbefaler med dette at SAS utbetaler standarderstatning på 250 euro per
person for den nektede ombordstigningen. 

Ved nektet ombordstigning har klager rett på assistanse jf. EU-forordning 261/2004
artikkel 8 (omruting/refusjon). Klager har forklart at selskapene ikke kunne hjelpe dem
med dette, og at de på egenhånd måtte kjøpe nye flybilletter for å komme seg tilbake
til Ørsta/Volda. Dette kostet totalt 10196 NOK. Med bakgrunn i forordningens artikkel
8 anbefaler nemnda at SAS refunderer kostnadene til nye flybilletter. Passasjeren
skal imidlertid ikke reise gratis. Dersom noe av de opprinnelige flybillettene har blitt
refundert, kan det gjøres fratrekk av en slik sum.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler standarderstatning på 250 euro
per person grunnet nektet ombordstigning på returreisen, samt refunderer klagers
kostnader til nye flybilletter på returreisen.