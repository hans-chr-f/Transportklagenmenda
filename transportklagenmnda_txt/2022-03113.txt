Vedtak i Pakkereisenemnda

Sammendrag

Krav om dekning av merutgifter ved kansellering,
samt gebyr for bagasje med TAP Air Portugal.

Dato
15.02.2023

Saksnummer
2022-03113

Tjenesteytere
Ticket

Klager har i det vesentlige anført

Klagen gjelder en pakkereise for to personer med rutefly, TAP Air Portugal, og hotell,
Lisboa Apt. i perioden 15.10.2022 - 22.10.2022. Totalpris 11 473 kroner for fly og hotell
pluss bagasje 2 564 kroner.

Ved utreisen skriver klager at han hadde fått flybilletter uten tildelt sete. Dersom flyet
hadde vært fullbooket kunne de ha risikert å bli nektet ombordstigning ifølge TAP Air
Portugals personale. 

Bagasje var ikke inkludert i billetten og at det ikke var godt nok informert om dette
tillegget ved bestilling. Klager skriver følgende i e-posten til Ticket den 9. september
2022: "Jeg bestilte akkurat en tur til Portugal. Da jeg skulle bestille fikk jeg opp en beskjed
om at "bagasje kan kun bestilles på etterhånd". Jeg fikk aldri noe valg om å legge til
innsjekket bagasje da jeg bestilte hos dere. Fikk billettene tilsendt på mail i dag, og der
står det 0 x innsjekket bagasje." Klager ønsket å sjekke inn to kolli bagasje og ba Ticket
ordne dette. Klager måtte betale 2 564 kroner ekstra for å legge til to kolli bagasje.

Ved hjemreisen fra Lisboa ble flyet ble kansellert. Dette var en lørdag, utenfor Tickets
telefontid, så det var ikke mulig å få kontakt med Tickets kundeservice. Klager måtte stå
2 timer i kø for å snakke med TAP Air Portugal. Der fikk de beskjed om at det ikke var
mulig å komme seg til Norge denne dagen. Men klager kunne ta et fly til København og
overnatte der, og så ta et fly videre til Trondheim neste dag. 

Ved hjemreisen var også klagers flybilletter uten tildelt sete, og igjen stod de i fare for å
bli nektet ombordstigning. Dette ble klager også fortalt av TAP sitt personale ved gaten.

Klagers krav: Refusjon av flybillettene, 5 000 kroner, bagasje, 2 442,82 kroner, overnatting
og mat i forbindelse med flybytte i København. 2 564 kroner, totalt 10 006,82 kroner. 

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise for to personer med fly og hotell til Lisboa. Under
bestillingsprosessen får klager beskjed om at bagasje kun kan bestilles i etterkant. Klager
har dermed fått informasjon om at bagasje ikke er inkludert i pakkereisen.

Ticket ønsker likevel bare å avklare et par ting som klager må ha misforstått. Når du
bestiller flybillett, får du selvfølgelig plass uansett om du forhåndsbestiller eller ikke. Skal
du velge hvilket sete du vil ha, må du betale ekstra. Har du bestilt flybillett, har du alltid
plass på flyet. Det er da flyselskapet som velger ditt sete.

Klager har reist på sin flybillett. Klager ringte fra flyplassen på vei hjem da flyet var
kansellert og de ble omdirigert via København, noe som har resultert i overnatting.

Selv om returflygningen ble kansellert av flyselskapet, noe som er utenfor Tickets
kontroll, ble et nytt alternativ arrangert av flyselskapet uten ekstra kostnad for klager.
Når flyselskapet avbestiller og booker om til en flyvning med overnatting, er det
flyselskapets plikt å arrangere overnattingen. Det skulle flyselskapet tilbudt klager
direkte ved ombooking, jf. EU-direktivet 261/2004. Siden dette ikke ble ordnet, vil Ticket
refundere klagers merutgifter til overnatting og mat og kreve flyselskapet TAP Air
Portugal om refusjon. 

Klager fikk i bestillingsprosessen informasjon om at bagasje legges til i etterkant. To kolli
bagasje som klager valgte som tillegg til håndbagasje, 2 564 kroner, må betales av klager.

Ticket skriver i tilsvaret til nemnda at de erstatter klagers ekstra natt i København
inkludert mat på 2 441 kroner. Ticket kan ikke se at det foreligger grunnlag for ytterligere
refusjon. 

Det vises for øvrig til korrespondanse fra Ticket.

Nemnda bemerker

Klagen gjelder en pakkereise for to personer med rutefly, TAP Air Portugal, og hotell,
Lisboa Apt. i perioden 15.10.2022 - 22.10.2022. Totalpris 11 473 kroner for fly og hotell
pluss bagasje 2 564 kroner.

Klager har klagd på at han måtte betale ekstra for bagasje, samt at han fikk utgifter
tilknyttet returreisen sin som ble kansellert og han måtte overnatte i København. 

Klager fikk i bestillingsprosessen informasjon om at bagasje legges til i etterkant. Det
var kun håndbagasje som var inkludert i reisen som klager bestilte. To kolli bagasje som
klager valgte som tillegg til håndbagasje på 2 564 kroner, må betales av klager selv. Det
er ikke grunnlag for refusjon av dette i henhold til avtalen mellom partene. 

Når det gjelder klagers anførsel om manglende sete på flyet både tur/retur, mener
nemnda at dette beror på en misforståelse. Når man bestiller flybillett, får man plass på
flyet uansett om man forhåndsbestiller sete eller ikke. Dersom man skal ha et spesifikt
sete må dette betales ekstra for. Forholdet utgjør ikke en mangel, da klager har fått plass
på både tur og retur. 

Med hensyn til flyselskapets kansellering, må klager selv ta kontakt med TAP Air Portugal
og søke om standardkompensasjon etter EU-forordningen 261/2004. Ticket har tilbudt
seg å betale hotell og mat og kreve refusjon av flyselskapet i etterkant. For selve
flybilletten kan ikke nemnda skjønne annet enn at klager ikke har hatt utgifter med
denne. Nemnda anbefaler at Ticket refunderer 2 441 kroner som allerede tilbudt for
hotell og mat. I tillegg bør Ticket gi et prisavslag begrunnet i forsinkelsen som klager
fikk. Dette settes skjønnsmessig til 1 000 kroner og kommer i tillegg til 2 441 kroner som
Ticket allerede har tilbudt. Pakkereisenemnda anbefaler at klager gis delvis medhold.

Vedtak

Pakkereisenemnda anbefaler at klager gis delvis medhold.