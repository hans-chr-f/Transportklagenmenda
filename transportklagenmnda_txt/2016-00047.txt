Vedtak i Pakkereisenemnda

Sammendrag

Krav om refusjon av hele reisens pris grunnet umiddelbar
beskjed til Norwegian Holidays om bestilling av feil avreisedato.

Dato
14.11.2016

Saksnummer
2016-00047

Tjenesteytere
Norwegian Holidays

Klager har i det vesentlige anført

Klager bestilte en reise for to personer med innkvartering i et deluxe dobbeltrom på
Hotel Jan, Krakow i perioden 16.05.2017 – 18.05.2017.

Klager var uheldig og bestilte pakkereisen 16.05.2017 – 18.05.2017 og ikke fra 18.05.2017
– 21.05.2017 som hun hadde planlagt. Straks etter bestilling av reisen den 19. august
2016 oppdaget hun feilen og ringte og sendte e-post til Norwegian Holidays. 

Samme dag fikk hun svar tilbake fra Nowegian Holidays og de tilbød klager å refundere
beløpet, mot en kostnad på kr. 1.822 dersom hun foretok en ny bestilling innen den 22.
august 2016.

Det vises for øvrig til klagers brev.

Tjenesteyterne har i det vesentlige anført
Norwegian Holidays forstår saken slik, at det ble bestilt en pakkereise den 19. august
2016 fra Bergen til Krakow til 16.05. – 18.05.2017 for to personer med booking referanse
2UHJAG. Klager kontaktet Norwegian Holidays samme dag og ba om hjelp siden hun
bestilte reisen til feil dato. Hun ønsket egentlig å bestille samme reise fra 18.05 -
21.05.2017.

Når man gjør en bestilling på Norwegian Holidays hjemmeside
(www.norwegianholidays.com) er bestiller ansvarlig for å sørge for at alle opplysninger
er korrekte. Gjennom hele bestillingsprosessen ser man flydato, flytider og billettprisen
helt øverst eller på høyre side av skjermen. Og før man trykker bekreft og betal får man
beskjed om å forsikre seg at alt er riktig. Samtidig får man beskjed om å lese og bekrefte
at man godtar Norwegian Holidays reisevilkår. 

For pakkereiser gjelder spesielle regler som er tilgjengelig på Norwegian Holidays
hjemmeside. I vilkårene som omhandler endringer/avbestillinger fremgår følgende:
Endringer er ikke tillatt. Avbestillinger refunderes ikke.

Under Hjelp og kontakt, vanlige spørsmål fremgår: 
• Kan jeg endre bestillingen? Nei. Det er ikke mulig å endre en Norwegian Holidays-
bestilling.
• Jeg har gjort en feil under bestilling. Er det mulig å avbestille? - Nei
• Kan jeg avbestille? – Nei

Siden klager kontaktet Norwegian Holidays med en gang og ikke alle betalinger var blitt
gjennomført, viste de skjønn selv om det egentlig ikke er mulig å avbestille eller endre en
pakkereise.

Svaret klager fikk samme dag (19.08.2016) inneholdt et tilbud om at klager kunne bestille
en ny pakkereise innen 22.08.2016 til riktig dato og til regulær pris - og at Norwegian
Holidays avbooket og delvis refunderte den opprinnelige reisen. Kostnad for avbestilling
var kr. 1.822,44. som tilsvarte prisen Norwegian Holidays måtte betale for hotellbooking
som de ikke kunne avbestille. Alternativt kunne klager velge å gjennomføre reisen som
bestilt.

Den 21.08.2016 bestilte klager en ny pakkereise. Hun skrev deretter (22.08.2016) en
melding hvor hun bekreftet at hun hadde kjøpt ny billett og ønsket avbestilling og
refusjon av de opprinnelige billettene.

Norwegian Holidays har forsøkt å imøtekomme klagers krav med et kompromiss selv om
det egentlig ikke var mulig å endre eller avbestille pakkereisen og hun selv var ansvarlig
for å bestille reise til riktig dato.

Norwegian Holidays kan ikke imøtekomme klagers krav om refusjon av resterende beløp
på NOK 1.822,44 og de råder henne til å ta saken opp med selskapet der hun har sin
reiseforsikring.

Norwegian Holidays har gitt en delvis refusjon på totalt NOK 2.139,76.

Det vises for øvrig til brev fra Norwegian Holidays.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

I dette tilfellet har klageren godkjent og bekreftet reisen, samt godtatt arrangørens vilkår
i og med betaling.  

De forskjellige operatører i dette markedet har ulike regler.  Noen velger å være mer
fleksible enn andre, og i noen tilfeller kan man betale litt mer for å ha avbestillingsretten
til hotellet i behold. Sanksjonen bak den type rigide regler Norwegian Holidays opererer
med er at arrangøren kan miste kunder fordi tilbudet  kvalitativt av mange vil anses for å
være dårligere enn konkurrentenes.

Nemnda kan etter en samlet vurdering ikke se at klageren har krav på refusjon i dette
tilfellet.

Vedtak

Pakkereisenemnda kan ikke se at klageren har krav på refusjon i dette tilfellet.

Vedtaket er enstemmig.