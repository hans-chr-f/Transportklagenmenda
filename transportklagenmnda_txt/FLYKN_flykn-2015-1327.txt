Vedtak i Transportklagenemnda - Fly

Sammendrag

Krav om erstatning grunnet kansellering.

Dato
02.11.2016

Saksnummer
1327/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Oslo til Vilnius den 26. mars 2015 med DY1082 og retur den 29. mars
2015. Denne flyvningen ble kansellert, og klager ble booket om til avreise den 29. mars med
retur den 5. april 2015.

Klager endte opp med å reise hjem til Tønsberg for så å returnere til Gardermoen igjen den
29. mars. Dette medførte ekstrautgifter på til sammen 1&nbsp;660 kroner. Av dette beløpet
er 900 kroner klager betalte sitt barnebarn for å kjøre dem fra Tønsberg til Drammen tidlig
avreisedagen. Det gikk ikke buss, og alternativet ville være drosje til 1&nbsp;800 - 2&nbsp;000
kroner.

Klager krever standarderstatning i henhold til EU-forordning 261/2004 samt påløpte
ekstrautgifter

Det vises for øvrig til klagers brev.

Norwegian har i det vesentlige anført:

DY1082 fra Oslo til Vilnius 26. mars 2015 ble kansellert på grunn av snøvær på Gardermoen
denne dagen. Det vises til fremlagt dokumentasjon.

Norwegian har delvis refundert klagers utlegg til transport til og fra Gardermoen, med kroner
643,50 og 567.

Norwegian viser til EU-forordning 261/2004 hvor det fremgår:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.»

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav om kompensasjon.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda legger på bakgrunn av de foreliggende opplysninger til grunn at DY1062 fra Oslo
til Vilnius den 26. mars 2015 ble kansellert som følge av vanskelige værforhold dagen før.
Nemnda viser til fremlagt log og værrapport. Nemnda er av den oppfatning at dette er å
anse som en ekstraordinær omstendighet i forordningens forstand. Nemnda finner videre
godtgjort at kanselleringen ikke kunne vært unngått selv om alle rimelige tiltak var truffet.
Kanselleringen gir således ikke rett til standarderstatning etter EU-forordningen.

Ved kansellering har passasjeren valget mellom omruting snarest mulig på tilsvarende
transportvilkår til det endelige bestemmelsesstedet eller full refusjon av billetten, jf.
forordningen artikkel 5, jf. artikkel 8. Klager valgte omruting.

Omruting ble først antatt å kunne skje neste dag, og klagerne overnattet på hotell ved
Gardermoen. Norwegian dekket disse utgiftene i henhold til forordningen artikkel 5, jf. artikkel
9.

Det viste seg at omruting først kunne skje etter ytterligere to dager. Klagerne valgte da å reise
hjem til Tønsberg og overnatte hjemme. Det følger av forordningen artikkel 9 at Norwegian
skal erstatte utgifter mellom lufthavnen og hjemmet og retur.

Klager har redegjort for sine utlegg, som beløper seg på til sammen 1&nbsp;660 kroner.
Norwegian sa seg i begynnelsen først villig til å betale 643 kroner. Norwegian har i
klageomgangen økt sitt tilbud til 1&nbsp;211 kroner. Det gjenstår således en differanse på
449 kroner. Uenigheten gjelder nå utgifter til reisen fra Tønsberg til Drammen for å nå flytoget
om morgenen.

Klager har opplyst at det ikke var mulig å reise fra Tønsberg til Drammen med buss så tidlig på
dagen. Norwegian har ikke bestridt dette, og nemnda legger klagers opplysninger til grunn.

Klager har videre opplyst at drosje ville koste mellom 1&nbsp;800 kroner og 2&nbsp;000
kroner. Norwegian har ikke kommentert dette, og nemnda legger klagers opplysninger til
grunn. Klager har opplyst at så vel han som hans kone nærmer seg 90 år.

Klagerne fikk sitt barnebarn til å kjøre seg fra Tønsberg til Drammen denne morgenen.
Barnebarnet lånte bil til 300 kroner og fikk 600 kroner av sine besteforeldre for kjøringen.
Barnebarnet har bekreftet dette etter opptegnelse fra klager.

Nemnda har ved den videre vurdering delt seg i et flertall og et mindretall. Flertallet,
lederen og forbrukernes representanter, finner det etter omstendighetene
sannsynliggjort at klagerne ble påført en utgift på 900 kroner til transporten fra
Tønsberg til Drammen. Flertallet viser til erklæring fra klagernes barnebarn. Flertallet
legger til grunn at dette er vesentlig rimeligere enn om klagerne hadde benyttet
offentlig transportmiddel - taxi, noe de ellers ville hatt krav på å få dekket. Flertallet
anbefaler derfor at Norwegian erstatter klagers samlede utgifter på 1&nbsp;660
kroner. Til fradrag går eventuelt utbetalt beløp

Mindretallet, flyselskapenes representanter, er av den oppfatning at Norwegian kun
er ansvarlig for å erstatte dokumenterte utgifter. Norwegian har akseptert å betale
for kjøringen i henhold til statens satser. Eventuell godtgjørelse til sjåføren må etter
mindretallets vurdering inngå i satsene.

På bakgrunn av flertallets vurdering, traff nemnda slikt

Vedtak:

Transportklagenemnda-fly anbefaler at Norwegian erstatter klagers samlede utgifter på
1&nbsp;660 kroner. Til fradrag kommer eventuelt utbetalt beløp.