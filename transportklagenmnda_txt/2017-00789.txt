Vedtak i Transportklagenemnda - Fly

Sammendrag

Krav om erstatning for ødelagt mobiltelefon.

Dato
19.12.2017

Saksnummer
2017-00789

Tjenesteytere
Norwegian

Klager har i det vesentlige anført

Klager reiste med Norwegians flyvning DY1060 fra Oslo lufthavn (OSL) til Tallinn (TLL) 27.
februar 2017. Han hadde bestilt returbillett til Oslo 31. mars 2017. 

Ved avreise hadde klager ved en feil blokkert simkortet på sin cirka fire måneder gamle
LG mobiltelefon. Han hadde ikke PUK-koden tilgjengelig. Klager pakket mobilen inn i
bobleplast og puttet den i sidelommen på bagen. Da klager kom til Oslo og skulle ordne
telefonen, oppdaget han at skjermen var knust. Telefonen fungerte ikke i det hele tatt. 

På ovennevnte bakgrunn har klager fremsatt krav om erstatning for telefonen, et krav
som beløper seg til kroner 3 466,35.

Tjenesteyterne har i det vesentlige anført
Norwegian mottok 8. april et krav fra klager om erstatning for knust mobiltelefon i
innsjekket bagasje. Skaden ble ikke meldt direkte ved ankomst eller innen syv dager etter
reisen. 

Det følger av Norwegians avtalevilkår at skadet bagasje må fremvises til selskapets
representanter på flyplassen umiddelbart. Hvis passasjeren ikke oppdager skaden
før etter å ha forlatt flyplassen, må passasjeren reise tilbake for å melde skaden. Den
skadede bagasjen, bagasjelapppene og reisedokumenter må medbringes. Erstatning for
skadet bagasje gis ikke dersom selskapet ikke får beskjed innen rimelig tid. Selskapet
viser også til Montrealkonvensjonen artikkel 31. 

Norwegian avviser på ovennevnte grunnlag klagers krav.

Nemnda bemerker

Klager reiste med Norwegian fra Tallinn til Oslo 31. mars 2017. Han hadde pakket sin
mobiltelefon inn i bobleplast og lagt den i sidelommen på sin bag. Da han kom frem til
Oslo, var skjermen på mobiltelefonen knust.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen", jf. bestemmelsens annet ledd. 

Klager meldte fra om skaden i e-post til Norwegian av 8. april 2017. Dette er mer enn syv
dager etter fristen, og altså for sent. 

Nemnda bemerker videre at det uansett innebærer risiko å pakke en knusbar
mobiltelefon i bagasje som sendes med fly. Nemnda mener at klager er nærmest til å
bære ansvaret for dette tapet.

Vedtak

Transportklagenemnda - fly anbefaler ikke at klager gis medhold.