Vedtak i Pakkereisenemnda

Sammendrag

Krav om prisavslag pga. maur i leiligheten.

Dato
01.06.2016

Saksnummer
245/15P

Tjenesteyter
Ving Norge AS

Saken gjelder:

Krav om prisavslag pga. maur i leiligheten.

Klager har i det vesentlige anført:

Klager bestilte en reise for 2 voksne og 1 barn under 2 år med innkvartering i en 2-
romsleilighet på Sunwing Alcudia Beach, Las Palmeras i perioden 11.07.15 - 19.07.15.

Klager ankom hotellet lørdag kveld 11.07.2015 og oppdaget en del maur på hotellrommet.
Det var maur i gangen, i stuen, på badet, på balkongen og oppe på kjøkkenbenken. Klager sa
fra i resepsjonen søndag 12.07, men ingenting ble gjort før de sa fra til renholdspersonalet
mandag 13.07. Det ble vasket og ifølge renholdspersonalet også sprøytet mot maur.

Det var litt mindre maur dagen etter, men onsdag 15.07 var det like mye maur igjen. Klager sa
nok en gang fra til renholdspersonalet og de skulle igjen vaske og sprøyte. Det samme gjentok
seg og fredag kveld var det verre enn noen sinne. Det var veldig mye maur og det endte med
at klager brukte en håndduk og vasket hele gulvet med oppvasksåpe før de klarte å legge seg.
Klager følte det ikke hadde noen hensikt å klage mer på dette til hotellet, siden de skulle dra
hjem dagen etter og tidligere klager ikke hadde hjulpet.

Dette ødela store deler av klagers opphold, da de hele tiden så seg for før de gikk på gulvet og
brukte kjøkkenet. Klager var hele tiden nøye med å vaske etter måltid osv. og passet på at det
ikke lå noen smuler noen plass. Dette skal ikke være nødvendig.

Klagers lille datter var til tider litt redd og de ble slitne av hele situasjonen. Klager hadde
absolutt ikke forventet så store problemer med  maur på et 4-stjerners hotell til over
20&nbsp;000 for en uke og de hadde i alle fall ikke forventet at det ikke ble ordnet.

Klager var overbeviste om at når de snakket med en svensk resepsjonist på et Sunwing
hotell, så burde det holde. Klager viser til Vings henvisning: «Avhjelp: Kunden kan kreve at
arrangøren avhjelper mangelen dersom dette kan skje uten urimelig kostnad eller ulempe for
ham. Avhjelpen må skje innen rimelig tid og uten vesentlig ulempe for kunden.»

Avhjelpen skjedde ikke innen rimelig tid, den skjedde ikke i det hele tatt. Ulempen med å
klage gjentagende ganger, bo i en insektsinfisert leilighet og følelsen av å ikke bli tatt på alvor
når man prøver å ordne problemet selv, anser klager ikke som «uten vesentlig ulempe for
kunden».

Klager krever et prisavslag på 25 - 30% av reisens pris.

Det vises for øvrig til klagers brev.

Ving har i det vesentlige anført:

Klager har ikke kontaktet Vings reiseledere på stedet for å melde i fra om problemer
med maur. Ving påpeker viktigheten av å ta kontakt med turoperatøren på billetten,
i avreisemail, på http://www.ving.no/reklamasjoner samt i Reisevilkårene punkt 8.2
som er gjengitt på http://www.ving.no/mangler. Der står det bl.a.: Avhjelp:Kunden kan
kreve at arrangøren avhjelper mangelen dersom dette kan skje uten urimelig kostnad
eller ulempe for ham. Avhjelpen må skje innen rimelig tid og uten vesentlig ulempe
for kunden. Avslår kunden retting som vil avhjelpe mangelen, eller unnlater han å
reklamere til arrangøren eller arrangørens representant der dette er mulig, slik at
retting kan skje, mister han retten til ytterligere krav. Kontakten er også viktig for å
fastslå om det faktisk foreligger en mangel eller ikke.

Vings Reiseinformasjon er en del av avtalen mellom Ving og deres kunder. Her skriver
Ving følgende under «Insekter og dyr»: Insekter som maur, mygg eller kakerlakker kan
forekomme uavhengig av hotellstandard. Gi i så fall beskjed og det vil bli sprøytet. Det ytes
ingen erstatning for ulemper med insekter og dyr.

Ving har undersøkt nærmere med hotellet hva som ble rapportert til dem og hvilke tiltak som
ble gjort. Resepsjonen har notert en henvendelse fra klager dagen etter ankomst. De sendte
personale for å spraye mot maur umiddelbart. Etter dette har de ikke fått noen henvendelser
fra klager.

Ving kan ikke se at det foreligger grunnlag for prisavslag

Det vises for øvrig til brev fra Ving.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet. Dersom turarrangøren ikke har gitt anvisning på noe
annet, vil det etter nemndas vurdering være naturlig å ta opp manglene direkte med hotellet.
Fører ikke dette frem, må turarrangøren kontaktes snarest. Dersom manglene ikke tas opp på
reisemålet på en måte som gir turarrangøren mulighet til å avhjelpe manglene, vil man ikke nå
frem med krav om prisavslag i ettertid.

Nemnda legger til grunn at klageren tok kontakt med resepsjonen om maurproblemet, og at
det da ble løst kortsiktig ved at en fra renholdspersonalet sprøytet mot maur. Etter det som er
opplyst kom imidlertid maurene tilbake, og det ble igjen sprøytet etter at klageren hadde sagt
fra til renholdspersonalet. Tiltaket hadde imidlertid i følge klageren kun kortvarig effekt.

Nemnda har forståelse for at det var slitsomt at maur stadig kom inn i leiligheten. Hadde
klageren kontaktet Vings stedlige representanter er det mulig at de kunne ha løst problemet
ved å flytte klageren til en annen leilighet eller til et annet hotell. Når slik kontakt ikke ble tatt,
var arrangøren uvitende om problemet. I medhold av regelverket har klageren ikke krav på
prisavslag når saken ikke ble tatt opp på reisemålet på en måte som ga arrangøren anledning
til å avhjelpe manglene.

Vedtak:

Pakkereisenemnda kan ikke anbefale at det blir gitt noe prisavslag i dette tilfellet.

Vedtaket er enstemmig.