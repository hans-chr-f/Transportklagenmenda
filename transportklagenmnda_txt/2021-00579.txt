Vedtak i Transportklagenemnda - Fly

Sammendrag

Spørsmål om erstatning for skadet bagasje

Dato
12.10.2021

Saksnummer
2021-00579

Tjenesteytere
Norwegian Air Shuttle

Klager har i det vesentlige anført

Klager reiste 17. februar 2021 med DY360 fra Evenes til Gardermoen, da koffertens
håndtak ble skadet slik at det ikke var mulig å dra ut håndtaket ved bruk. Klager sendte
krav til Norwegian hvor selskapet avviste kravet med den begrunnelse at skaden var å
anse som alminnelig slitasje. 

Klager krever at Norwegian sørger for nytt håndtak til kofferten.

Tjenesteyterne har i det vesentlige anført
Norwegian har tross flere oppfordringer ikke inngitt tilsvar til Transportklagenemnda.

Nemnda bemerker

Norwegian har ikke svart nemnda. Nemnda kan likevel treffe vedtak på grunnlag av de
opplysninger som er fremkommet i saken, jf. transportklagenemndforskriften § 5-3,
tredje ledd.

Etter luftfartsloven § 10-18 er flyselskapet ansvarlig for skade på bagasje mens den er i
dets varetekt.

Klager har ikke fremlagt skaderapport fra flyplassen, men Norwegian har behandlet
klagers krav som ble rapportert til selskapet syv dager etter at reisen fant sted. Nemnda
legger derfor til grunn at det ikke er bestridt at skaden oppstod mens kofferten var i
flyselskapets varetekt.

Norwegian har i sitt svar til klager uttalt at skaden på koffertens håndtak går inn under
hva som anses som alminnelig slitasje ved frakt av bagasje. Ifølge klager var skinnen til
håndtaket bulket slik at det ikke er mulig å få dratt ut håndtaket ved bruk. 

Nemnda er enig i at det må anses som påregnelig med bruksmerker og mindre
kosmetiske bulker ved frakt av bagasje, men i de tilfeller hvor bagasjen ikke kan brukes
slik den er tiltenkt vil det være tale om en skade, og noe mer enn hva som kan anses
som alminnelig slitasje. Norwegian har ikke kommentert klagers informasjon til nemnda.
Nemnda legger derfor klagers opplysning til grunn og mener at Norwegian må dekke
klagers skade på kofferten. 

Nemnda viser til at klager har oppgitt at ny pris på kofferten er kr 2000. I tråd med
fast praksis gjøres det fratrekk for slitasje og verdiforringelse ved fastsettelsen av
erstatningen. Klager har opplyst at kofferten er maksimalt 7 år gammel. Nemnda
fastsetter erstatningen skjønnsmessig til kr. 600. Nemnda påpeker at klager ikke
kan kreve at flyselskapet reparerer kofferten. Det han kan kreve er en økonomisk
kompensasjon, og klager må da eventuelt selv innlevere kofferten til reparasjon.

Norwegian har gjennomgått en restruktureringsprosess. Kravet i denne saken er
imidlertid oppstått etter fristdagen (18. november 2020) i restruktureringen, og klagers
krav er derfor ikke påvirket av restruktureringen.

Vedtak

Transportklagenemnda anbefaler at Norwegian betaler klager en økonomisk
kompensasjon på kr 600 for skaden på kofferten.