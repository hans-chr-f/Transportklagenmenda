Vedtak i Transportklagenemnda - Fly

Sammendrag

Krav om standarderstatning grunnet ruteendring.

Dato
28.06.2022

Saksnummer
2022-00337

Tjenesteytere
SAS

Klager har i det vesentlige anført

Klager skulle reise fra Bergen til Oslo den 23. desember kl 09.25 med SK252. Dagen før
avreise ble klager informert om at flyvningen var kansellert, og at han var booket om til
ny avgang tidligere på dagen kl 07.40. Klager aksepterte ruteendringen, men måtte ta
drosje til flyplassen grunnet den tidlige avgangen, pris kroner 489. 

SAS har refundert kroner 360 av kroner 489 for drosje. Flyselskapet har imidlertid trukket
kroner 129 lik det det koster med flybussen en vei, da de mener klager uansett måtte
kommet seg til flyplassen. Klager mener SAS kun burde trukket det beløpet som bybanen
koster, kroner 40. Klager krever derfor ytterligere kroner 89 i refusjon.  

Klager krever standarderstatning 250 euro i henhold til EU-forordning 261/2004, samt
kroner 89 for drosje.

Tjenesteyterne har i det vesentlige anført
SK252 ble kansellert grunnet unormalt høyt sykefravær hos ansatte, blant annet på
grunn av gjeldende karanteneregler i forbindelse med covid-19. 

I desember 2021 opplevde SAS en dramatisk økning i sykefravær i alle de tre
skandinaviske landene selskapet opererer i. I midten av desember var det på flere
dager nær en dobling fra 2019. Dette henger sammen med både omikronvariantens
fremmarsj, men også karantene- og isolasjonsregler.

SAS anfører at et slikt høyt sykefravær i seg selv må være en slik ekstraordinær situasjon
som fritar erstatningsplikten. Alle bedrifter opplever sykefravær, men ikke i et omfang
som dette, SAS viser til fremlagt dokumentasjon. I dette tilfellet har de ansatte i tiIlegg
måttet forholde seg til regler om karantene og isolasjon gitt av myndighetene. Det må
være klart at SAS ikke har noen mulighet til å påvirke disse reglene. Det finnes ingen
rimelige tiltak SAS kan treffe for å unngå disse omstendighetene.

Etter kanselleringen ble klager booket om til første mulige alternativ som var SK244 kl
07:40 samme morgen, og klager reiste på denne avgangen.

Klager krever også dekket taxi regning til flyplassen på NOK 489. SAS påpeker at
passasjeren uansett måtte reise til flyplassen for sin opprinnelige avgang og at dette
ikke er en utgift flyselskap plikter å erstatte ved kanselleringer. Imidlertid har SAS likevel
valgt å dekke denne kostnaden, fratrukket pris en vei med flybussen Bergen sentrum til
Flesland (NOK 129).

SAS mener kanselleringen må anses som en ekstraordinær omstendighet jf.
EU-forordning 261/2004 artikkel 5, og kan ikke imøtekomme klagers krav om
standarderstatning.

Nemnda bemerker

En ruteendring innebærer kansellering av en avtalt flygning. Kansellering gir rett
til standarderstatning med mindre flyselskapet godtgjør at forsinkelsen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5.

Nemnda oppfatter SAS sitt tilsvar som at kanselleringen av SK252 skyldtes mangel på
besetning, som en direkte årsak av covid-19-utbruddet, nærmere bestemt utbruddet av
den nye mutasjonen omikron.  

Sykdom blant besetningen kan være en ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Nemnda har delt seg i et flertall og et mindretall.

Flertallet i nemnda - nemndas leder og forbrukerrepresentantene -  mener at SAS ikke
har sannsynliggjort overfor nemnda at kanselleringen av nettopp denne flighten skyldtes
omstendigheter som ikke kunne vært unngått om alle rimelige tiltak hadde vært truffet.
Klager har derfor rett på standarderstatning.

Nemndas flertall mener etter dette at klager har krav på standarderstatning med 250
euro.

Nemndas mindretall - bransjerepresentantene - mener SAS i tilstrekkelig grad har
sannsynliggjort at den aktuelle kanselleringen skyldes ekstraordinære omstendigheter.
Den dokumentasjonen SAS har fremlagt viser etter mindretallets syn at kanselleringen
skyldes ekstra høyt sykefravær blant crew, som sto i direkte sammenheng med
pandemien.

Klager krever videre refusjon av utgifter til drosje. Standarderstatningen er ment å dekke
både økonomisk og ikke-økonomisk tap. Standarderstatningen overstiger utgiftene til
drosje (kroner 89). Denne utgiften må anses dekket av standarderstatningen. Denne
delen av klagers krav tas derfor ikke til følge. 

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler 250 euro til klager.