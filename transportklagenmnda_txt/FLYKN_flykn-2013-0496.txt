Vedtak i Transportklagenemnda - Fly

Sammendrag

Krav om standarderstatning grunnet kansellering/forsinkelse.

Dato
13.01.2014

Saksnummer
496/13F

Tjenesteyter
Widerøes Flyveselskap AS

Krav om standarderstatning grunnet kansellering/forsinkelse.

Klager har i det vesentlige anført:

Klager skulle reise Namsos - Bergen t/r via Trondheim den 20. - 23. juni 2013.

WF740 fra Namsos til Trondheim den 20. juni ble forsinket slik at klager mistet sin
videreforbindelse. Klager ankom Bergen 2 timer og 5 minutter forsinket

WF744 fra Trondheim til Namsos den 23. juni ble kansellert. Kanselleringen medførte
busstransport fra Værnes til Namsos. Klager ankom Namsos 2 timer og 45 minutter senere
enn planlagt.

Klager krever standarderstatning 250 euro for begge hendelsene.

Det vises for øvrig til klagers brev.

Widerøe har i det vesentlige anført:

WF740 ble forsinket 34 minutter, og WF744 ble forsinket 2 timer, som følge av tekniske feil.
Det vises til fremlagte tekniske rapporter.

Forsinkelsene er ikke kompensasjonsberettiget i henhold til EU-forordning 261/2004, da
forsinkelsene var på under tre timer, og fordi uregelmessighetene oppstod på grunn av
ekstraordinære omstendigheter utenfor Widerøes kontroll.

Ved forsinkelser kan passasjerene velge enten ombooking og forpleining, eller å avbryte
reisen mot full refusjon. Klager valgte førstnevnte.

Widerøe kan på grunnlag av ovennevnte dessverre ikke imøtekomme klagers krav om
standarderstatning.

Nemnda bemerker:

Nemnda legger på bakgrunn av de foreliggende opplysninger til grunn at flygningen WF740
fra Namsos til Trondheim ble forsinket slik at klager ikke rakk videreforbindelsen til Bergen.
Klager ankom Bergen om lag to timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Klager ankom det endelige bestemmelsesstedet, Bergen, om lag to timer forsinket. En
forsinkelse av denne lengde gir ikke rett til standarderstatning.

Nemnda legger videre til grunn at det oppstod tekniske problemer på flyet som skulle operere
ruten WF744 fra Trondheim til Namsos. Passasjerene ble fraktet med buss til Namsos. Selv om
flyet senere fløy til Namsos, legger nemnda på bakgrunn av de foreliggende opplysninger til
grunn at WF744 ble kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved en elektrisk komponent i flyet.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.