Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
03.12.2019

Saksnummer
2019-00380

Tjenesteytere
SAS

Klager har i det vesentlige anført

Klager med reisefølge, to voksne og ett barn, skulle reise fra Ålesund via Bergen og
København til Tokyo den 22. mars 2018. Flyet fra Ålesund til Bergen ble kansellert som
følge av dårlig vær i Bergen og fordi det ifølge SAS ikke ville være trygt å lande under slike
værforhold for flytypen som opererte strekningen.

Etter en hel dag på Vigra flyplass dro de hjem for å sove i egne senger. De fikk så
beskjed om at tidligste utreise kunne skje den 24. mars og da via Hong Kong. De mistet
bortimot to døgn, og de gikk glipp av debutkonserten til barnebarnet, som var en av
hovedgrunnene for reisen til Tokyo.

Klager krever standarderstatning på 600 euro pr. person i henhold til EU-forordning
261/2004 for forsinket ankomst til Tokyo.

Tjenesteyterne har i det vesentlige anført
SK4147 fra Ålesund til Bergen den 22. mars 2018 kansellert på grunn av værforhold.
Det vises til fremlagt værrapport og dokumentasjon fra "Traffic & Flight Information"
og "Daily Operations Report". SK4147, skulle operere strekningen Trondheim, Ålesund,
Bergen. Flymaskinen hadde avgang fra Ålesund klokken 11.30 med retning Bergen, men
den kunne ikke lande i Bergen på grunn av værforholdene og måtte derfor gå tilbake
til Ålesund. Værforholdene i Bergen tilsa at det ikke var trygt å lande for flytypen som
opererte strekningen. SK4147, flyindivid EIFPI, var operert av CityJet og CityJet har annet
system på sine fly enn for eksempel Airbus Det er kapteinen som har det fulle ansvaret
for sikkerheten til passasjerer, mannskap og flymaskin og en slik beslutning tas etter
nøye vurdering av forholdene der og da. 

Fra bookinghistorikken kan man se at klager med reisefølge ble forsøkt booket om til
ny alternativ reise samme dag, men at det ikke lyktes å finne ledige seter helt fram til
endelig destinasjon. Klager med reisefølge ble deretter booket om til en ny rute til Tokyo
via Oslo, Stockholm og Hong Kong den 24 mars.

Kanselleringen av SK4147 var forårsaket av værforholdene i Bergen og er å anse som en
ekstraordinær hendelse utenfor flyselskapets kontroll. SAS har videre gjort alle rimelige
tiltak for å tilby de reisende en alternativ reiserute og legger til at dette var rett før
påskeutfarten i mars 2018. 

Med bakgrunn i ovennevnte kan SAS ikke imøtekomme klagers krav om kompensasjon i
henhold til forordningen.

Nemnda bemerker

Kansellering gir rett til standardkompensasjon med mindre flyselskapet kan godtgjøre
at kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

SAS har vedlagt dokumentasjon som viser at SK4147 ble omdirigert tilbake til Ålesund
pga. værforholdene i Bergen. Værforholdene var av en slik art at flyet ikke trygt kunne
lande der.
Klager ble forsøkt omrutet samme dag. Det var imidlertid mange fulle fly da hendelsen
oppstod rett før påskeutfarten i mars 2018. Nemnda mener at omrutingen må anses
som rimelig etter omstendighetene som forelå. 

Nemnda er av den oppfatning at flyselskapet SAS har godtgjort at omdirigeringen og
den påfølgende kanselleringen skyldtes ekstraordinære omstendigheter som ikke kunne
vært unngått selv om alle rimelige tiltak var truffet. Klager har med dette ikke krav på
standarderstatning.

Vedtak

Transportklagenemnda–fly anbefaler ikke at klager gis medhold.