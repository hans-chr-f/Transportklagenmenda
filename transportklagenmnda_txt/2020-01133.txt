Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.11.2020

Saksnummer
2020-01133

Tjenesteytere
Widerøe

Klager har i det vesentlige anført

Klager skulle reise fra Stokmarknes med WF855 kl. 16:30 til Oslo via Bodø med SK4117
kl. 17:30 den 10. februar 2020. Flyvningen fra Stokmarknes ble kansellert på grunn av at
lufttrykket var så lavt at Dash 8-100 flyene ikke kunne fly. 

Klager viser til en AIC (Aeronautical Information Circular) publisert i juni 2018 av
Luftfartstilsynet. I dokumentet heter det at "Lufttrafikktjenesteytere må ta en
gjennomgang av egne systemer for å se om det skulle foreligge begrensinger knyttet til
ekstreme verdier av QNH som de eventuelt må utarbeide kompenserende tiltak for." 
Widerøe hadde altså blitt gjort oppmerksom på problematikken mer enn ett og et halvt
år før hendelsen inntraff. 

Klager mener at selv om kanselleringen var utløst av et uvanlig værfenomen er dette
likevel noe Widerøe med enkle tiltak kunne ha håndtert.

Klager krever standarderstatning på 250 euro i henhold til EU-forordning 261/2004.

Det vises for øvrig til klagers brev.

Tjenesteyterne har i det vesentlige anført
Widerøe viser til Metar som viser trykket på Skagen/SKG 946QNH i tidsrommet hvor
WF855 var planlagt (ETD 160It).

Kanselleringen av WF855 er ikke kompensasjonsberettiget i henhold til regulativet,
da uregelmessigheten oppstod på grunn av ekstraordinære omstendigheter. I dette
tilfellet var det historisk lavt lufttrykk som gjorde at Widerøe ikke kunne operere mange
av sine flyvninger. Flymaskinens barometriske høydemåler kan kun stilles ned til 948
hektopascal (hps), mens på denne dagen var det svært mange steder et trykk på godt
under dette.

Widerøe viser til uttalelse fra assisterende flygesjef og operativ avdeling:
«Dash-8 er den eneste flytypen som kan frakte passasjerer og frakt helårlig på det
norske kortbanenettet. Flytypen er utviklet på 80-tallet, og datidens teknologi var
elektromekanisk. Dette inkluderer flyets høydemålersystemer. Disse består bla av en
mekanisk «belg» for justering av lokalt lufttrykk og har derfor mekaniske ytterpunkter i
forhold til justeringsmuligheter. Derfor oppstår disse grensene i Dash-8-100/200/30 0’s
høydemålersystemer.

Ytterpunktene har vært ansett som adekvate. I de snart 27 årene som Dashen har
trafikkert på kortbanenettet har denne mekaniske justeringen, etter hva nåværende
operative ledelse har klart og bragt i erfaring, vært nok for alle de forhold som har vært
med lavt lufttrykk i perioden. Andre/nyere varianter av Dash-8, som eks Q4 eller andre
flytyper så som senere utgaver av Boeing 737 har digitale systemer og har dermed ikke
de samme mekaniske begrensninger som de mindre/eldre variantene. (Q4 kan som kjent
ikke operere på kortbane.)

Selv om Widerøes Dash-8 begynner å dra på årene er det opp gjennom årene gjort
flere modifikasjoner grunnet teknologiske fremskritt ifm både innflygingssystemer og
såkalt PBN navigasjon. Nettopp dette gjør at etablering av prosedyrer/tabeller for å
kunne operere utenfor høydemålerens mekaniske virkeområde, dermed blir en betydelig
mer omfattende oppgave for å sikre at en eventuell prosedyre ikke innvirker på andre
systemer som kan gi utilsiktede effekter, eller i verste fall true flysikkerheten. Derfor ble
det raskt klart for selskapet at når først denne ekstraordinære situasjonen først oppstod,
var det ingen quick fix som kunne løse problemet der og da.»

En betraktning som er essensiell i forhold til beslutning om videre drift var mulig dersom
Widerøe hadde hatt prosedyrer fra før og i så fall i hvilken utstrekning:

Det er en helt grunnleggende forskjell i sikkerhetsvurderingene dersom en eller noen få
flyplasser har trykk under 948 eller om en hel rekke av dem har (slik som var tilfellet her).

Risiko er en funksjon av sannsynlighet og konsekvens.

Altså: Sannsynlighet X mulig konsekvens=Risiko

Alle alternative (altså backup prosedyrer som er det vi snakker om i disse tilfellene), vil
medføre en noe forhøyet risiko ift. vanlige prosedyrer. Dette fordi:

- Alternative prosedyrer brukes sjelden. Det hjelper ikke å trene hvert halvår, man må ha
jevnlig eksponering for å sikre like god kompetanse på dem som de vanlige prosedyrene.

Dette er naturligvis ikke mulig, og risikoen vil derfor være noe høyere selv om den vil
være akseptabel.

- Alternative prosedyrer medfører at enkelte innflyginger må gjøres på gammel,
konvensjonell måte. Disse har noe høyere risiko enn de satellittbaserte.

Det er ikke sannsynlig at Widerøe ville latt trafikken gå upåvirket selv om selskapet hadde
hatt prosedyrene på plass. Dette på grunn av sannsynlighet for hendelse hadde vært
forhøyet grunnet så mange bevegelser vi snakket om. I tillegg var værforholdene stedvis
utfordrende med redusert sikt og lavt skydekke.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Widerøe hevder at årsaken til kanselleringen var at flyindividet som skulle operere
klagers flyvning ble kansellert grunnet uvanlig lavt lufttrykk. Dette førte til at dette flyet
og andre fly av samme flytype (de eldre Dash 8-maskinene) ble satt på bakken i påvente
av bedre værforhold. Det vises til fremlagte rapporter, logger og avisartikler. 

Etter nemndas syn er det værforholdene, ekstremt lavt lufttrykk, som var årsaken til
kanselleringen. Etter nemndas syn er slikt lavt lufttrykk å anse som ekstraordinære
omstendigheter. Videre mener nemnda at kanselleringen ikke kunne vært unngått
selv om alle rimelige tiltak var blitt truffet. Widerøes eldste Dash 8-maskiner er ikke
sertifiserte til å fly i så lavt lufttrykk, men flytypen er godkjent av Luftfartstilsynet til å
operere. Selv om alternative prosedyrer for de eldste Dash-8 flyene hadde vært på plass
på et tidligere tidspunkt, måtte det uansett foretas en vurdering av flysikkerheten slik det
er gjort i dette konkrete tilfellet.  

Nemnda anbefaler etter dette at klager ikke gis medhold. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at klager ikke gis medhold.