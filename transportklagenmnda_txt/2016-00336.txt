Vedtak i Transportklagenemnda
- Kollektivreiser

Sammendrag

Refusjon av ilagt gebyr og validering av billetter på bussholdeplassen. 

Dato
21.11.2016

Saksnummer
2016-00336

Tjenesteytere
Ruter

Klager har i det vesentlige anført

9. august tok klager buss 31 fra Aker Brygge til Sofienberg, om bord i bussen var det
kontroll. Klager ble ilagt gebyr for manglende billett. 

Klager pleier å gå om bord i den fremre døren på bussen, og setter seg alltid før
hun finner frem billetter for validering. Denne dagen stopper bussen langt frem på
holdeplassen og klager måtte gå om bord i en av de bakre dørene. I det hun satte seg
dukker en kontrollør opp og ber om å få se klagers billett. Klager viste frem tre billetter,
som viser seg å være brukt. Klager ønsket derfor å kjøpe billett av bussjåføren, men
pågående billettkontroll og alle menneskene gjør det vanskelig for klager å ta seg frem til
sjåføren. 

Under kontrollen, som klager opplevde som ubehagelig, staver kontrolløren navnet
hennes feil og beskylder henne for å ha oppgitt falskt navn. Klagers sønn var nylig
utsatt for id-tyveri og klager føler seg derfor sikrere om politiet er tilstede når det skal
fremlegges legitimasjon og man skal underskrive.  
Klager kjøper alltid billett og har alltid hatt gyldig billett ved tidligere kontroller. 

Klager ber om at gebyret blir slettet. 

Tjenesteyterne har i det vesentlige anført
Klager ble stoppet i kontroll på busslinje 31 den 5.august.2016, hun kunne ikke fremvise
gyldig billett da kontrollør ba om dette. 

Kontrollen startet kl 18:09, men gebyr ble ikke skrevet før kl. 19:12. Dette fordi klager ikke
ønsket å samarbeide og politiet måtte tilkalles, for å få bekreftet personalia.

Det er kundens ansvar å sørge for å ha gyldig billett når man reiser. I dette tilfelle ble
det fremvist tre enkeltbilletter, en var brukt og to var ikke aktivert. Av de som ikke var
aktivert var en kjøpt i 2014 og kan ikke lenger benyttes på grunn av prisendring, den
andre billetten var kjøpt i juni 2016. 

Når man går på buss eller trikk må billetten aktiveres umiddelbart ved påstigning.
Kortlesere er plassert ved alle dører, slik at de er lett tilgjengelige når man kommer på.
Ruter kan ikke tillate at man setter seg ned eller ordner med andre ting før man aktiverer
billetten, billetten må aktiveres ved påstigning. Her valgte Klager å sette seg ned, for
så og skulle aktivere billetten når kontrolløren kom. Det er for sent, gebyret er således
korrekt ilagt. 

Ruter kan ikke se grunn til å frafalle kravet om gebyr i dette tilfellet.

Nemnda bemerker

Klager ble påtruffet ved billettkontroll den 9. august på buss 31 fra Aker brygge til
Sofienberg uten gyldig billett og ble ilagt gebyr.  

Det fremgår av Ruters transportvedtekt punkt 5 at den reisende plikter å ha gyldig
billett før ombordstigning eller før man passerer kontrollsoner. Av samme bestemmelse
fremgår at passasjerer som ved kontroll ikke kan fremvise gyldig billett, vil bli ilagt et
gebyr. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Nemnda legger til grunn klagers opplysning om at bussen kjørte så langt fram at hun
ikke rakk å gå inn den fremste døren slik hun pleier. Hun er plaget med kronisk artritt og
leddsmerter og pleier først å sette seg, så finne fram billetten og få den stemplet.  

Det fremgår at den reisende har ansvar for å aktivere billetten før passering av
betalingsgrensen som er nærmeste valideringsautomat når man går inn en dør som
krever gyldig billett. Dette innebærer at man ikke først kan sette seg for så å finne fram
en billett. Den reisende bør har billetten lett tilgjengelig før påstigning.
Nemnda kan på denne bakgrunn ikke se at det er grunnlag for å anbefale at gebyret
slettes. 

Nemnda finner imidlertid grunn til å peke på at den reisende opplevde kontrollen, som
fant sted kort tid etter påstigning, som særdeles ubehagelig. Hun ble beskyldt for å
gi falske opplysninger, dvs. oppgi uriktig personalia. Dette fremgår av kontrollørens
påtegning. I ettertid må det legges til grunn at dette skyldtes feil staving av hennes
navn.  

Nemnda legger til grunn at årsaken til beskyldningen om oppgivelse av falskt navn,
skyldes at klager ikke viste legitimasjon. Hun har opplyst at hun ikke ønsket å samarbeide
blant annet fordi hun var redd for ID-tyveri. 

Etter en samlet vurdering av de konkrete omstendigheter i saken finner nemnda ikke å
anbefale at klager gis medhold 

Vedtak

Transportklagenemnda Kollektivtransport finner ikke å kunne anbefale at gebyret
frafalles. 

Vedtaket er enstemmig