Vedtak i Pakkereisenemnda

Sammendrag

Saken gjelder erstatning etter flyforsinkelse.

Dato
06.02.2013

Saksnummer
93/12

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: kr 51.426,-

Saken gjelder:

Saken gjelder erstatning etter flyforsinkelse.

Klager opplyser at etter en rundtur i India og Nepal ble flyet fra Kathmandu til Delhi
kansellert. Da de dagen etter kom til Delhi, klarte ikke Star Tour/Temareiser å skaffe
plass videre til Finland før etter ytterligere en dags venting slik at de kom hjem 2 dager
senere enn de skulle. Klager, som driver privat tannlegeklinikk, krever dekket tapte
inntekter og erstatning for påløpte kostnader i 2 dager med i alt kr.46.494,-.

Star Tour har vist til at flyet fra Kathmandu til Delhi ble kansellert av «tekniske
årsaker». Ulike alternativer ble undersøkt, men det lot seg ikke gjøre å skaffe plass hos
andre flyselskaper. Finnairs rute videre til Finland hadde kapasitetsmangel og klager
ankom derfor Oslo 48 t senere enn planlagt.

Star Tour har refundert kr.6.134,- som er klagers tapte arbeidsinntekt, samt gitt et prisavslag
på kr.500,- slik at klager totalt har fått utbetalt kr.6.634,-.

Kravet på kr.46.494,- anser Star Tour som ikke reelt og udokumentert.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf
pakkereiseloven § 6-1. Mangler kan gi grunnlag for forholdsmessig prisavslag. Forsinkelser av
en viss varighet utgjør en mangel som kan gi grunnlag for prisavslag/erstatning.

Alminnelige vilkår for pakkereiser inneholder regler om prisavslag ved forsinkelser på
utreisen. Reklamasjonsnemnda har tidligere anvendt disse regler tilsvarende for hjemreisen.
I dette tilfelle var forsinkelsen på 48 t, og det er da klart at klageren tilkommer prisavslag uten
hensyn til forsinkelsens årsak.

Også EU-forordning 261/2004 kan gi grunnlag for erstatning ved forsinkelser.

Forordningen gjelder imidlertid bare ved reise fra en EU/EØS medlemsstat eller fra en
tredjestat til en lufthavn i en medlemsstat hvis flyselskapet et er EU/EØS luftfartsselskap. I
dette tilfelle oppsto forsinkelsen som følge av en kansellert flyvning mellom Kathmandu og
Delhi - angivelig av tekniske årsaker uten at det er opplyst noe nærmere om dette. Det er
opplyst at flyvningen skulle ha vært med et regulært rutefly som ikke var inchartret av Star
Tour. Forholdet faller dermed utenfor

EU-forordningen.

Klager har etter dette krav på prisavslag etter Alminnelige vilkår for pakkereiser.

Hun har krevet dekket påløpte kostnader og tapt omsetning i sin tannlegeklinikk med
kr.46.494,-. Etter Reklamasjonsnemndas oppfatning er det ikke erstatningsrettslig grunnlag
for en så vidt upåregnelig følgeskade av en flyforsinkelse.

Nemnda går derfor ikke nærmere inn på dokumentasjonen og beregningsgrunnlaget for dette
kravet.

Star Tour har tidligere utbetalt kr.6.634,- til dekning av klagers tapte arbeidsinntekt og
kompensasjon for forsinkelsen. Reklamasjonsnemnda finner at dette er en passende
kompensasjon totalt sett.

Vedtak:

Reklamasjonsnemnda for pakkereiser kan ikke anbefale at det gis ytterligere kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske, Amisol AS

Solveig Kohagen, Ving Norge AS