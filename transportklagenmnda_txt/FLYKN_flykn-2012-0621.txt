Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
04.09.2013

Saksnummer
621/12F

Tjenesteyter
Air Berlin

Krav om erstatning grunnet forsinkelse.

Klager har i det vesentlige anført:

Klager skulle reise fra Oslo til New York via Berlin den 18. juni 2012. AB7248 fra Berlin til New
York ble forsinket 9 timer grunnet teknisk feil.

Klager mistet en hel feriedag i New York.

Klager krever full refusjon av billetten sin, kroner 5 918.

Air Berlin har i det vesentlige anført:

AB7248 ble dessverre forsinket som følge av fly inspeksjon. Hendelsen var uunngåelig.

Air Berlin følger alle vedlikeholdsprogram pålagt av luftfartsmyndighetene. I henhold til
Montrealkonvensjonen bør luftfartsselskapenes forpliktelser være begrenset eller bortfalle i
tilfeller der en hendelse er forårsaket av ekstraordinære omstendigheter som ikke kunne vært
unngått selv om alle rimelige tiltak var truffet.

Full refusjon av billett er kun mulig dersom forsinkelsen er på over fem timer, og passasjeren
velger å avbryte reisen. Da klager har benyttet sin flybillett er refusjon dessverre ikke mulig.

Air Berlin delte ut vouchere til mat og drikke i ventetiden. Air Berlin kan ikke imøtekomme
klagers krav utover dette.

Det vises for øvrig til Air Berlins brev.

Nemnda bemerker:

Ved forsinkelser som medfører at passasjeren kommer frem til bestemmelsesstedet mer enn
fem timer forsinket har passasjeren rett til å avbryte reisen. Dersom passasjeren velger dette,
har passasjeren rett til refusjon av billettprisen. Passasjeren har også rett til returflygning
snarest mulig til det første avgangsstedet, jf. EU-forordning 261/2004 artikkel 6 nr. 1 iii), jf.
artikkel8 nr. 1 a).

Klager valgte å fortsette reisen. Hun har følgelig ikke rett til refusjon av reisens pris.

Nemnda legger på bakgrunn av de foreliggende opplysninger til grunn at flygningen ble
forsinket med 8 timer og 30 minutter.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 [C-402/07] og i sak Nelson m.fl. av 23. oktober 2012 [C-581/10].

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet en inspeksjon av flyet.

Nemnda finner etter en samlet vurdering ikke godtgjort at forsinkelse skyldtes en
ekstraordinær omstendighet som ikke kunne vært unngått selv om alle rimelige tiltak
var truffet. Nemnda viser til at Air Berlin ikke har gitt noen nærmere opplysninger om
inspeksjonen som ble gjennomført. De foreliggende opplysninger godtgjør ikke at dette var en
ekstraordinær  omstendighet.

Forsinkelsen gir etter dette rett til en standarderstatning på 250 euro per person.

Nemnda bemerker avslutningsvis at flyselskapene i utgangspunktet må kunne omrute
passasjerer til egne flygninger. Unntak kan imidlertid tenkes dersom forsinkelsen ellers blir
uforholdsmessig lang eller lignende.

Vedtak:

Transportklagenemnda - fly anbefaler at Air Berlin utbetaler en erstatning på 250 euro per
person.

Vedtaket var enstemmig.