Vedtak i Transportklagenemnda
- Kollektivreiser

Sammendrag

Krav om refusjon av ubrukt bussbillett som følge av at bussen ikke dukket opp.

Dato
24.11.2022

Saksnummer
2022-01291

Tjenesteytere
Nor-way Bussekspress

Klager har i det vesentlige anført

Klager hadde kjøpt billett med Nor-Way Bussekspress for å reise fra Øvre Årdal
skysstasjon til Lysaker stasjon med Valdresekspressen kl. 16.55 den 9. juli 2022. Billetten
ble kjøpt den 6. juli 2022.

Klager anfører at bussen ikke dukket opp, og han sendte derfor inn krav om refusjon av
billetten kl. 18.07 den 9. juli 2022.

Klager krever refusjon av 1024 kroner for den ubrukte billetten.

Tjenesteyterne har i det vesentlige anført
Det var gått et ras mellom Tyen og Årdal. Veien var sperret av ras ved Ljotelitunnelen,
og geolog hadde vært på stedet og anbefalt å holde strekningen stengt. Dette førte
til at kjøretøy ikke kunne passere rasstedet. Informasjon om dette var publisert på
tjenesteyters nettsider, samt omtalt i andre medier.

Det er beklagelig at klager ikke har registrert avviksmeldingen som lå ute på nettsidene til
tjenesteyter. Avviksmelding kommer også opp når man går inn i reiseplanleggeren for å
bestille billett på tjenesteyters nettside på rute/trasse som er berørt.

Det ble publisert en avviksmelding på tjenesteyters nettsider kl. 05.47 den 7. juli:
«Fv53 Årdal-Tyin er stengt i minst 3 uker fra 6 Juli pga ras, endret trase og tider mellom
Årdal og Tyinkrysset»

Reisegarantien gjelder ikke ved:
- Ekstraordinære værforhold (f.eks. kraftig snøfall, ras, flom eller eksepsjonelt glatt
veibane)

- Veiarbeid eller uforutsette problemer med kjøreveien

Link til reisegaranti: https://www.nor-way.no/kontakt-oss/reisegaranti/

Tjenesteyter kan derfor ikke imøtekomme klagers krav om refusjon.

Nemnda bemerker

Klager hadde kjøpt billett med Nor-Way Bussekspress for å reise fra Øvre Årdal
skysstasjon til Lysaker stasjon med Valdresekspressen kl. 16.55 den 9. juli 2022. Bussen
dukket imidlertid ikke opp, som følge av at veien var stengt etter et ras. Klager har
fremsatt krav om refusjon av den ubrukte bussbilletten.

I henhold til Nor-way Bussekspress' reisegaranti kan kanselleringer og forsinkelser
på mer enn 20 minutter gi rett på refusjon av dokumenterte utlegg til drosje eller
egen bil eller annen alternativ transport. Imidlertid gjelder ikke reisegarantien dersom
forsinkelsen skyldes forhold utenfor transportørens kontroll. I dette tilfellet har Nor-way
Bussekspress oppgitt at det hadde gått et ras mellom Tyen og Årdal og at veien derfor
var sperret. Nemnda mener dette er å anse som forhold utenfor selskapets kontroll og at
reisegarantien derfor ikke kommer til anvendelse. Nemnda bemerker at reisegarantien
uansett ikke dekker refusjon av selve bussbilletten.

EU-forordning 181/2011 artikkel 19 har regler om passasjerens rettigheter ved
forsinkelse eller innstilling. I henhold til artikkel 19 nummer 4 har passasjeren, dersom
en rutetransport blir innstilt eller avgangen fra en bussholdeplass blir forsinket med mer
enn 120 minutter, rett til fortsatt reise, omruting eller refusjon av billettprisen. Dette
gjelder uavhengig av årsaken til forsinkelsen eller innstillingen. Klager har fremsatt krav
om refusjon av billettprisen. Nemnda anbefaler derfor at klager etter dette gis medhold i
kravet om refusjon av den ubrukte billetten pålydende 1024 kroner.

Det følger også av forordningen artikkel 19 nummer 1 og nummer 2 at dersom
tjenesteyter har grunn til å tro at en rutetransport vil bli innstilt eller avgangen fra
en terminal vil bli forsinket med mer enn 120 minutter, skal passasjeren få valg
om omruting uten kostnad eller refusjon. Om passasjeren ikke får dette valget, vil
passasjeren også ha krav på kompensasjon tilsvarende 50 % av billettprisen. Melding
om innstilt rute ble sendt ut 7. juli, slik at selskapet allerede da var klar over at ruten
ikke kunne gå som planlagt. Klager hadde kjøpt billett 6. juli, dagen før raset, slik at
informasjon om dette ikke var tilgjengelig for kjøper da han kjøpte billetten. Det ble ikke
gitt noen valgmulighet for klager. Det er uklart for nemnda om ruten var innstilt i sin
helhet, men Årdal skysstasjon må uansett regnes som en terminal etter forordningen
artikkel 3 bokstav m, slik at klager også har krav på 50 % av billettprisen i kompensasjon,
512 kroner.

Vedtak

Transportklagenemnda anbefaler at Nor-way Bussekspress refunderer 1024 kroner til
klager for den ubrukte billetten, samt utbetaler kompensasjon på 512 kroner.