Vedtak i Transportklagenemnda
- Kollektivreiser

Sammendrag

Krav om refusjon av ekstra utgifter grunnet forsinket tog

Dato
10.10.2018

Saksnummer
2018-02301

Tjenesteytere
NSB AS

Klager har i det vesentlige anført

Klager hadde planlagt følgende reiserute 27. juni 2018: 

1. Tog fra Bergen til Oslo S, med avgang kl. 22.58 og ankomst på Oslo S 
28. juni kl.05.48.
2. Buss fra Oslo bussterminal til Torp lufthavn kl. 06.40.
3. Flyvning med Ryanair fra Torp til Milano med avgang kl. 09.30.

Toget fra Bergen til Oslo S ble forsinket med 2 timer og 4 minutter, og klager mistet
videre transport med buss til Torp Sandefjord lufthavn. Dette medførte at klager ikke
rakk planlagt flyvning til Milano med avreise kl. 09.30.

Klager måtte derfor bestille en ny flyreise  med Norwegian fra Oslo lufthavn til Venice til
totalt 3 899 kroner. Videre måtte klager betale for tog fra Oslo S til Oslo lufthavn til 101
kroner. 

På grunn av forsinkelsen fikk klager ekstra utgifter på totalt 4000 kroner som han
krever refundert av NSB. Klager krever også at NSB refunderer 50% av billettprisen for
strekningen Bergen - Oslo S, som er  234,50 kroner.

Tjenesteyterne har i det vesentlige anført
Klager hadde billett med tog 80606 fra Bergen til Oslo S  27. juni 2018 kl. 22.59, med
planlagt ankomst på Oslo S kl. 05.48. På grunn av ekstraordinære værforhold (høy
temperatur) kom togskinnene ut av posisjon, og toget ble forsinket inn til Oslo S.

Normal prosedyre i slike tilfeller er å reparere togskinnen ved hjelp av skjæreverktøy og
sveising, men på grunn av høy risiko for ukontrollert brann var denne prosedyren ikke
tillatt. Det ble derfor utført reparasjonsarbeid ved hjelp av en pakkemaskin, samtidig
som brannvesen måtte være til stedet under arbeidet på grunn av risiko for brann.
Det var ingen tiltak NSB kunne ha gjort i dette tilfellet for å ha forhindret skaden eller
forsinkelsen som oppstod som en følge av den. Det vises her til vedlagt dokumentasjon
fra Bane NOR. 

Klager har fremsatt krav om refusjon av utgift til ny flybillett, etter at han mistet
busstransport fra Oslo til Torp. NSB anser seg ikke som ansvarlig for de ekstra utgiftene
som oppstod etter at toget ble forsinket til Oslo S, og viser til sine transportvilkår  hvor
det fremgår at NSB ikke har ansvar for tap som følge av forsinket ankomst. Et unntak
fra dette utgangspunktet er transport til flyplass. Hvis det oppstår en forsinkelse på mer
enn 30 minutter og passasjeren mister flyvningen, kan passasjeren ha krav på refusjon
av kostnader til nye flybilletter etc. For at det skal være tale om rett på erstatning må
passasjeren ha beregnet en tidsmargin på 60 minutter, samt innsjekkingstidspunkt på
fly. Dette vil si at det må beregnes 60/30 minutter ekstra tid ved ankomst flyplass i tillegg
til innsjekkingstiden til flyselskapet.

Dersom reisen innebærer bytte av tog er overgangstiden minimum 60 min for NSBs
Regiontog mellom Oslo og Trondheim, Oslo og Bergen, Oslo og Kristiansand/Stavanger,
samt Trondheim og Bodø. For andre tog er overgangstiden minimum 30 min. For reiser
hvor kortere overgangstid er valgt kan det ikke gjøres krav på alternativ transport ved
forsinkelse eller driftsavbrudd.

Klagers hadde ikke planlagt overgang med tog da endelig ankomststed med NSB
var Oslo S. Klager skulle reise videre med buss fra Oslo bussterminal til Torp med
avgang kl. 06.40, som var 52 minutter etter planlagt ankomst for tog 80606 på Oslo
S. Gangavstanden fra Oslo S til bussterminalen må tas i betrakning ved beregning av
overgangstid. 

NSB mener klager selv har tatt en risiko for å miste videre transport ved å ikke følge
selskapets anbefaling når det gjelder overgangstid. Videre mener selskapet at klagers
utgifter er følgeskader av forsinkelsen, og viser her til vedlagt bransjestandard fra NHO
hvor det fremgår at Reisegarantien ikke gir rett til refusjon i slike tilfeller. 

Klager har fått refundert 50 prosent av billettprisen på togreisen, men NSB kan ikke
imøtekomme klagers krav om refusjon av ny flybillett. Dersom klager har reiseforsikring
kan han muligens ha dekning for utlegget der

Nemnda bemerker

Ved vesentlig forsinkelse kan passasjerer fremme krav om dekning av påregnelige
direkte utgifter i tillegg til refusjon av 50 % av billettprisen, jf. NSBs transportvilkår § 7 B. 

Toget fra Bergen var mer enn 2 timer forsinket og dette anses som en vesentlig
forsinkelse,  jf. transportvilkårene § 7 A.

Nemnda bemerker at billetten med NSB kun gjaldt reisen til Oslo S. Det er imidlertid ikke
tvil om at det var forsinkelsen på dette toget som var hovedårsak til at klager ikke nådde
bussen til Torp i tide for å nå flyet.  

Nemnda anser det tvilsomt om utgifter til nye flybilletter kan anses som en direkte
påregnelig utgift i dette tilfellet.  Bransjestandarden for reisegaranti som er avtalt mellom
Transportbedriftenes Landsforbund og Kollektivtrafikkforeningen (NHO), dekker ikke
følgeskader som f.eks. at man ikke "rekker en tannlegetime, en forretningsavtale eller en
flyavgang.". NSB har imidlertid i sine transportvilkår gjort unntak for forsinkelser  med
tog som går direkte til en flyplass, jf. § 7 D.

Nemnda finner imidlertid ikke grunn til å ta standpunkt til å utgiftene til nye flybilletter
må anses som en direkte påregnelig følge da klager uansett hadde beregnet for korte
overgangstider slik det er beskrevet i tilsvaret fra NSB. 

Nemnda legger til grunn at det var 52 minutter mellom planlagt ankomst for
Bergenstoget til bussavgang. I følge den fremlagte Ryanair billetten skal fremmøte på
flyplassen skje to timer før flyavgang som var kl. 10.00. Bussen ankomst var planlagt til kl.
08.20. 

Nemnda kan på denne bakgrunn ikke se at klager har krav på å få dekket utgifter til nye
flybilletter. 

Nemnda har merket seg at klager på grunn av forsinkelsen med Bergenstoget har fått
refundert 50 % av billettutgiften etter reglene i § 7 J.

Nemnda finner ikke grunnlag for å kunne anbefale at klager får dekket utgiften til ny
flybillett og ekstra togbillett.

Vedtak

Transportklagenemnda Kollektivtransport finner ikke å kunne anbefale at klager gis
medhold