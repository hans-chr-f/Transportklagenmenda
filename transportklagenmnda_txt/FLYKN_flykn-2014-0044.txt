Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
20.06.2014

Saksnummer
044/14F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Bergen til Kristiansund den 20. desember 2013 kl. 14:40 med WF572.
Avgangen ble kansellert som følge av planlagt vedlikehold som dro ut i tid.

Klager krever standarderstatning 250 euro per person i henhold til EU-forordning 261/2004.
Videre krever klager refusjon av drosjeutgift.

Det vises for øvrig til klagers brev.

Widerøe har i det vesentlige anført:

WF572 ble kansellert som følge av uforutsett teknisk problem, det vises til fremlagt teknisk
rapport.

Kanselleringen er ikke kompensasjonsberettiget i henhold til EU-forordning 261/2004 da
hendelsen ble forårsaket av ekstraordinære omstendigheter utenfor Widerøes kontroll.

Ved kansellering kan passasjerene enten velge å avbryte reisen mot full refusjon, eller bli
ombooket til neste ledige avgang. Klager valgte sistnevnte.

Widerøe har refundert klagers drosjeutgift, men kan dessverre ikke imøtekomme hans krav
om standarderstatning.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.

Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet at en festebolt til bensinfilteret var ødelagt og måtte
byttes.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Widerøe opplyser at feilen ble oppdaget under en rutinejobb med skifte av et drivstoffilter på
en av motorene. Feil som oppdages under vedlikehold er ikke å anse som en ekstraordinær
omstendighet etter EU-forordningen, jf. EU-domstolens dom av 22. desember 2008 avsnitt 25,
Wallentin-Herman (C-549/07).

Kanselleringen gir etter dette rett til en standarderstatning på 250 euro per person. Nemnda
anbefaler at Widerøe utbetaler standarderstatning.

Vedtak:

Transportklagenemnda - fly anbefaler at Widerøe utbetaler en standarderstatning på 250 euro
per person.

Vedtaket var enstemmig.