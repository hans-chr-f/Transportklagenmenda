Vedtak i Transportklagenemnda - Fly

Sammendrag

Krav om refusjon av ny flybillett for å komme
seg hjem. Returbillett kansellert av flyselskapet.

Dato
28.09.2022

Saksnummer
2022-00861

Tjenesteytere
SAS

Klager har i det vesentlige anført

Klager skulle reise med SAS fra London til Oslo den 13. februar 2022. Da han skulle
sjekke inn fikk han beskjed om at billetten var kansellert. SAS-skranken opplyste at det
sto i SAS-loggen at han hadde kontaktet kundeservice noen dager tidligere om at han
skulle beholde returbilletten den 13. februar, men at han ikke trengte utreisebilletten
den 10. februar.  Dette fordi klager hadde kjøpt ny utreise med avgang den 11. februar.

For å komme seg hjem til Oslo måtte klager kjøpe ny flybillett til 3752, 12 NOK. SAS
opplyste til klager at han ville få refundert utlegget, siden SAS-loggen dokumenterte at
han hadde understreket at han skulle benytte returbilletten. Klager fikk imidlertid avslag
med den begrunnelse at reservasjonen var benyttet. Klagers tabbe var at han hadde
ringt SAS på forhånd og meldt ifra om at setet hans på utreisen kunne bli solgt til noen
andre. Hadde ikke klager meldt fra, ville SAS flydd med tomt sete, og klager ville sluppet
å kjøpe ny returbillett. Henvendelsen om at utreisen ikke ville bli benyttet skjedde pr.
telefon, og klager fikk ikke tilsendt noe nytt reisedokument etter henvendelsen. 

Klager har purret på sin henvendelse til SAS, men ikke fått svar. Saken er dermed overlatt
til Transportklagenemnda.

Kravet er refusjon av ny flybillett: 3752 NOK.

Tjenesteyterne har i det vesentlige anført
SAS har ikke fremmet tilsvar til Transportklagenemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda.

Slik nemnda oppfatter det var det i denne saken ikke tale om en flykansellering. Saken
handler om at klager på forhånd meldte fra til SAS om at utreisen ikke ville bli benyttet,
men at han ønsket å beholde returreisen. Da han ankom flyplassen i London for
returreisen, hadde imidlertid SAS kansellert retur-billetten.

SAS har ikke svart nemnda. Nemnda legger klagers opplysninger til grunn. Nemnda
legger derfor til grunn at klager fikk bekreftet at returreisen kunne benyttes selv om han
ikke benyttet utreisebilletten. 

Nemnda mener at klager skal ha dekket merutgiftene han har hatt knyttet til den nye
returbilletten.

Vedtak

Transportklagenemnda anbefaler at SAS refunderer klagers merutgifter.