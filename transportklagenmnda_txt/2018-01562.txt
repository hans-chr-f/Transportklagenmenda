Vedtak i Transportklagenemnda - Fly

Sammendrag

Krav om standarderstatning grunnet kansellering som følge av streik. .

Dato
09.04.2019

Saksnummer
2018-01562

Tjenesteytere
SAS

Klager har i det vesentlige anført

Klager skulle reise fra Paris til Oslo den 22. mai 2018 kl 19.30 med ankomst kl 21.45 med
SK836. Flyet ble kansellert, og klager ble booket om til påfølgende dag. Han måtte ta inn
på hotell, SAS har dekket denne utgiften. 
Klager ankom endelig bestemmelsessted 18 timer forsinket. Han pådro seg forlenget
parkeringsavgift på Gardermoen med kroner 250. 

Klager krever standarderstatning 250 euro i henhold til EU-forordning 261/2004, samt
refusjon av parkeringsavgift, kroner 250. 

Det vises for øvrig til klagers brev.

Tjenesteyterne har i det vesentlige anført
SK836 ble kansellert som følge av streik blant flyvelederne i Frankrike, det vises til
fremlagt dokumentasjon. Ved streik blant flyveledere er det færre på jobb til å ta unna
trafikken over store deler av Europa. Klager skulle fly fra Paris og ble særlig berørt av
streiken.

En streik er ekstraordinær i henhold til punkt 15 i fortalen til EU-forordning 261/2004. Det
var ikke noe SAS kunne ha gjort for å unngå streiken. SAS har truffet alle rimelige tiltak
ved å booke om klager til neste ledige fly neste dag. 

SAS kan ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

EU-forordningen nevner i sin fortale at streik kan være en slik ekstraordinær
omstendighet. Forordningen sier imidlertid ikke at enhver streik som rammer
flyselskapets drift må anses for å ligge utenfor dets kontroll. Den sier heller ikke om det
skal/bør skilles mellom streik i eget selskap eller streik hos andre.

SK836 ble kansellert som følge av streik blant flyvelederne i Frankrike. Dette var en streik
utenfor SAS' kontroll og faller utenfor deres ansvarsområde. Innstilling som følge av
streik blant eksempelvis flygeledere og flyplassansatte, gir som hovedregel ikke rett til
standarderstatning etter forordningen.

Klager har etter dette ikke rett til standarderstatning.

Klager pådro seg utgifter til parkering på Gardermoen som en følge av kanselleringen.
Slike utgifter er ikke dekningsmessige etter EU-forordningen. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klager ikke har rett til
standarderstatning. Flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Vedtak

Transportklagenemnda - fly anbefaler ikke at klager gis medhold.