Vedtak i Pakkereisenemnda

Sammendrag

Cruise til Hellas, 2 - 9. oktober 2010. Krav om prisavslag/
erstatning grunnet nektet ombordstigning samt forsinket bagasje.

Dato
..

Saksnummer
8/11

Tjenesteyter
Cruisespesialisten

Sakens dokumenter ble lagt frem.

Klager: X

Turarrangør: Cruisespesialisten

Antall reisende: 8

Reisens pris: kr 14.200 pr par

Saken gjelder:

Cruise til Hellas, 2 - 9. oktober 2010. Krav om prisavslag/erstatning grunnet nektet
ombordstigning samt forsinket bagasje.

Nemnda bemerker:

Reklamasjonsnemnda for pakkereiser behandler klager på pakkereiser. Klager må på forhånd
ha reklamert skriftlig overfor angjeldende arrangør eller formidler av reisen uten at tvisten er
løst i minnelighet.

Klagerne har i dette tilfelle ikke kjøpt cruise og flybilletter som en «pakke».

Flyreisen inngår således ikke i pakkereisen, og klage vedrørende flyreisen må rettes til
flyselskapet.

Da klagen ikke gjelder selve cruiset, blir saken å avvise fra pakkereisenemnda.

Mht eventuell klage til flyselskapet nevner nemnda at det følger av luftfartsloven at krav om
erstatning av tap pga forsinket bagasje må fremmes til flyselskapet skriftlig senest 21 dager
etter at bagasjen ble stilt til passasjerens disposisjon, jf. luftfartsloven § 10.26.

I henhold til EU forordning 261/2004 skal flyselskapet ved nektet ombordstigning følge
bestemte rutiner med å oppfordre passasjer til frivillig å gi fra seg plass mot kompensasjon
m.v., jf forordningen artikkel 4. Ved uberettiget nektet ombordstigning har man ved reiser på
inntil 1 500 kilometer rett til en erstatning på 250 euro per person.

På reiser over 1 500 kilometer og inntil 3 500 kilometer har en rett til en erstatning på
400 euro per person, jf. forordningen artikkel 7. En eventuell klage må fremsettes overfor
flyselskapet. Dersom enighet ikke oppnås, kan saken bringes inn for Flyklagenemnda

Vedtak:

Saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Mette Lindgren, Apollo Reiser AS

Vigdis Lund Eriksen, Star Tour AS