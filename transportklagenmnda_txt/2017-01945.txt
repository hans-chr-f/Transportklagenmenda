Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
05.06.2018

Saksnummer
2017-01945

Tjenesteytere
Swiss International Air Lines

Klager har i det vesentlige anført

Klager skulle reise fra Oslo til Geneve via Zürich den 24. april 2017 kl 19.40. Flight LX1217
fra Oslo til Zürich ble kansellert. Klager har ikke fremlagt informasjon om han ble
ombooket eller om han valgte å avbryte reisen. 

Klager krever standarderstatning 400 euro i henhold til EU-forordning 261/2004.

Tjenesteyterne har i det vesentlige anført
LX1217 ble kansellert som følge av de dårlige værforholdene på Gardermoen, kraftig
snøvær. Det vises til fremlagt dokumentasjon. 

Klager ble booket om til å fly via Frankfurt med Lufthansa med avgang kl 18.45 og videre
fra Frankfurt neste morgen kl 07.30. Klager ble innlosjert på hotell i Frankfurt, og mottok
måltider. 

Hendelsen er ikke kompensasjonsberettiget i henhold til EU-forordning 261/2004 da
årsaken var ekstraordinære omstendigheter utenfor Swiss Int. Air Lines kontroll. 

Det vises for øvrig til Swiss Int. Air Lines brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande / ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.   

Nemnda finner at flyselskapet Swiss Int. Air Lines har godtgjort at klagerens flygning
LX1217 fra Oslo til Zürich ble kansellert på grunn av ekstraordinære omstendigheter som
ikke kunne vært unngått selv om alle rimelige tiltak var blitt truffet:  

Swiss Int. Air Lines har fremlagt dokumentasjon med forklaringer som viser at kraftig
snøvær på Gardermoen forårsaket kanselleringen. Nemnda mener at flyselskapet har
godtgjort at verken kanselleringen eller de  ekstraordinære omstendighetene kunne vært
unngått selv om alle rimelige tiltak var truffet.

LX1217 hadde planlagt avgang fra Gardermoen kl 19.40. Klager ble booket om til ny
avgang fra Oslo til Frankfurt kl 18.45 og videre fra Frankfurt til Geneve neste morgen kl
07.30. Nemnda anser dette til å være innen rimelig tid. 

Kanselleringen gir etter dette ikke rett til erstatning.

Vedtak

Transportklagenemnda - fly anbefaler ikke at klager gis medhold.