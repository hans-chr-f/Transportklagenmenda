Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
01.12.2020

Saksnummer
2020-00601

Tjenesteytere
SAS

Klager har i det vesentlige anført

Klager (to personer) skulle reise fra Kristiansund til Alicante via Oslo den 10. februar 2020
kl 09.20 med ankomst kl 15.00. Kvelden før avreise fikk klager melding om at SK2304 fra
Kristiansund til Oslo var kansellert. Han ble booket om til påfølgende dag kl 07.30 fra
Kristiansund via Oslo, med ankomst endelig bestemmelsessted 11. februar kl 13.00, 22
timer forsinket. 

SAS hevder dårlige værforhold var årsaken til kanselleringen. Klager stiller seg undrende
til hvordan flyet kunne bli kansellert dagen i forveien for værforhold påfølgende dag.
Klager stiller seg kritisk til at han ikke ble booket om på morgenflyet fra Kristiansund kl
06.25, han ville da ha rukket sin videreforbindelse.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
SAS har ikke avgitt uttalelse til nemnda. Til klager har flyselskapet i det vesentlige anført:

SK2304 ble kansellert som følge av dårlige værforhold. Hendelsen er ikke
kompensasjonsberettiget i henhold til EU-forordning 261/2004 da årsaken var
ekstraordinære omstendigheter utenfor SAS' kontroll.

Nemnda bemerker

Flyselskapet SAS har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.

SAS har som nevnt ikke avgitt uttalelse til nemnda. Til klager har flyselskapet uttalt at
SK2304 ble kansellert som følge av dårlige værforhold. Uttalelsen er ikke dokumentert
eller nærmere forklart. Selskapet har følgelig ikke godtgjort at kanselleringen skyldtes en
ekstraordinær omstendighet som ikke kunne vært unngått. Klager har etter nemndas syn
derfor krav på standardkompensasjon på 400 euro per person.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler at SAS utbetaler 400 euro per person.