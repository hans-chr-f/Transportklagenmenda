Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett.

Dato
22.08.2017

Saksnummer
2017-00921

Tjenesteytere
AtB AS

Klager har i det vesentlige anført

8. mars tok klager bussen fra Trondheim til Ranheim idrettsplass for å hente sin datter
i barnehagen. Klager hadde et par uker tidligere vært uheldig og mistet mobilen på en
parkeringsplass, hvor den ble overkjørt og ødelagt. Under billettkontrollen kunne han
derfor ikke vise frem studentbeviset som lå i appen på telefonen og ble ilagt gebyr.
Klager bemerker at NTNU ikke sender ut studentbevis i papirform lenger. 

Klager mener at kontrollørene kunne vært mer behjelpelige og viser til at han tidligere
i uken slapp gebyr, og at han har observert at andre, som har kommet i tilsvarende
situasjoner, har fått hjelp til å koble seg opp på Internett. Klager ble bedt om å gå av
bussen og måtte vente i 30 minutter på neste buss. Dette gjorde at datteren ble hentet
sent i barnehagen som gjorde klager stresset og frustrert. 

Til AtBs tilsvar ønsker klager å legge til kommentar at klagen ikke bare gjelder gebyret
men også på utførelsen av kontrollen, ulik praksis blant ansatte, dårlig behandling og
brudd på reiserettigheten til passasjeren ifølge loven, §7 under transportvedtekter. Ifølge
samme paragraf som tilsier bøtelegging som konsekvens av brudd på
loven. Hvilken bøtelegging får ATB ved brudd på loven? De, lik som alle andre står under
loven, og klager søker rettferdighet etter en meget ubehagelig opplevelse.

Tjenesteyterne har i det vesentlige anført
Dersom kunden reiser med studentrabattert billett er det ifølge AtBs regelverk
avgjørende at reisende ved kontroll kan «…vise gyldig studiebevis» sammen med
gyldig billett, jf. AtBs transportvedtekter § 7. Det fremgår klart av regelverket at gyldig
studiebevis må fremvises når man reiser på billett med studentrabatt. Regelen er
dermed den at passasjerene må ha bevis for sin rabatt lett tilgjengelig for kontroll.

Kontrollørene kontrollerer mange reisende hver eneste dag, og det er derfor umulig
for en kontrollør å huske om den reisende ved en tidligere kontroll har fremvist gyldig
studentbevis. Dersom gebyrileggelsen skal være avhengig av hvilke kontrollører som til
enhver tid er på jobb, ville det medført en helt tilfeldig ileggelse av gebyr.

Hva som anses som gyldig studentlegitimasjon fremgår av AtBs rabatt- og
takstreglement. For studenter ved NTNU er gyldig studentlegitimasjon studentkort/
annen Id med bilde, i tillegg til semesterkort som viser at man har betalt semesteravgift
gjeldende semester. Det står uttrykkelig på NTNUs studentbevis at dette ikke er gyldig
som studentlegitimasjon uten semesterkvittering. Gyldig semesterbevis kan fremvises
enten ved hjelp av NTNUs StudentID-app eller i papirform som man for øvrig kan bestille
fra NTNU. Når det gjelder saksbehandlingstiden for å få tilsendt semesterkvittering fra
NTNU, er dette noe AtB ikke kan ta ansvar for.

Dersom den reisende ikke har mulighet til å fremvise gyldig semesterkvittering og
dermed gyldig studentbevis, har vedkommende ikke rett til å reise på studentrabatterte
billetter hos AtB.

AtB har ingen ordning med at man i ettertid kan fremvise gyldig studentlegitimasjon
og på den måte slippe å betale gebyr. Det fremgår klart av AtBs regelverk at ved
reiser med studentrabattert billett er det avgjørende at reisende kan fremvise gyldig
studentlegitimasjon ved kontroll. Det at klager i etterkant av kontrollen har skaffet seg og
vedlegger kopi av semesterkvittering fritar derfor ikke for betaling av gebyret. Dessverre
er det mange som misbruker AtBs tillit, AtB har derfor sett seg nødt til å tolke regelverket
om fremvisning av studentbevis ved kontroll strengt. 

AtB opprettholder med dette sin tidligere avgjørelse og viser til vår begrunnelse i tidligere
svar til klager. For ordens skyld viser vi til Nemndas avgjørelse vedrørende lignende tema
i sak 2017-00044 hvor AtB AS ble gitt medhold.

Nemnda bemerker

Klager ble ilagt gebyr ved kontroll på bussen den 9. mars 2017 da han ikke kunne vise
dokumentasjon for at han hadde rett til å benytte studentkort, dvs. dokumentasjon for
betalt semesteravgift. 

Nemnda bemerker at det etter AtBs regelverk, jf. §§ 2 og 7 kreves at det under reisen kan
vises dokumentasjon for rett til rabattert billett. 

Nemnda legger til grunn at klager et par uke tidligere hadde fått ødelagt sin
mobiltelefon. Han måtte da i noen tid ha vært klar over at han ikke hadde mulighet for
å fremskaffe dokumentasjon via egen telefon. Han har også opplyst at han noen dager
tidligere hadde sluppet gebyr og var følgelig klar over at det kreves dokumentasjon for
betalt studieavgift.  Klager har ikke opplyst noe om forsøk på å skaffe dokumentasjon for
betalt semesteravgift på annen måte. 

Vilkårene for å ilegge gebyr var derfor til stede. 

Nemnda har ikke grunnlag for å vurdere om det er foreligger forskjellsbehandling da de
ulike situasjonene ofte ikke kan sammenlignes fullt ut. 

Nemnda er gjennom flere saker kjent med at AtB konsekvent ikke godtar at legitimasjon
for rett til rabattert billett kan vises i ettertid. Den reisende har etter AtBs godkjente
vedtekter heller ikke krav på dette. 

Nemnda har derfor vurdert problemstillingen i disse saker nærmere. Etter nemndas syn
er det grunn til å skille mellom å vise fram en billett i ettertid og å vise dokumentasjon for
rett til rabattert billett i ettertid når den reisende har en ellers gyldig billett under reisen. 

Nemnda viser til sin anbefaling i flere saker fra nemndsmøtet i juni om å  vurdere en
ordning som praktiseres av enkelte andre reiseforetak og som for eksempel på Ruters
nettside er formulert slik: 

"Har du gyldig billett, men mangler gyldig bevis på at du har rett til student-, honnør-,
eller ungdomsrabatt, vil du få gebyr i en billettkontroll. Vi kan frafalle gebyret hvis du
møter opp på kundesenteret vårt innen 14 dager, med gyldig bevis på at du hadde rett til
rabatt på kontrolltidspunktet." 

Nemndas mindretall, forbrukernes representanter, finner i denne saken at det vil
være urimelig å fastholde gebyret og anbefaler derfor at gebyret frafalles. Mindretallet
begrunner dette med at moderasjonen er knyttet til passasjeren personlig og at dette vil
kunne dokumenteres i ettertid. 

I samsvar med flertallets syn anbefales ikke at klager gis medhold

Vedtak

Transportklagenemnda Kollektivtransport finner ikke å kunne anbefale at klager gis
medhold.

Vedtaket er fattet med dissens som fremgår ovenfor.