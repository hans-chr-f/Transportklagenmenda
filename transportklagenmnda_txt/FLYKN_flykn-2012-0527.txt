Vedtak i Transportklagenemnda - Fly

Sammendrag

Krav om refusjon av utgifter til mat/drikke grunnet forsinkelse.

Dato
11.02.2013

Saksnummer
527/12F

Tjenesteyter
Norwegian Air Shuttle ASA

Krav om refusjon av utgifter til mat/drikke grunnet forsinkelse.

Klager har i det vesentlige anført:

Klager reiste fra Stavanger til Oslo den 9. juli 2012 med DY541 kl. 17:30. Flyet skulle lande på
Sola kl. 18:20, men det ble forsinket slik at klager landet kl. 21:05.

Klager understreker at Norwegians påstand om forsinkelse på 2 t 10 min er feil, og viser til
flyselskapets egen rapport. Forsinkelsen var på 2 t 50 min. Klager ble sittende om bord i flyet i
40-45 min før det tok av.

Klager krever refundert utgifter til mat og drikke i ventetiden, kroner 270.

Det vises for øvrig til klagers brev.

Norwegian har i det vesentlige anført:

DY541 ble forsinket 2 t 10 min som følge av restriksjoner i luftrommet, grunnet bemanningen
hos Avinor.

I henhold til Norwegians retningslinjer og til EU-forordning 261/2004 har man krav på mat og
drikke ved forsinkelser på over to timer. Denne retten faller bort dersom dette kan medføre at
flyvningen blir ytterligere forsinket, slik som i dette tilfellet.

Norwegian vil påpeke at klagers ene kvittering viser at kjøpet ble utført før forsinkelsen var et
faktum. Den andre kvitteringen er for kjøp utført før avgangen hadde vært forsinket i to timer.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Når det transporterende luftfartsselskap med rimelighetforventer at en flygning vil bli
forsinket i forhold til den planlagte avgangen med to timer eller mer for alle flygninger
på høyst 1 500 kilometer, skal det transporterende luftfartsselskap tilby måltider og
forfriskninger som står i rimelig forhold til ventetiden, jf. EU-forordning 261/2004 artikkel 6 nr.
1 bokstav a jf. artikkel 9 nr. 1 bokstav a.

Nemnda er av den oppfatning at plikten til å tilby mat mv. etter omstendighetene kan falle
bort dersom det vil medføre ytterligere forsinkelse. Dersom passasjeren i en slikt tilfelle har
hatt utgifter til mat mv., plikter imidlertid selskapet å erstatte disse utgifter.

Nemnda legger på bakgrunn av de foreliggende opplysninger til grunn at avgangen ble
forsinket med over to timer. Nemnda legger videre til grunn at Norwegian ikke tilbød måltider
og forfriskninger i ventetiden. Etter omstendighetene har nemnda ingen innvendinger til dette
da det ville kunne ha forlenget forsinkelsen.

Nemnda har ved den videre vurdering av saken delt seg i et flertall og et mindretall.

Nemndas flertall, lederen og forbrukernes representanter, er av den oppfatning at det i
dette tilfellet var forventet at forsinkelse ville bli på over to timer, og at Norwegian i et
slikt tilfelle plikter å erstatte klagers faktiske påløpte utgifter til mat.

Det fremgår av de fremlagte kvitteringer at klager kjøpte vann kl. 17.02. Dette var 28 minutter
før stipulert flyavgang, og så vidt nemnda kan se av sakens dokumenter, før det var informert
om at avgangen ville bli forsinket. Disse utgiftene er følgelig ikke et resultat av forsinkelsen og
erstattes ikke.

Klager kjøpte mat kl. 19.01. Denne utgiften var forårsaket av forsinkelsen, og flertallet
anbefaler at Norwegian erstatter utgiften.

Mindretallet, bransjens representanter, er av den oppfatning at Norwegian ikke hefter
for klagers utlegg da beløpet er stort i forhold til forsinkelsens lengde, og videre er alle
innkjøp foretatt før flyet var to timer forsinket.

Mindretallet kan ikke se at det er grunnlag for å dekke utlegget «retro aktivt» fordi flyet etter
ombordstigning ble stående ved utgang i påvente av tillatelse til å avgå.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian erstatter klagers utgifter til mat med 238
kroner.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS