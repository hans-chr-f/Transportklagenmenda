Vedtak i Transportklagenemnda
- Kollektivreiser

Sammendrag

Krav om frafall av gebyr ved reise med buss

Dato
06.06.2019

Saksnummer
2019-01546

Tjenesteytere
AtB AS

Klager har i det vesentlige anført

Klager reiste 19. mars 2019 med buss fra Munkegata til Tunvegen da hun ble ilagt gebyr
som følge av reise med billett i feil billettkategori.

Den morgenen hadde klager forsøkt å kjøpe 30-dagersbillett på AtBs billettapplikasjon,
men det var ikke mulig å velge billett i kategorien "student", Det ble gjort forsøk på å
restarte applikasjonen flere ganger, men ingenting til hjalp. Klager begynte derfor å
tenke på andre alternative måter å skaffe seg billett på, og oppdaget at prisen for 30-
dagersbillett for "ungdom" var den samme som for studenter. Etter klagers vurdering
hadde hun da to alternativer; kjøpe ungdomsbilletten til samme pris, eller kjøpe
enkeltbillett. Klager valgte det første, i og med at enkeltbillett er dyrere per billett for en
som reiser jevnlig. 

På bakgrunn av ovennevnte mener klager at hun er blitt ilagt gebyr på feil grunnlag.
For det første var det en feil i applikasjonen til AtB som var årsaken til problemet,
og for det andre har klager betalt akkurat det samme som hun skulle gjort for en
studentbillett. Klager har i ettertid blitt klar over at de to billettene gjelder for noe ulike
soner, men dette har uansett ingen betydning for henne da jobben ligger innenfor begge
billettsonene. Klager krever derfor at AtB frafaller gebyret.

Tjenesteyterne har i det vesentlige anført
Klager ble 19. mars 2019 ilagt gebyr fordi hun ikke kunne legitimere sin bruk av
ungdomsrabattert billett.

Det avgjørende ved bruk av rabattert reisebevis, er at man oppfyller retten til
rabatt innen den konkrete billett kategorien. Grunnen til at AtB opererer med ulike
billettkategorier, er fordi vi har beveget oss bort fra personlige reisekort. Det innebærer
at man kan låne bort sitt reisekort til andre personer som oppfyller vilkårene for samme
reisekategori, uavhengig av hvem sitt navn som står på kortet. 

Ved bruk av ungdomsrabattert reisebevis er det avgjørende at man kan fremvise
legitimasjon som viser om man faller inn under den konkrete aldersgruppen fra 16 år
til og med 19 år. Dersom kunden derimot reiser med ungdomsrabattert reisebevis er
det ifølge AtBs regelverk avgjørende at den reisende ved billettkontroll kan fremvise
gyldig legitimasjon som viser at vedkommende oppfyller kravene til den aktuelle
reisekategorien.

Kravet til legitimasjon ved bruk av rabatterte billetter fremgår klart av AtBs regelverk som
ligger tilgjengelig på våre nettsider. Etter innføring av nettbutikk er det i dag ingen plikt
til å fremlegge rabattbevis når man kjøper billett. Det er kundens ansvar å påse at hun er
berettiget til den billetten hun selv kjøper. Det er dessverre mange av våre reisende som
misbruker vår tillitt, og AtB har derfor valgt å tolke regelverket strengt. Det innebærer at
AtB ikke skiller mellom det å reise med rabattert billett uten bevis for retten til rabatt, og
det å reise helt uten billett.

Nemnda har tidligere vært enig med AtB at det er den reisendes ansvar å påse at man
kjøper riktig billett.

I saker hvor klager har reist med feil billettkategori med samme pris har nemndas
flertall uttalt at «Nemndas flertall, nemndas leder og bransjerepresentantene
Aarre og Grøttland, kan ikke se at det er grunnlag for å anbefale at tilleggsavgiften
frafalles. Flertallet har forståelse for at reaksjonen kan virke streng, men av hensyn
til reiseforetakene er det behov for en konsekvent praksis. Reisekortene til AtB er
upersonlige. Billetten/kortet kan således benyttes av mange så lenge de oppfyller
vilkårene til billetten – her aldersgrense på en ungdomsbillett. At billetten som lå på
reisekortet har samme pris som studentbillett endrer ikke på vilkårene til den enkelte
billettkategori.»

I sakene 2017-02403, 2017-02354, 2017-02786, 2017-02905 og 2018-00940 ble det i alle
tilfellene ikke anbefalt at klager ble gitt medhold.
I en senere avgjørelse har nemnda uttalt at «Nemnda bemerker at klagen gjelder en
enkeltbillett hvor prisen er den samme for både barn og vernepliktige. Nemnda kan
ikke se at det er noen fordel å kjøpe den ene billetten framfor den andre. Videre er
det opplyst at klager viste militær ID slik at det må legges til grunn at han hadde rett til
rabattert billett.»

I foreliggende sak har Klager hverken fremvist gyldig studentbevis som legitimasjon for
at hun har rett til å reise med studentrabattert billett, og hadde heller ikke på tidspunktet
for gebyrileggelse krav på å reise med ungdomsrabattert billett. Saken gjaldt imidlertid
kjøp av enkeltbillett som hadde samme geografiske anvendelsesområde. Avgjørelsen i
sak 2018-01558 er dermed ikke sammenlignbar med foreliggende sak.

Til tross for at det er lik pris for billettkategoriene student/ungdom, er det likevel ulike
vilkår for hva som gjelder som gyldig rabattbevis for de to billettkategoriene. Det er
også ulik geografi i de to kategoriene. En periodebillett for ungdom kan brukes i hele
Trøndelag, mens en periodebillett for student gjelder kun i de sonene man kjøper billett
for. Uavhengig av hvor Klager faktisk reiser, gir ikke det faktum at billettene koster det
samme, automatisk klager en rett til å potensielt reise i hele Trøndelag.

AtB opprettholder med dette vår tidligere avgjørelse og viser til begrunnelse i tidligere
svar til klager.

Nemnda bemerker

Klager ble ved kontroll 19. mars 2019 ilagt tilleggsavgift fordi hun reiste med feil
billettkategori, ungdomskort som hun ikke var berettiget til å benytte da hun var over 20
år.

Nemnda bemerker at det etter AtBs regelverk, jf. § 2 og § 7 kreves at det under reisen
kan vises dokumentasjon for rett til rabattert billett og at gebyr kan ilegges dersom
dokumentasjon ikke fremlegges.

Nemnda bemerker at klager hadde feil billettkategori og at vilkårene for å ilegge gebyr
var dermed til stede.

Nemnda bemerker at klager bevisst kjøpte ungdomskort som hun ikke var berettiget til.
Dersom hun ikke greide å få kjøpt studentbillett, hadde hun alternativer som å kjøpe en
enkeltbillett. Klager har vist til at prisen på ungdomskort og studentkort var den samme.

Nemnda har i tidligere saker gitt uttrykk for at det forhold at ungdomsbilletten har
samme pris som studentbillett ikke endrer på vilkårene til den enkelte billettkategori. 

Nemnda finner ikke grunnlag for å anbefale at gebyret frafalles. Nemnda har forståelse
for å reaksjonen kan oppleves streng. Av hensyn til reiseforetakene er det imidlertid
nødvendig med en konsekvent praksis da det er ulike årsaker til at reisende ikke kan vise
billett i riktig kategori.

Vedtak

Transportklagenemnda Kollektivtransport finner ikke å kunne anbefale at klager gis
medhold.