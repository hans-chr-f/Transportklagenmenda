Vedtak i Transportklagenemnda - Fly

Sammendrag

Krav om erstatning for nektet ombordstigning med påfølgende forsinkelse.

Dato
04.09.2013

Saksnummer
164/10F

Tjenesteyter
SunExpress

Klager har i det vesentlige anført:

Klager bestilte flybilletter fra Stavanger til Antalya hos Tyrkiareiser AS for seg og sin familie
med avreise den 23. mai 2010.

Etter innsjekk ble klagere nektet ombordstigning. Klagere krever erstatning etter EU
forordning 261/2004.

Tyrkiareiser har i det vesentlige anført:

Klager bestilte sin reise 21. mai, d.v.s. kun to dager før avreise.

Etter at samtlige passasjerer var sjekket inn, viste det seg at flyet var overbooket på grunn
av at det var satt inn en annen flytype. Tyrkiareiser måtte derfor finne andre løsninger for de
passasjerene som hadde booket sist.

Klagere ble booket om til en annen avgang. De kom frem til bestemmelsesstedet syv og en
halv time forsinket.

Klagere har fått dekket sine utgifter til mat underveis, samt prisavslag tilsvarende en feriedag.

Tyrkiareiser avslår klagers øvrige krav.

SunExpress har i det vesentlige anført:

Avgangen fra Stavanger til Antalya var delt mellom Nazar Nordic (115 seter) og Tyrkiareiser (99
seter). For avgangen 23. mai var belegget såpass lavt, så SunExpress besluttet å endre flytypen
fra Boeing 757-200 (214 seter) til Boeing 737-800 (189 seter).

Tyrkiareiser ble bedt om å redusere sitt allotment til 74 seter og Nazar Nordic til 115 seter.

Avreisedagen, 23. mai 2010, ved innsjekkingen ble det oppdaget at maskinen var overbooket
til tross for reduksjon av antall seter. Det viste seg i ettertid at Nazar Nordic hadde kjøpt
20 seter på maskinen fra Stavanger - Antalya t/r fra Tyrkiareiser den 23. mai samt to
andre avganger i mai. Turoperatørene står fritt til å selge/kjøpe seter seg i mellom uten at
flyselskapet er involvert. Dette salget var således ikke hensyntatt når bekreftelse på reduksjon
av allotment ble sendt berørte parter.

SunExpress mener at denne saken bør gjøres opp mellom de berørte selskap. SunExpress kan
ikke se å ha et økonomisk ansvar i saken.

Nemnda bemerker:

Dersom passasjerer nektes ombordstigning mot sin vilje, skal det transporterende
luftfartsselskap umiddelbart gi dem erstatning, jf. Eu forordning 261/2004 artikkel 4 nr 3, jf
artikkel 7.

Nemnda legger på bakgrunn av de foreliggende opplysninger til grunn at klagerne hadde
kjøpt billetter til SunExpress flygning 23. mai 2010 fra Stavanger til Antalya. Etter innsjekking
ble klagerne nektet ombordstigning mot sin vilje pga av overbooking. Dette gir klagerne rett
til standarderstatning fra SunExpress på 400 euro per betalende person med eget sete, dvs 1
200 euro.

Nemnda tar ikke stilling til om SunExpress har rett til regress fra sine samarbeidspartnere. Det
faller utenfor nemndas kompetanseområde.

Vedtak:

Flyklagenemnda anbefaler at SunExpress gir klagerne en erstatning på 1 200 euro.

Vedtaket var enstemmig

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS