Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
11.02.2013

Saksnummer
573/12F

Tjenesteyter
Norwegian Air Shuttle ASA

Klagerne har i det vesentlige anført:

Klagerne skulle reise fra Malaga til Trondheim den 25. august 2012 med DY1779.

Klagerne møtte opp i god tid til innsjekk, men da de kom frem til skranken fikk de beskjed om
at innsjekk var stengt og at de hadde møtt opp for sent. Det var på dette tidspunktet 45-60
minutter igjen til avgang, og klager mener de kunne rukket flyet om Norwegian hadde gjort et
forsøk.

Klagerne endte opp med å kjøpe 7 nye billetter til dagen etter.

Klagerne krever refundert nye billetter, kroner 18 529, biltransport til overnatting kroner 620,
samt utgifter til mat 150 euro.

Det vises for øvrig til klagers brev.

Norwegian har i det vesentlige anført:

Før man får gjennomført en bestilling på Norwegians nettsider må man krysse av for å ha lest
regler og vilkår. Her står det følgende:

«Det er svært viktig å være ute i god tid på flyreiser. Hver enkelt reisende er selv ansvarlig for å
møte i god tid, og påse at innsjekk gjennomføres innenfor de betingelser som er på reisen.»

Videre står det at innsjekk må være avsluttet 45 minutter innen avgang på utenlandsreiser.
Norwegian har vært i kontakt med handlingagent i Malaga og fått bekreftet at klagerne møtte
opp etter gitte frister.

Norwegian har på grunnlag av ovennevnte dessverre ingen mulighet til å imøtekomme
klagernes krav.

Nemnda bemerker:

Flyselskapene har i sine vilkår og på sine nettsider gitt opplysninger om siste frist for
innsjekking. Ved fristen har selskapene hensyntatt bl.a. normal tid for bagasjehåndtering,
sikkerhetskontroll og tid til å gå til utgangen (gate). Overholdelse av fristen er nødvendig for

å unngå forsinkelser. Norwegian anmoder passasjerene om å møte opp ved innsjekkingen i
god tid før avgang. Det fremgår videre av vilkårene at innsjekkingen stenger 45 minutter flyets
publiserte avgangstid på reiser utenlands.

Det er mange passasjerer som skal med et fly, og det er ikke uvanlig at det er kø ved
innsjekkingen og/eller sikkerhetskontrollen. Dette må både passasjerer og flyselskap ta
hensyn til. Flyselskapene må sørge for tilstrekkelig antall innsjekkingsskranker og bemanning
til å betjene disse. Skrankene må videre åpne i tilstrekkelig god tid før avgang. Der det er
mulighet for innsjekkingsautomater, innsjekking via Internett m.v. bør også dette vurderes
for å sikre en best og raskest mulig avvikling av innsjekkingen. Flyselskapet må være ansvarlig
for å gjøre det de kan innenfor rimelighetens grenser for å få med samtlige passasjerer som
venter på å få sjekke inn før innsjekkingen stenger. Passasjerene må på sin side også være
forberedt på at det kan være kø ved innsjekkingsskranken, og må etter nemndas vurdering
møte frem i rimelig tid slik at innsjekking kan foretas innen angitt tid. Hva som menes
med «rimelig tid» vil måtte avgjøres konkret. Det vil kunne variere mellom de forskjellige
flyplasser. Det vil videre kunne variere i forhold til ukedag og tid på dagen, om reisen skjer
i forbindelse med høytider, eksempelvis julen, eller i forbindelse med skolens ferier, for
eksempel høstferien. Oppregningen er ikke uttømmende.

Det står i dette tilfellet påstand mot påstand om klagerne møtte frem i tide eller ikke. Det står
videre påstand mot påstand om hva som skjedde utenfor skranken før denne ble stengt.

Nemnda finner det på bakgrunn av de foreliggende opplysninger mest sannsynlig at klagerne
møtte frem for sent. Nemnda viser til rapporten fra handlingagenten.

Norwegian var således berettiget til å avvise klagerne. Dette innebærer at klagerne selv må
bære utgiftene til alternativ hjemreisen samt øvrige utgifter de ble påført. Nemnda finner ikke
sannsynliggjort at Norwegian kan lastes for manglende oppfølging i ettertid.

Nemnda finner etter dette ikke på kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS