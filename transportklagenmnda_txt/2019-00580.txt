Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
03.12.2019

Saksnummer
2019-00580

Tjenesteytere
SAS

Klager har i det vesentlige anført

Klager hadde billett for reise fra Oslo til København med SK461 den 17. januar 2019
kl. 18.00 og videre med SK3507 kl. 17.55 med ankomst Zürich kl. 21.45. Flyvningen fra
Oslo ble forsinket, fordi innkommende fly var forsinket. Klager rakk dermed ikke sin
videreforbindelse fra København. Han måtte overnatte der og fikk ny avgang den 18.
januar kl. 07.55.

Klager ankom Zürich med en forsinkelse på 13 timer og krever standarderstatning 250
euro i henhold til EU-forordning 261/2004.

Tjenesteyterne har i det vesentlige anført
SK461 fikk en følgeforsinkelse fra tidligere flyvning med SK460, fly individ OYKBK fra
København til Oslo som skyldtes flyplassrestriksjoner. I tillegg stod SK460 39 minutter i
kø for de-icing, slik at den totalt tok med seg 65 minutters forsinkelse til neste flyvning
SK461. 

Rotårsaken til forsinkelsen med SK461 var restriksjoner på flyplassen. Dette er forhold
utenfor SAS' kontroll og anses som ekstraordinært i henhold til EU-forordning 261/2004.
Det er heller ingen forholdsregler SAS kunne tatt for å unngå denne hendelsen. SAS
har gjort alle timelige tiltak for å minimere forsinkelsen ved å booke om klager til første
mulige avgang til endelige destinasjon. Klagers opprinnelige flygning fra København til
Zürich var kl 19.55 på kvelden 17. januar og han ble booket om til morgenen etter 18.
januar kl 07.55. SAS anser dette for å være innenfor rimelig tid. 

SAS kan ikke imøtese klagers krav om standarderstatning i henhold til EU-forordning
261/2004.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet SAS har fremlagt dokumentasjon med beskrivelse av hendelsen som
opplyser at forsinkelsen skyldtes restriksjoner fra flygeledelsen på flyplassen i
København på foregående flyvning. SAS agerte på instruks fra tårnet. Videre viser
dokumentasjonen at foregående flyvning København - Oslo ble stående i de-icing kø på
samme lufthavn.  

Slik nemnda ser det har flyselskapet godtgjort at verken forsinkelsen eller de
ekstraordinære omstendighetene kunne vært unngått selv om alle rimelige tiltak
var truffet. Forsinkelsen skyldtes at SAS fulgte pålegg fra  ATC - Air Traffic Control.
Dette pålegget hadde ikke flyselskapet kontroll over. Klager har etter dette ikke rett til
erstatning.

Vedtak

Transportklagenemnda-fly anbefaler ikke at klager gis medhold.