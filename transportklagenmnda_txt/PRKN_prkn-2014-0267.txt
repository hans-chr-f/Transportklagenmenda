Vedtak i Pakkereisenemnda

Sammendrag

Krav om prisavslag på grunn av mangler ved hotellet og reisen generelt.

Dato
28.08.2015

Saksnummer
267/14 P

Tjenesteyter
Solfaktor Pluss

Saken gjelder:

Krav om prisavslag på grunn av mangler ved hotellet og reisen generelt.

Klager har i det vesentlige anført:

Klager og hans medreisende, totalt 4 voksne, reiste til Hersonissos på Kreta og skulle bo på
hotell Aqua Sun Village med all inclusive. Det ble den verste og dårligste ferien de noensinne
har hatt.

Klager viser til følgende forhold i sin klage: Aircondition virket ikke, rommene hadde dårlig
utsikt, safen var liten og ikke festet til veggen, renholdet var generelt dårlig, håndklær
ble fjernet uten at nye ble lagt inn, «rene glass» var full av dritt, problemer med maur på
rommene, bassengene var skitne, knust glass lå rundt bassengområdet, det var elendig og
direkte motbydelig mat, kun en «drikkestasjon» i baren med lange køer og irritasjon, shuttle
buss til stranden var en minibuss beregnet for 9 personer og altfor liten.

Klager viser til at de forsøkte flere ganger å få hotellets personale til å ordne opp i det de
klagde på, men de ble bare møtt med skuldertrekk og ikke noen forståelse.

De valgte å prøve å gjøre det beste ut av det ved å oppsøke andre steder for både bading og
bespisning. De orket rett og slett ikke å være på hotellet.

Solfaktor Pluss har kun sendt klagen videre til hotellet og forholder seg til det som hotellet
har svart. Det er reiseselskapet klager har kjøpt en vare av som ikke holdt hva som var lovet.
Derfor er de ansvarlig overfor klager og den mangelfulle varen som er levert og som det
kreves kompensasjon for.

Hva de blir enig om med hotellet, som ikke har levert den varen som selskapet har betalt for,
får bli mellom dem. At hotellet svarer slik de har gjort er jo forståelig da de ikke vil ha et dårlig
rykte på seg. Solfaktor Pluss hadde andre nordmenn på dette hotellet som også var meget
misfornøyd med akkurat det samme som klager og burde derfor være kjent med forholdene.
Klager har tidligere reist med Solfaktor Pluss og vært strålende fornøyd med både reise og
opphold. Klager står ved sin forklaring på alt de har reagert og klaget på og at dette stemmer
helt og holdent.

Han hadde aldri klaget dersom det ikke var en grunn for det. Klager tilbakeviser hotellets
forklaring og mener de lyver om forholdene.

Klager holder Solfaktor Pluss ansvarlig for manglene og krever et prisavslag for dette.

Solfaktor Pluss har i det vesentlige anført:

Klager mener at Solfaktor Pluss fraskriver seg alt ansvar, men det stemmer ikke.

De har gjort hva de kunne etter at klager sendte dem en klage etter hjemkomst. De har
undersøkt med hotellet hva som skjedde i saken, men klager og hotellets forklaringer
stemmer ikke overens, og Solfaktor Pluss har derfor vanskelig for å bedømme hva som er sant
her. Det er viktig å ta kontakt med reisearrangøren når man opplever problemer med hotellet.
Dette er poengtert i en e-post som sendes kundene før avreise og også i reisevilkårene.
Solfaktor Pluss viser til teksten i e-posten: «Vi jobber kontinuerlig med kvalitetssikring slik at
hotellbeskrivelser og klassifisering skal stemme best mulig. Hvis det likevel skulle bli noe dere
er misfornøyd med når det gjelder Aqua Sun Village, Hersonissos, må dere først ta det opp
med personalet på hotellet. Hvis ikke hotellpersonalet kan hjelpe dere, må dere ta kontakt
med med deres hotellformidler Lowcostbeds (Skandinavisktalende) på telefon slik at vi får
mulighet til å løse problemet. Telefonnummer står på reisedokumentet.»

Feil og mangler underveis må først rettes til det aktuelle hotell. Hvis de ikke kan avhjelpe
situasjonen må Solfaktor Pluss sin hotellagent kontaktes på telefon slik at de får mulighet
til å løse problemet underveis. Telefonnummeret står på reisedokument/hotellvoucher.
Dersom kunden ikke har forsøkt å løse situasjonen på stedet ved kontakt med hotell og vår
hotellagent, mister man sin rett til å klage i ettertid. Hotell og reisearrangør har rett til å få
mulighet til å rette feil og mangler under oppholdet.

Klager tok ikke kontakt med Solfaktor Pluss som skissert ovenfor. Solfaktor Pluss finner ikke
grunnlag for prisavslag i denne saken.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2. Turarrangøren har etter
pakkereiseloven en rett til å avhjelpe mangler. Denne rett forutsetter at turarrangøren gjøres
kjent med problemene på reisemålet.

Dersom turarrangøren ikke har gitt anvisning på noe annet, vil det etter nemndas
vurdering være naturlig å ta opp manglene direkte med hotellet. Fører ikke dette frem, må
turarrangøren kontaktes snarest. Dersom manglene ikke tas opp på reisemålet på en måte
som gir turarrangøren mulighet til å avhjelpe manglene, vil man ikke nå frem med krav om
prisavslag i ettertid.

Etter klagerens beskrivelse var hotellet og all-inclusive tilbudet ikke slik en bør kunne forvente
når hotellet er klassifisert med fire stjerner. Problemet i denne saken er imidlertid at klageren
ikke har gått frem på den måten som er anvist for å få manglene rettet, eller eventuelt for
å få bytte til et annet hotell. Hotellet har i korrespondanse med turarrangøren benektet at
mattilbudet var utilstrekkelig, at renholdet var dårlig, at romsafen var løs, at bassengområdet
var ubrukelig og at aircondition ikke fungerte tilfredsstillende. Dessuten var en større
shuttlebuss ute av drift kun en dag.

Arrangøren, som ikke har representanter på stedet, har i den voucheren som sendes kunden
før avreise, gjort oppmerksom på at eventuelle mangler først må tas opp med hotellet. Hvis
dette ikke gir det ønskede resultatet, må kunden ta kontakt med hotellformidleren på telefon
slik at denne gis en mulighet til å løse problemet.

Det er ikke gjort i denne saken. Nemnda bemerker at hvis turarrangøren var blitt kontaktet,
hadde det for eksempel kanskje vært mulig å få byttet hotell.

Klageren har videre ikke gjemt på bilder som kunne ha underbygget hans klage.

Nemnda tviler for så vidt ikke på at det som ble levert ikke var slik klageren hadde forventet,
men slik saken er presentert for nemnda, står påstand mot påstand. Nemnda kan da ikke
anbefale at det blir gitt noe prisavslag.

Vedtak:

Reklamasjonsnemnda for pakkereiser kan ikke anbefale at det blir gitt noe prisavslag.

Vedtaket er enstemmig.