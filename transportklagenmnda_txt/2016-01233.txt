Vedtak i Transportklagenemnda - Fly

Sammendrag

Krav om standarderstatning samt refusjon av utgifter grunnet kansellering.

Dato
27.10.2017

Saksnummer
2016-01233

Tjenesteytere
TAP Portugal

Klager har i det vesentlige anført

Klager og hans to medreisende skulle reise fra Lisboa til Oslo den 6. november 2016 kl
19.05 med flight TP764. Dagen før avreise ble klager gjort kjent med av flyselskapet at
avgangen var kansellert, og at han var booket om til avreise tidlig om morgenen i stedet.
Klager stiller seg kritisk til at han ikke ble informert om kanselleringen på et tidligere
tidspunkt da flyet ble kansellert for flere dager siden. 
Klager ble ikke informert om sine rettigheter. 

Klager krever følgende utbetalt av flyselskapet:

Standarderstatning 400 euro x 3 = 1200 euro
Pehna Longa Golf 130 euro x 3 = 390 euro
Leiebil 100 euro
Mistet èn frokost på hotellet 20 euro x 3 = 60 euro

Klagers totale krav er 1 750 euro.

Tjenesteyterne har i det vesentlige anført
TAP Portugals kontrakt med kunden var transport fra en flyplass til en annen, og
inkluderer ikke hotell, leiebil eller golf ferie. 

TAP Portugal ønsker å tilby klager standarderstatning 400 euro per person men kan ikke
imøtekomme hans krav utover dette.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak hadde vært truffet, jf EU-forordning 261/2004 artikkel 5 og 7.

Standarderstatningen skal dekke både økonomisk og ikke-økonomisk tap som følge av
kanselleringen.  

Nemnda mener at flyselskapet TAP Portugal skal betale standarderstatning til klageren
og reisefølget (tilsammen 3 personer):

Flyselskapet TAP Portugal har ikke godtgjort at innstillingen skyldtes ekstraordinære
omstendigheter, og sagt seg enig i at det er grunnlag for standarderstatning i dette
tilfellet. På grunn av reiseavstanden utgjør erstatningen 400 euro per person, det vil i alt
si 1 200 euro. 

I og med at utgiftene til forhåndsbetalt og ubenyttet golfpass, leiebil og hotellfrokost
ikke overstiger standarderstatningen (de er på tilsammen 550 euro), må disse utgiftene
allerede anses dekket av denne. Disse utgiftene kan dermed ikke kreves dekket særskilt i
tillegg.

Vedtak

Transportklagenemnda - fly anbefaler at TAP Portugal betaler standarderstatning til
klageren med 400 euro per person.