Vedtak i Pakkereisenemnda

Sammendrag

Saken gjelder manglende henting og kaldt basseng

Dato
..

Saksnummer
119/13P

Tjenesteyter
Helsereiser

Sakens dokumenter ble lagt frem.

Klager: X

Turarrangør: Helsereiser

Reisemål: Gran Canaria

Antall reisende: 2

Reisens pris: 27.000 nok.

Tidsrom: 011112 - 221112

Saken gjelder:

Saken gjelder manglende henting og kaldt basseng

Klager anfører at den største skuffelsen var at ingen møtte dem på flyplassen til tross
for at hun på telefon hadde fått opplyst at det skulle komme noen med et skilt hvor
det sto «Helsereise». Det var også skuffende at det ikke var noe å få kjøpt der og at
bassenget var altfor kaldt om morgenen. Klager syntes også middagene var for dyre.

Helsereiser har anført at kundene ble hentet av sjåfør uten vesentlig forsinkelse.

De har ikke markedsført at de selger helseartikler. Stedet er heller ikke markedsført som
helsesenter, men leiligheter med mulighet for behandling av Gran Fysio, som har avdeling
på stedet. Det var tekniske problemer med bassenget et par dager, og de valgte da å ikke ha
høyere temperatur enn 30 grader, noe Gran Fysio mener er tilfredsstillende. 34 grader er for
høyt for enkelte pasienter.

De har heller ikke markedsført at det er restaurant på stedet.

Eieren har imidlertid noen kokkevenner som lager middag noen ganger i uken, noe som har
vært populært.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Opplysninger i kataloger o.l. inngår som en del av avtalen.

Når det gjelder henting på flyplassen, forstår nemnda det slik at dette ordnet seg etter at
klagers følge hadde fått hjelp til å ringe. Dette medførte antagelig en mindre forsinkelse, som
ikke kan sies å representere en mangel i pakkereiselovens forstand.

Til Helsereisers anførsel om at stedet ikke er markedsført som et helsesenter, vil nemnda
bemerke at turen i brosjyren er beskrevet slik:

«Helsereise til Puerto de Mogan på Gran Canaria». Det er da naturlig at en leser oppfatter
dette som et slags «helsesenter». I den samme brosjyre er det opplyst at bassenget er
oppvarmet til 33-34 grader. Når bassenget på grunn av tekniske problemer noen dager ikke
holdt mer enn 30 grader, foreligger det objektivt sett en mangel i forhold til avtalen. Det bør
derfor gis et prisavslag, som passende kan settes til kr.500,- per person.

Vedtak:

Reklamasjonsnemnda for pakkereiser anbefaler at det gis et prisavslag på tilsammen
kr.1.000,-.

Vedtaket var enstemmig.