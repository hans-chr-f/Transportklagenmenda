Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.05.2019

Saksnummer
2018-01723

Tjenesteytere
Turkish Airlines

Klager har i det vesentlige anført

Klager med reisefølge (tilsammen tre personer) skulle reise fra Oslo til Tehran via Istanbul
den 31. januar 2018 kl 17.25 med ankomst kl 05.35 den 1. februar.
TK1754 fra Oslo til Istanbul ble kansellert. Reisefølget ble booket om til samme fly den 2.
februar og ankom endelig bestemmelsessted to døgn forsinket.

Klager krever standarderstatning 600 euro per person i henhold til EU-forordning
261/2004.

Tjenesteyterne har i det vesentlige anført
Türkish Airlines har ikke avgitt uttalelse til klager eller til nemnda.

Nemnda bemerker

Flyselskapet Türkish Airlines har tross oppfordring ikke avgitt uttalelse til nemnda.
Nemnda treffer vedtaket på grunnlag av opplysningene som er fremkommet tidligere i
saken, jf transportklagenemndforskriften § 5-3 tredje ledd.

Nemnda legger således til grunn at klager og reisefølget (til sammen tre personer) kom
to døgn forsinket frem til sitt endelige bestemmelsessted Tehran. Klager har fremsatt
krav om standardkompensasjon i henhold til EU-forordning 261/2004. 

En passasjer som kommer mer enn tre timer forsinket frem til sitt endelige
bestemmelsessted har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon (C-402/07) og Nelson (C-581/10).

Türkish Airlines har som nevnt ikke avgitt uttalelse til klager eller til nemnda.
Selskapet har følgelig ikke godtgjort at forsinkelsen skyldtes en ekstraordinær
omstendighet som ikke kunne vært unngått. Klager har etter nemndas syn derfor krav på
standardkompensasjon på 600 euro per person.

Vedtak

Transportklagenemnda - fly anbefaler at Türkish Airlines betaler standarderstatning til
klager med 600 euro per person.