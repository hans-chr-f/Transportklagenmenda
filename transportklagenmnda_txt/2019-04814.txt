Vedtak i Transportklagenemnda
- Kollektivreiser

Sammendrag

Billett kjøpt for sent / klagerett til selskapet

Dato
11.03.2020

Saksnummer
2019-04814

Tjenesteytere
Ruter

Klager har i det vesentlige anført

Klager reiste med trikken den 1.november 2019 da hun ble ilagt gebyr. Klager anfører
at hun gikk om bord på trikken på Stortorvet og at dette var samme holdeplass
kontrollørene gikk om bord. Klager anfører at at hun hadde gyldig enkeltbillett da hun
gikk om bord og at billetten var aktivert. Hun forklarer videre at billetten hadde vært
gyldig i 1 minutt før hun gikk om bord. 

Klager forklarer at hun vanligvis kjøper månedsbillett hver måned. Hun synes det er
urettferdig at hun ble ilagt gebyr når hun hadde gyldig billett og at hun har en historikk
som viser at hun har kjøpt månedsbilletter i flere år. 

Etter at klager har mottatt tilsvaret fra Ruter ønsker hun å presisere at informasjonen i
tilsvaret ikke stemmer hva gjelder hvilken holdeplass klager gikk om bord i trikken. Klager
gikk om bord på trikken på Stortovert og ikke på Jernbanetorget. Klager opplevde at hun
ikke ble trodd da hun forklarte at hun hadde en gyldig billett før hun gikk om bord og
synes kontrollørene verbalt utagerende og ikke imøtekommende. 

Klager krever at gebyret frafalles.

Tjenesteyterne har i det vesentlige anført
Klager ble ilagt gebyr på trikken den 1.november 2019, fordi hun hadde kjøpt billetten
sin for sent. Ruter anfører at kontrollørene har notert at klager gikk om bord på trikken
sammen med to venninner på Jernbanetorget. Dette var samme holdeplass som
kontrollørene gikk om bord på trikken og startet kontrollen. Det fremgår av gebyret at
kontrollen startet kl. 14:53, hvilket vil si at klager sin billett skulle vært gyldig før dette.
Billetten klager viste til kontrollørene ble ikke bestilt før kl. 14:55. Billetten til klager
ble gyldig i appen fra kl. 14:56:04 og ileggelsestidspunktet for gebyret var kl. 14:56. På
bakgrunn av dette er det ikke mulig at klager har kjøpt billetten før hun gikk om bord.

Det er den reisende sitt ansvar å sørge for å ha en gyldig billett ved ombordstigning.
Dette innebærer at elektronisk billett skal være aktivert på dette tidspunktet. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr på trikk nr. 18 den 1.november 2019 på det grunnlag at hun hadde
kjøpt billetten sin for sent. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Både klager og kontrollørene har opplyst at de kom på trikken på samme holdeplass.
Klager hevder både i sin henvendelse til Ruter og i klagen til nemnda at hun gikk på
trikken på Stortorvet.

I kontrollørrapporten er notert at kontrollørene startet kontrollen fra Jernbanetorget. For
øvrig er det blant annet notert følgende: 
"Senkjøp mobil/reisekort
Passasjeren kom ombord på Jernbanetorget. Jentegjeng på 3, hvor 2 av
dem kjøpte for sent. De hadde akkurat kjøpt billetten da BK kom bort.
BK startet kontrollen foran i trikken og jentene satt ved dør 3. De
ville ikke samarbeide og gi fra seg personalia og ønsket å snakke med
politiet."

I gebyrrapporten er ellers notert at kontrollen på trikken startet kl. 14.53 og gebyr ble
ilagt kl. 14.56.  Klagers billett er registrert kjøpt kl. 14.55.

Nemnda finner på denne bakgrunn sannsynliggjort at klager kom på trikken fra
Jernbanetorget og at hun ikke hadde gyldig billett før påstigning. 

Vilkårene for å ilegge gebyr var til stede. nemnda kan ikke se at det er grunnlag for å
anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.