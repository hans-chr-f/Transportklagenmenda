Vedtak i Transportklagenemnda - Fly

Sammendrag

Krav om refusjon av nye billetter grunnet nektet ombordstigning.

Dato
13.12.2017

Saksnummer
2017-00235

Tjenesteytere
Virgin Atlantic
Travellink
British Airways

Klager har i det vesentlige anført

Klageren hadde bestilt en t/r reise fra Oslo til Port Elizabeth i Sør-Afrika hos Travellink
for reise 10. sep - 11. des 2016. På returen ble klageren nektet ombordstigning hos
Virgin Atlantic med begrunnelse av at reisebyrået Travellink hadde kansellert avgangen
fra Johannesburg til London. Travellink sier derimot at det er flyselskapet selv som har
kansellert avgangen. Klageren måtte kjøpe ny billett fra Johannesburg til London, pris
kroner 8 000.

Klageren krever refusjon av ny billett, kroner 8 000.

Det vises fort øvrig til klagerens brev.

Tjenesteyterne har i det vesentlige anført
Travellink har i det vesentlige anført:

På klagerens utreise oppstod det forsinkelse fra Oslo slik at klageren mistet sin
videreforbindelse til Sør-Afrika med Virgin Atlantic. British Airways booket om klageren til
ny avgang med British Airways og skrev om billetten. I den forbindelse har det oppstått
en feil i billetten som medførte at klageren fikk problemer med å sjekke inn på returen.
Det vises til fremlagt utskrift av klagerens bookinghistorie. 

I Travellinks regler og vilkår som klageren krysset av for å ha lest kommer det frem at
reisebyrået ikke står ansvarlig for sleve utførelse av reisen, men at dette ansvaret ligger
på flyselskapene. Denne informasjonen blir også sendt på e-post til alle Travellinks
kunder. 
Klageren har ikke vært i kontakt med Travellink under reisen. 

Travellink kan ikke imøtekomme klagerens krav.

Virgin Atlantic har ikke avgitt uttalelse til nemnda. Til klageren har flyselskapet i det
vesentlige anført:

Virgin Atlantic kan ikke finne noe informasjon om klageren på nevnte flyavgang. Hun bes
henvende seg til sitt reisebyrå som utstedte billetten. 

British Airways har i det vesentlige anført:

Klageren skulle reise på følgende avganger:

VS0602 JNB-LON 11DEC 2130 0620+
BA0764 LON-OSL 12DEC 1030 1345

Flight VS0602 ble operert av Virgin Atlantic og bestillingen ble gjort via Travellink. British
Airways var ikke involvert i klagerens flyvning fra Johannesburg til London, og er derfor
ikke kompensasjonspliktig i henhold til EU-forordning 261/2004. 

British Airways kan ikke imøtekomme klagerens krav.

Nemnda bemerker

Klager hadde kjøpt billettene på Travellinks hjemmeside. Det fremkommer av
reservasjonen at flygningene er operert av British Airways og Virgin Atlantic. Travellink
var formidler av billettene og er den som mottar oppdateringer og endringer av disse.

Utreisen ble endret av British Airways hvilket medførte at returen ikke var fullstendig
oppdatert. Travellink mottok beskjed om dette og var etter nemndas syn ansvarlig for å
følge opp i forhold til kunden og sørge for at kunden hadde gyldig billett. Det kommer
klart frem av fremlagt  utdrag fra klagers booking historie at Travellink var informert om
at billetten ikke lenger var gyldig. 

Nemnda legger på bakgrunn av de foreliggende opplysninger til grunn at klageren ble
nektet ombordstigning på grunn av en feil som Travellink er ansvarlig for. 

Nemnda anbefaler at klager gis en erstatning på kr 8000 som er lik det oppgitte tapet.

Vedtak

Transportklagenemnda-fly anbefaler at Travellink erstatter klagerens tap på kr. 8000.