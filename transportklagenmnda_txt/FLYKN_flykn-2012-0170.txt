Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
10.10.2012

Saksnummer
170/12F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Oslo til Sandane den 14. desember 2011 med WF153. Flyet ble
kansellert, og klager ble booket om til Førde og fraktet derfra med drosje.

Klager måtte krangle seg til en matkupong på kroner 100 på Gardermoen, og hadde forventet
bedre service fra flyselskapet. Klager mener han hadde krav på bespisning da han ville
ankomme Sandane over tre timer forsinket.

Klager krever standarderstatning i henhold til EU forordningen.

Widerøe har i det vesentlige anført:

WF153 ble kansellert som følge av teknisk feil, det vises til rapport. Hendelsen var
ekstraordinær og utenfor Widerøes kontroll, og er ikke kompensasjonsberettiget i henhold til
EU forordning 261/2004.

Ved kanselleringer kan passasjerene enten velge full refusjon, eller ombooking til neste mulige
avgang. Klager valgte sistnevnte.

Klager måtte vente 1 time og 25 minutter på Gardermoen. Matkuponger på kroner 100 deles
ut ved forsinkelser på 2-3 timer, og kroner 250 på over 3 timer. Widerøe har derfor fulgt
selskapets retningslinjer når de sa klager ikke kunne få matkupong.

Av godvilje ønsker Widerøe å refundere klager kroner 250, men kan ikke imøtekomme kravet
utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil ved flyets avisingssystem.

Saken er forelagt Luftfartstilsynets tekniske avdeling, som har avgitt uttalelse den 11. april
2012.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Ved forsinkelser på over to timer skal flyselskapet tilby passasjerene måltider og forfriskninger
som står i rimelig forhold til ventetiden, jf. EU forordningen artikkel 6 jf. artikkel 9. EU
domstolen har i saker vedrørende forsinkelser vurdert forsinkelsen ut fra ankomst til det
endelige bestemmelsesstedet i forhold til det planlagte ankomsttidspunktet. Nemnda er av
den oppfatning det tilsvarende må gjelde for rett til forpleining. Tidspunktet for når man skal
tilby forpleining vil imidlertid kunne variere avhengig av forholdene. Det er i denne saken ikke
grunnlag for erstatning av utgifter ut over det Widerøe har utbetalt.

Nemnda finner etter dette ikke å kunne anbefale at klager gis medhold i kravet om erstatning.

Vedtak:

Transportklagenemnda-fly finner ikke å kunne anbefale at klager gis medhold i kravet om
erstatning.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines