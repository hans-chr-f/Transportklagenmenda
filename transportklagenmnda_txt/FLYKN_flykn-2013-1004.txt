Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.05.2014

Saksnummer
1004/13F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Bergen til Paris den 14. oktober 2013 kl. 10:40 med DY1476. Ca. kl. 13:30
fikk klager beskjed om at avgangen var kansellert. Hun ble booket om til sent dagen etter.

Klager stiller seg undrende til at flyet ble rapportert kansellert på et tidspunkt når Flesland
igjen var åpnet for trafikk. Hun stiller seg videre kritisk til at hun ikke fikk informasjon om
kanselleringen på et tidligere tidspunkt, hun ville da kunne arrangert transport med et annet
selskap.

Klager mistet en forhåndsbetalt natt på hotell i Paris, og fikk ødelagt starten av ferien.

Klager krever standarderstatning i henhold til EU-forordning 261/2004, 250 euro per person.
Videre krever klager refusjon av en natt forhåndsbestilt hotell i Paris.

Norwegian har i det vesentlige anført:

DY1476 ble kansellert som følge av tåke. Det vises til fremlagt rapport. Hendelsen førte til
en dominoeffekt av forsinkelser på Norwegians ruteprogram, som igjen førte til at avgangen
klager var booket på til slutt ble kansellert.

Kanselleringen er ikke kompensasjonsberettiget i henhold til EU-forordning 261/2004, da
årsaken til uregelmessigheten var ekstraordinære omstendigheter utenfor Norwegians
kontroll.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordi omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at innstillingen var en
følge av tåke på Flesland tidligere på dagen. Nemnda er av den oppfatning at innstillingen ikke
kunne vært unngått selv om alle rimelige tiltak var truffet. Innstillingen gir etter dette ikke rett
til standarderstatning.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.