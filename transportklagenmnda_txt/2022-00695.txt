Vedtak i Transportklagenemnda - Fly

Sammendrag

Tilbakeføring av SAS EuroBonus poeng som følge
av feil i billettsystemet ved bestilling av flybilletter.

Dato
29.09.2022

Saksnummer
2022-00695

Tjenesteytere
SAS

Klager har i det vesentlige anført

Klager skulle bestille billetter for tre personer på SAS' nettsider for en reise fra Reykjavik
via København til Oslo. SAS hadde en teknisk feil i sin løsning for kjøp av billetter med
poeng og penger som medførte at klager ikke fikk betalt. Nettsidene sto bare og hang
da han forsøkte å betale. Dette skjedde gjentatte ganger og klager ble stresset for at han
ikke skulle få kjøpt flybilletter.

Prisene steg veldig mye for hver gang klager forsøkte å kjøpe billetter og han endte opp
med å betale med 134165 EuroBonus poeng + det billettene opprinnelig kostet før han
begynte på bestillingen, kr 11249. Samtidig som bestillingen gikk i orden og han fikk kjøpt
billettene for penger og EuroBonus poeng, så klagers ektefelle at det var tilgengelige
billetter for samme sum (uten flypoeng) på sas.se, men på det tidspunktet var klager så
redd for å ikke få kjøpt billetter at han gjennomførte billettbestillingen han var inne på. 

Ingen kundeservice var tilgjengelig før neste morgen, så klager fikk ingen hjelp fra SAS
med unntak av en chat-bot som ikke var til hjelp. Klager snakket med kundeservice i
SAS neste morgen og ved en sendere anledning, men ingen klarte å gi noen forståelig
forklaring på problemet. Etter å ha klaget skriftlig fikk han kun til svar at problemet
kunne skyldes en systemfeil. 

Alle poengene var samlet opp over flere år med reiser. Klager føler seg snytt for 134165
EuroBonus poeng og krever poengene tilbakeført.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Nemnda mener at denne saken reiser bevisspørsmål som vanskelig kan klarlegges under
saksbehandlingen, og at saken derfor skal avvises, jf transportklagenemndforskriften §
6-2 bokstav d.

Vedtak

Saken avvises.