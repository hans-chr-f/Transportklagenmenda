Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
18.04.2017

Saksnummer
2016-00653

Tjenesteytere
Qatar Airways

Klager har i det vesentlige anført

Klager skulle reise fra Oslo til Kuala Lumpur via Doha den 9. juli 2016 kl 10:05 med Qatar
Airways. Underveis fikk flymaskinen tekniske problemer og måtte lande i Bucuresti i
Romania for kontroll. Etter 10 1/2 time ble det satt inn en erstatningsmaskin som kunne
frakte passasjerene til Doha. Klager hadde da mistet sin videreforbindelse. Hun ble
booket om via Bangkok og måtte vente ytterligere 13 timer i Doha. Klager ankom endelig
bestemmelsessted 27 timer forsinket.

Ved ankomst Kuala Lumpur var ikke klagers bagasje ankommet, denne fikk de levert
to dager etter ankomst. Klager og hennes familie hadde da vært uten sin bagasje i fire
dager. 

Klager krever standarderstatning 600 euro per person i henhold til EU-forordning
261/2004. 

Det vises for øvrig til klagers brev.

Tjenesteyterne har i det vesentlige anført
Flight QR180 måtte mellomlande i Bucuresti grunnet uventede mangler ved
flysikkerheten. Hendelsen er ikke kompensasjonsberettiget da årsaken var
ekstraordinære omstendigheter fullstendig utenfor Qatar Airways kontroll. Klager ble
booket om til sitt endelige bestemmelsessted.

Qatar Airways beklager at klagers bagasje ble forsinket. Det hender dessverre fra tid
til annen at bagasjen ikke ankommer destinasjonen sammen med passasjeren. Qatar
Airways ber klager vennligst ta kontakt med Thai Airways som utførte siste flyvning fra
Bangkok til Kuala Lumpur for eventuell erstatning.

Qatar Airways kan ikke imøtekomme klagers krav.

Nemnda bemerker

Klageren og hennes reisefølge (til sammen 4 personer) kom om lag 27 timer forsinket
frem til deres endelige bestemmelsessted Kuala Lumpur. Forsinkelsen oppsto på
flygningen mellom Oslo og Doha. Flyet måtte mellomlande i Bucuresti på grunn av
teknisk svikt. 

Forsinkelse som medfører at passasjerene kommer mer enn 3 timer senere enn
planlagt frem til det endelige bestemmelsesstedet, utløser plikt for flyselskapet til å
betale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige
tiltak var blitt truffet, jf EU-forordning 261 / 2004 artiklene 5, 6 og 7, og EU-domstolens
avgjørelser i sak Sturgeon-Condor av 19.11.2009 (C-402/07) og Nelson med flere av
23.10.2012 (C-402/07).

Teknisk feil er som regel ikke en ekstraordinær omstendighet som fritar flyselskapet fra
plikten til å betale standarderstatning, jf EU-domstolens avgjørelse av 17.09.2015 Corina
van der Lans - KLM (C-257/14) og Kommisjonens veileder av 15.06.2016 punkt 5.2. 

Slik nemnda ser det har ikke flyselskapet Qatar Airways godtgjort at den tekniske svikten
skyldtes en ekstraordinær omstendighet i dette tilfellet: 

Flyselskapet har ikke fremlagt dokumentasjon fra flyprodusenten eller kompetente
myndigheter for at den tekniske svikten skyldtes fabrikasjonsfeil. Det er heller ingen
holdepunkter for sabotasje eller terrorhandlinger. Forsinkelsen gir da klageren og følget
rett til en standarderstatning på 600 euro per person.

Klageren og følgets innsjekkede bagasje kom 2 dager forsinket frem til Kuala Lumpur. 

Etter luftfartsloven § 10-20 er fraktfører ansvarlig for tap som følge av forsinket bagasje
med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet eller godtgjør at dette ikke har vært mulig. 

Slik nemnda ser det har Qatar verken godtgjort at bagasjen ble forsinket mens den
var utenfor flyselskapets varetekt, eller at selskapet tok alle forholdsregler som med
rimelighet kunne kreves for å unngå tapet eller at dette ikke var mulig. Det foreligger
ingen konkrete holdepunkter for  uregelmessigheter hos andre enn Qatar Airways. 

Klageren har ikke dokumentert sitt økonomiske tap. 

Flertallet - lederen og forbrukernes representanter - legger til grunn at klagerens
ferieutbytte ble begrenset av at hun og familien måtte gjøre innkjøp og spore bagasjen.
Under henvisning til at ikke-økonomisk tap uansett er dekningsmessig, jf EU-domstolens
dom C-63/09 av 06.05.2010 (Walz-Clickair) og eksempelvis FLYK-2015-113, anbefaler
nemnda at Qatar Airways betaler erstatning til klageren for forsinket bagasje med 3 000
kroner per person.

Mindretallet - flyselskapenes representanter - er av en annen oppfatning. Mindretallet
viser til at norske domstoler har vært tilbakeholdne med å tilkjenne erstatning for «non-
material damage» eller «tort og svie» i kontraktsforhold. Basert på denne praksisen
mener mindretallet at det ikke er grunnlag for å tilkjenne ulempeerstatning i dette
tilfellet.

Vedtak

Transportklagenemnda - fly anbefaler at Qatar Airways utbetaler standarderstatning
med 600 euro per person og erstatning for forsinket bagasje med 3 000 kroner per
person.