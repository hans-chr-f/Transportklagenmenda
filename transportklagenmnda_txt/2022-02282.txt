Vedtak i Transportklagenemnda - Fly

Sammendrag

Krav om erstatning grunnet ødelagt bagasje.

Dato
17.02.2023

Saksnummer
2022-02282

Tjenesteytere
Norwegian Air Shuttle

Klager har i det vesentlige anført

Klager reiste fra Praha via Oslo til Bergen med Norwegian den 26. juli 2022. Ved ankomst
Bergen manglet klagers bagasje. Bagasjen kom to dager forsinket og da var håndtaket på
kofferten ødelagt og ikke mulig å bruke. 

Kofferten har klager fått som gave i 2020 og klager har derfor ikke kvittering. Klager har
vært i en butikk og funnet en lignede som koster kr. 1999.

Klager krever sin ødelagte koffert erstattet.

Tjenesteyterne har i det vesentlige anført
Norwegian har anført at bagasjen ble levert til klager den 27. juli 2022 etter at den
var meldt savnet ved ankomst Bergen. Bagasjen var skadet og det ble laget en
skaderapport. 

Den 2. august 2022 mottok Norwegian et krav fra klager for skaden på bagasjen. 

Kravet ble behandlet den 4. november 2022 og Norwegian skrev til klager: «I disse
tilfellene kan vi dekke mot dokumentasjon på alder og verdien av den skadede bagasjen,
ved å redusere kjøpesummen med 20% og 10% for hvert ekstra år. I tilfelle det ikke
finnes dokumentasjon for den skadede bagasjen, har vi en maksimal erstatning på 500
NOK. I dette tilfelle refunderer vi totalt 500 NOK til din konto.»

Norwegian kan ikke se at klager har kontaktet flyselskapet etter at saken ble behandlet,
og Norwegian opprettholder sitt svar da det ikke er dokumentert alder og verdi på
skadet koffert.

Nemnda bemerker

I henhold til luftfartsloven § 10-18 første ledd / Montrealkonvensjonen artikkel 17 nr. 2 er
fraktfører ansvarlig for skader på reisegods «såfremt den hendelse som har forårsaket
skaden, er inntruffet om bord på luftfartøy eller mens godset var i fraktførerens varetekt.
Fraktføreren er likevel ikke ansvarlig i den utstrekning skaden skyldes reisegodsets egen
beskaffenhet eller av feil eller mangler ved reisegodset.

Klager har fremlagt skaderapporten som ble skrevet på flyplassen etter ankomst.

Etter nemndas syn har klager dokumentert at skaden på kofferten oppstod i
flyselskapets varetekt, og har etter dette rett til erstatning. Klager skal likevel ikke tjene
på skaden, det gjøres derfor fratrekk for alder og slitasje. Klager har opplyst at kofferten
er en gave fra 2020. Klager har ikke dokumentasjon på verdien av kofferten, men har
opplyst at tilsvarende koffert koster i dag kr 1999.

Klager har ikke dokumentasjon på verdien av kofferten, og fastsetter anslår
skjønnsmessig at gjenanskaffelseskostnaden er ca 1500. Det skal etter fast
nemndspraksis gjøres fradrag for alder og slitasje, 20% i dette tilfellet, slik at klager har
krav på kr 1200 i erstatning. Dersom Norwegian har utbetalt kr 500 i erstatning, kommer
dette til fradrag i erstatningssummen.

Vedtak

Transportklagenemnda anbefaler at Norwegian utbetaler kr 1200 i erstatning, eventuelt
med fratrekk for allerede utbetalt erstatning.