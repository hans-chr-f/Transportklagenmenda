Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
08.01.2013

Saksnummer
504/12F

Tjenesteyter
Reisefeber

Krav om standarderstatning grunnet nektet ombordstigning.

Klager har i det vesentlige anført:

Klager hadde bestilt en reise fra Stavanger til Las Palmas via Barcelona t/r med Iberia hos
Reisefeber, for avreise 9. juli 2012. Før avreise kontaktet klager Reisefeber for å gjøre en
endring på utreisen.

Da klager skulle sjekke inn den 9. juli ble de fortalt at utreisen var kansellert. Klager stiller seg
svært undrende til dette, da utreisen skulle endres, ikke kanselleres. Etter mye frem og tilbake
kom klagerne seg til Las Palmas dagen etter.

Klagerne krever standarderstatning i henhold til EU forordning 261/2004, samt refusjon av
utgifter til drosje, telefon og leiebil.

Det vises for øvrig til klagers brev.

Reisefeber har ikke avgitt uttalelse til nemnda. Til klager har Reisefeber i det vesentlig
anført:

Reisefeber beklager denne hendelsen. Reisefeber erkjenner at de har gjort en feil.
Klagerne har fått refundert utgifter til mat og drosje. Videre har Reisefeber tilbudt klager
en kompensasjon på kroner 500 per person for tort og svie. Reisefeber kan ikke refundere
klagers billett, da dette ville bety at klager reise gratis.

Reisefeber kan dessverre ikke imøtekomme klagers krav utover det som allerede er utbetalt.

Nemnda bemerker:

I henhold til EU-forordning 261/2004 har passasjeren rett til erstatning fra flyselskapet
ved uberettiget nektet ombordsting. Ved en feil fra Reisefebers side hadde klagerne ikke
bekreftede billetter. Flyselskapet var således i sin fulle rett til å avvise klagerne, og forholdet
gir ikke rett til erstatning etter EU-forordningen.

Feilen fra Reisefebers side førte til at klagerne måtte finner alternativ reiserute. De ble påført
utgifter. Nemnda anbefaler at Reisefeber erstatter klagernes ekstrautgifter, dvs. utgifter som
påløp ut over den opprinnelige billettprisen.

Reisefeber har tidligere tilbudt en ulempeserstatning på 500 kroner per person. Nemnda
anbefaler at denne utbetales dersom det ikke allerede er gjort.

Vedtak:

Transportklagenemnda - fly anbefaler at Reisefeber erstatter klagers ekstrautgifter.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines