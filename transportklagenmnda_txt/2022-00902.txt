Vedtak i Transportklagenemnda
- Kollektivreiser

Sammendrag

Krav om refusjon av billett eller en ny billett. Bussen ble forsinket
som følge av ulykke, slik at klager mistet transport videre.

Dato
15.08.2022

Saksnummer
2022-00902

Tjenesteytere
Nor-way Bussekspress

Klager har i det vesentlige anført

Klager hadde en billett med Nor-way Bussekspress for en reise fra Voss stasjon til
Lillehammer skysstasjon den 15. mai 2022. Bussen skulle gå kl. 10.50 og ankomme
Lillehammer skysstasjon kl. 17.58. Klager hadde togbillett med SJ NORD videre fra
Lillehammer til Trondheim, med avgang fra Lillehammer stasjon kl. 20.20.

Klager anfører at hun var på busstoppet i Voss fra kl. 9 om morgenen og at bussen aldri
dukket opp. Klager anfører at forsinkelsen er oppgitt å være på grunn av en ulykke, men
da veien åpnet opp, tok bussen en annen vei og dukket ikke opp på Voss stasjon. Klager
anfører at hun ringte selskapet flere ganger og aldri ble fortalt om den nye ruten eller
når bussen ville dukke opp.

Klager anfører at hun ventet i mer enn seks timer uten å få noen informasjon. Klager
anfører at hun spurte selskapet om de kunne endre reisedatoen, siden bussen ikke
dukket opp, men hun fikk til svar at det ikke var deres problem og at hun måtte ta
kontakt med forsikringsselskapet sitt. Klager anfører at hun ikke ble tilbudt overnatting,
mat eller annet. Klager anfører at hun mistet togbilletten videre til Trondheim og
overnattingen hun hadde bestilt der. Klager anfører at hun måtte kjøpe nye billetter til
dagen etter for å komme seg til Trondheim.

Til selskapets tilsvar anfører klager at selskapet sier at kunden ikke har noen rettigheter
med mindre hun hadde forutsett ulykken før hun kjøpte billetten og kjøpt forsikring.
Klager anfører at hun ikke trenger å kjøpe forsikring med mindre hun ikke er sikker på
om hun vil være der i tide eller ei. Klager anfører at alle transportregler gir kunden rett på
assistanse dersom det oppstår forsinkelser, som mat, overnatting hvis nødvendig og en
fleksibel billett. Klager anfører at det eneste hun har bedt om, er å få endre reisedatoen.

Det vises til klagers øvrige anførsler i fremlagt dokumentasjon.

Klager krever refusjon av billetten eller en ny billett.

Tjenesteyterne har i det vesentlige anført
Den 15. mai ble veien E16 ved Seimsvatnet stengt i syv timer grunnet en dobbel
dødsulykke der tre involverte biler blokkerte veien, og all trafikk ble omdirigert
via Granvin på fylkesvei 79. Det ble lagt ut informasjon på selskapets nettsider for
trafikkinformasjon så fort selskapet ble orientert om saken.

Det ble i dette tilfellet satt opp ekstra buss for å ivareta passasjerer som ble berørt på
strekningen som man ikke kunne betjene grunnet stengt vei. Denne fikk ikke komme
igjennom før veien var åpnet, og kunder ble plukket opp så snart det var mulig å betjene
holdeplassene.

Nor-way Bussekspress har forståelse for at klager opplever dette som vanskelig, men
ettersom forholdene ligger utenfor selskapets kontroll, kan ikke Nor-way Bussekspress
imøtekomme klagers forespørsel.

Det vises til informasjon på nettsidene til Nor-way Bussekspress om når reisegarantien
ikke gjelder:
«Når gjelder ikke reisegarantien?
Dersom du ikke har mulighet til å reise på grunn av sykdom gjelder ikke reisegarantien.
Ved sykdom må du ta kontakt med eget forsikringsselskap. NOR-WAY kundeservice er
behjelpelig med å sjekke om en billett er validert eller ikke, og gi en skriftlig bekreftelse
på ubenyttet billett, som forsikringsselskaper noen ganger krever.
Reisegarantien gjelder ikke når det er 20 minutter eller mindre til neste avgang.
Dersom du visste eller burde ha visst om forsinkelsen eller kanselleringen før du kjøpte
billett gjelder ikke garantien.
Reisegarantien gjelder ikke dersom forsinkelsen eller innstillingen skyldes forhold
utenfor vår/transportørens kontroll, slik som:
Offentlige påbud og forbud, streik og lignende
Naturkatastrofer
Ekstraordinære værforhold (f.eks. kraftig snøfall, ras, flom eller eksepsjonelt glatt
veibane)
Veiarbeid eller uforutsette problemer med kjøreveien
Store arrangementer eller andre trafikale forhold/hendelser som berører
kollektivtrafikken i stor grad
Følgeskader av forsinkelsen, f.eks. ved at du ikke rekker tannlegetime, forretningsavtale
eller en flyavgang.»

Klager ble informert om dette via telefon, og det var ikke avklart fra politiet når veien
ville åpne opp igjen. Klager ble informert om at eventuelle refusjoner måtte tas på privat
reiseforsikring.

Nemnda bemerker

Klager har fremsatt krav om refusjon av billett eller utstedelse av ny billett som følge av
at bussen fra Voss til Lillehammer den 15. mai 2022 ble forsinket og ikke dukket opp.
Klager hadde separat togbillett videre fra Lillehammer til Trondheim samme dag, og hun
hadde bestilt overnatting i Trondheim.

I henhold til Nor-way Bussekspress' reisegarantiregler kan man på visse vilkår ha rett
til refusjon av utgifter til alternativ transport dersom man blir mer enn 20 minutter
forsinket, og rett til refusjon av overnattingskostnader dersom reisen er over tre timer
og forsinkelsen medfører at man ikke kommer frem før dagen etter. Det følger imidlertid
at reisegarantien ikke gjelder dersom forsinkelsen skyldes forhold utenfor selskapets
kontroll, som blant annet veiarbeid eller uforutsette problemer med kjøreveien eller
trafikale forhold/hendelser som berører kollektivtrafikken i stor grad. Videre fremgår det
at følgeskader av forsinkelsen, som tannlegetimer, forretningsavtaler eller flyavganger,
ikke dekkes.

I dette tilfellet har Nor-way Bussekspress forklart at forsinkelsen skyldes en dobbel
dødsulykke som medførte at veien var blokkert og at all trafikk ble omdirigert. Selskapet
har videre oppgitt at informasjon ble lagt ut på nettsidene deres så snart de ble orientert
om saken. Nemnda kan således ikke se at reisegarantien gjelder i dette tilfellet.

Imidlertid fremgår det av EU-forordning 181/2011 artikkel 19 nummer 1 at dersom
transportøren har rimelig grunn til å forvente at en rutetransport vil bli innstilt eller at
avgangen fra en terminal vil bli forsinket med mer enn 120 minutter, skal passasjeren
umiddelbart få valget mellom fortsatt reise eller omruting til bestemmelsesstedet og
refusjon av billettprisen. Det følger videre av nummer 2 at dersom transportøren ikke
tilbyr passasjeren et slikt valg, har passasjeren rett til erstatning tilsvarende 50 % av
billettprisen, i tillegg til refusjon av billettprisen. Selskapets henvisning til reisegarantien
er således misvisende. Det skal også bemerkes at klager ville hatt krav på dekning av mat
og drikke, jf. art. 21 i forordningen.

Nemnda mener at Nor-way Bussekspress i dette tilfellet, sett i lys av ulykkens
alvorlighetsgrad og omfang, hadde rimelig grunn til å forvente at bussen ville bli innstilt
eller forsinket med mer enn 120 minutter fra en terminal. Nemnda bemerker for ordens
skyld at klagers avgangssted, Voss stasjon, må regnes som en terminal i forordningens
forstand, jf. artikkel 3 bokstav m. Da klager ikke ble tilbudt valget som nevnt i artikkel 19
nummer 1, finner nemnda at klager har rett på full refusjon av billettprisen pålydende
676 kroner, i tillegg til erstatning tilsvarende 50 % av billettprisen, jf. artikkel 19 nummer
2.

Vedtak

Transportklagenemnda anbefaler at Nor-way Bussekspress refunderer billettprisen
pålydende 676 kroner og i tillegg utbetaler 338 kroner i erstatning til klager.