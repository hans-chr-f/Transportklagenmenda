Vedtak i Pakkereisenemnda

Sammendrag

Krav om refusjon grunnet kansellert reise.

Dato
11.05.2023

Saksnummer
2023-00796

Tjenesteytere
Royal Travel

Klager har i det vesentlige anført

Klagen gjelder en planlagt pakkereise for tre personer til Kypros i perioden 24.04.2020 -
02.05.2020. Totalpris 2 976 kroner.

Det ble gitt beskjed om kansellering den 10.03.2020 klokken 10:00. Årsaken til
kanselleringen: Covid-19.

Klager betalte 2 976 kroner for reisen og ble lovet at hele beløpet skulle refunderes.
Klager har fortsatt et krav på 594 som ikke har blitt refundert, og i tillegg krever klager
renter for perioden. 

Klagers krav: 594 kroner, samt renter. 

Det vises for øvrig til korrespondanse fra klager.

Tjenesteyterne har i det vesentlige anført
Royal Travel har ikke sendt tilsvar til Pakkereisenemnda. 

I korrespondansen med klager skriver Royal Travel følgende den 05.05.2022: "Det skal ha
blitt sendt ut gavekort til dere som dere kunne benytte som fratrekk på bestilling av ny
tur med oss. De er ikke blitt brukt, eller nytt krav sendt inn.
Jeg sletter dere fra gavekortlisten og setter dere opp på tilbakebetalingslisten. 
Vi har ikke foretatt flere tilbakebetalinger siden sist vi mailet , da det ikke har vært
arrangert flere turer og det har vært null i omsetning.
Forhåpentligvis blir det som tidligere svar i mail til deg: Forhåpentligvis nye turer i
September/Oktober."

Det vises for øvrig til korrespondanse mellom klager og Royal Travel.

Nemnda bemerker

Klagen gjelder en planlagt pakkereise for tre personer til Kypros i perioden 24.04.2020 -
02.05.2020. Totalpris 2 976 kroner.

Det ble gitt beskjed om kansellering den 10.03.2020 klokken 10:00. Årsaken til
kansellering var utbruddet av Covid-19 viruset. Arrangøren lovet refusjon av totalbeløpet.

Tjenesteyter har rett til å kansellere reisen etter pakkereiseloven § 23 andre ledd
begrunnet i Covid-19 pandemien. Det innbetalte beløp for reisen skal da refunderes i
medhold av pakkereiseloven § 24. Pakkereisenemnda anbefaler at klager gis medhold i
sitt krav om refusjon av 594 kroner, som er det resterende beløp som ikke er refundert,
med forsinkelsesrenter fra 90 dager etter kanselleringstidspunktet. Nemnda anbefaler at
utbetalingen skjer innen 14 dager fra mottagelse av vedtaket.
Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.