Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
19.09.2022

Saksnummer
2022-01018

Tjenesteytere
SAS
Lufthansa German Airlines

Klager har i det vesentlige anført

Klager og hans reisefølge (til sammen to personer) hadde flybilletter med Lufthansa fra
Toulouse via Frankfurt og Oslo til Tromsø den 10. mars 2022. Strekningen fra Oslo til
Tromsø med LH6204, SAS var det opererende selskap, og flighten ble kansellert samme
dag. 

Klager ble omrutet til dagen etter, 11. mars, til:
SK0255 Oslo – Bergen med avgang kl. 09:15
WF0624 Bergen – Tromsø med ankomst kl. 12:55.
Opprinnelig ankomst Tromsø skulle vært 10. mars kl. 15:40.

Klager og hans medreisende krever standarderstatning i henhold til EU-forordning
261/2004.

Tjenesteyterne har i det vesentlige anført
SAS har ikke avgitt uttalelse til nemnda.
Til klager har de forklart at det er Lufthansa som har ansvaret for standarderstatningen.

Lufthansa mener klager hadde 54 minutter til transfer i Oslo.

Uregelmessigheten skjedde på SK4418 fra Oslo til Tromsø. Det flyvende selskapet
var SAS på denne strekningen. Lufthansa mener det er SAS som skal informere om
uregelmessigheten i kombinasjon med en erstatning/kompensasjon i henhold til EU-
forordning 261/2004.

Klager ble booket om til og benyttet denne reiseruten:
SK 255 11MAR22 Oslo – Bergen 0915 – 1010

WF 624 11MAR22 Bergen – Tromsø 1055 – 1255

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. SAS har tross
oppfordring ikke avgitt uttalelse til nemnda. Nemnda legger etter dette klagers anførsler
til grunn.  

Ved kansellering har passasjerene rett på standarderstatning etter EU-forordningen, med
mindre avgangen kanselleres mer enn 14 dager før avgang eller flyselskapet godtgjør at
kanselleringen skyldes ekstraordinære omstendigheter. Det er ikke tilfellet her, og klager
har rett på standarderstatning.

Nemnda bemerker at det er et codeshare-samarbeid mellom Lufthansa og SAS i
denne saken. Det er imidlertid SAS som sto for flyvningen hvor uregelmessigheten
oppsto, og det er derfor SAS som det transporterende flyselskap som skal utbetale
standarderstatningen.

Nemnda anbefaler at SAS utbetaler standarderstatning til klager på til sammen 500 euro.

Vedtak

Transportklagenemnda anbefaler at SAS utbetaler 250 euro per person.