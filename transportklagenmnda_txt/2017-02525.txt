Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
19.12.2017

Saksnummer
2017-02525

Tjenesteytere
Ruter

Klager har i det vesentlige anført

Klager og hennes samboer ble ilagt gebyr som følge av manglende billett. 

Klager hadde ny mobil og samboerens mobil var stjålet. Klager fikk ikke overført
månedskortet grunnet feil i appen. Hun fikk heller ikke til å kjøpe engangsbilletter til dem
begge. Årsaken til at klager har sendt inn en klage er fordi hun satt med den tekniske
feilen på appen i 30 minutter før avreise. 

Klager og samboeren var allerede forsinket, og gikk derfor ombord i bussen mens de
fortsatte med å prøve på billettkjøp. Klager ble da stoppet i kontroll. Klager hevder i sin
klage at kontrolløren godtok forklaringen, men at vedkommende likevel måtte skrive ut
gebyret. Klager ble oppfordret til å klage til Ruter, med den beskjeden om at kontrolløren
hadde notert ned en beskjed om at "dette skal godkjennes" og at gebyret skulle bli
annullert ved klage. 

Ruter har overfor klager nektet dette. De hevder at det ikke var noe teknisk svikt i appen
den dagen, til tross for at klager har lagt ved skjermbilde av feilmeldingene hun mottok
den dagen. Ruter hevder at klager kun prøvde å kjøpe billett en gang, noe klager mener
er feil. Hun prøvde minst ti ganger. 

Klager mener det er direkte uhørt at de skal betale boten når kontrolløren bekreftet at
de ville få boten annullert i ettertid, og krever derfor at Ruter frafaller gebyret slik som
kontrolløren lovet.

Tjenesteyterne har i det vesentlige anført
Ruter viser til henvendelse fra klager angående gebyr som hennes samboer ble ilagt 12.
september 2017 på bussen. Årsaken til ileggelsen var
at det ikke ble fremvist noen gyldig billett.

Ruter har kun gebyr på samboeren og ikke på klager, på klager finner Ruter to gebyr fra
tidligere i år, men ikke noe som er registrert på
hennes navn den 12. september.

Siden det kun er gjort forsøk på å kjøpe enkeltbillett for en person, så antar vi derfor at
klager hadde billett og ikke ble ilagt gebyr.
Gebyret som er registrert på samboeren er det ikke notert noe fra kontrollør annet enn
at han befant seg om bord når kontrollen kom på.
Ruter antar også at de app-idene som oppgis tilhører klager og ikke nødvendigvis
samboeren.

Ruter ser at det har vært gjort forsøk på kjøp. Da har det kommet opp en feilmelding,
denne sier at betalingen ikke har gått gjennom og det oppfordres til å benytte en annen
betalingsmåte. Det var altså ikke noen feil i Ruters app, men betaling som ikke har gått
gjennom. Årsaken til det kjenner ikke vi, det var heller ikke
noen kjent feil hos Vipps denne kvelden.

Siden de fikk denne feilmeldingen før de gikk på bussen, burde de forsøkt en annen
betalingsmåte eller kjøpt billett fra føreren.

Ruter kan på bakgrunn av dette ikke se noen grunn til endre standpunkt i denne saken.

Nemnda bemerker

Klagers samboer ble ved kontroll på buss 21 fra Hegdehaugsveien ilagt gebyr da han ikke
kunne vise gyldig billett. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Det er ikke bestridt at det ikke kunne vises gyldig billett og vilkårene for å ilegge gebyr var
til stede. 

Nemnda viser til klagers forklaring om at de hadde problemer med billettappen og
hadde forsøkt å få kjøpt billett i ca. 30 minutter før reisen. Ruter hevder imidlertid til at
det ikke var problemer med appen denne dagen.

Nemnda har merket seg at klagerne måtte være klar over at sjansen for å lykkes med
kjøp via mobiltelefonen var liten. De hadde ikke kontanter og nærmeste Narvesen kiosk
var stengt og de hadde liten tid for å nå  noe viktig. De tok bussen og håpet at det kom til
å gå bra. 

Nemnda har forståelse for at de klagerne befant seg i en vanskelig situasjon, men mener
likevel at de er nærmest til å ta konsekvensene av sin handlemåte. 

Nemnda kan ikke se at det er sannsynliggjort at kontrolløren ga uttrykk for løfte om at
gebyret ville bli frafalt. Det er ikke notert noe i den retning på kontrollørens rapport. Det
er kun skrevet "Satt ombord".  

Etter en samlet vurdering finner nemnda ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at gebyret
frafalles.