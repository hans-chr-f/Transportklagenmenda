Vedtak i Pakkereisenemnda

Sammendrag

Krav om prisavslag grunnet feil romtype og hotellstandard.

Dato
24.01.2019

Saksnummer
2018-03698

Tjenesteytere
TUI Norge AS

Klager har i det vesentlige anført

Klager bestilte en pakkereise for fire personer med innkvartering i en ett-romsleilighet
og i en to-romsleilighet på Hotel Barbara, Ayia Napa, Kypros i perioden 30.09.2018 -
08.10.2018 Totalpris kr. 18.158.

Klager var ikke fornøyd med:
- Hotellstandarden generelt
- Feil type rom/ leilighet
- Manglende aircondition
- Manglende rengjøring
- All inclusive
- Reiselederservice

Ved ankomst sent på natten/tidlig på morgenen den 01.10.2018 ble alle fire i reisefølget
innkvartert sammen i en to-romsleilighet med plass til to i sengene på soverommet og
to i oppredd sovesofa i stue/kjøkken. Hverken toalett eller aircondition fungerte. Klager
kontaktet resepsjonen etter noen timer og fikk ytterligere en leilighet på ettermiddagen
den 01.10.2018. 

To av klagerne måtte ligge to netter i den første leiligheten de fikk tildelt og de måtte selv
be om ny leilighet hvor toalettet og aircondition fungerte. 

Tirsdag ettermiddag 2. oktober fikk de enda en ny leilighet. Her hadde fryseren aviset seg
så gulvet var vått foran kjøleskapet og det var svært dårlig rengjort. Vannet på kjøkkenet
virket bare av og til, vannet i dusjen var iskaldt. Kun en dag fikk de rene håndklær i denne
leiligheten. De takket nei til rengjøring to dager.

Det ble observert rotter og mus på kjøkkenet, og svært mye maur på hele hotellet både
inne og ute.

Hotellet reklamerte med buffé til alle måltider, men det stemte ikke. Frokosten bestod
av brød, pålegg, marmelade, smør og egg som ble servert på tallerken. Lunsjen bestod
av brød, en sort pølse med stekte poteter og litt salat, omelett og ferdig kjøpt pizza som
ble stekt på stedet. Middag var pasta med kun knuste tomater, pasta med skinke, to
middager fikk de servert nuggets og pommes frites, kylling og pommes frites og kotelett
med pommes frites. Det fremgikk at snacks skulle serveres til oppgitte tider, noe som
ikke stemte. Bassengbaren stengte kl. 21, til tross for at det fremgikk at den skulle holde
åpent lenger. 

Det ble observert en bille på rommet.

Klager krever prisavslag i form av kontant oppgjør, ikke reisegavekort.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte en rabattert reise til et hotell av enkel standard. Hotel Barbara ble bygget
i 1992. Det er ikke oppgitt at hotellet er renovert etter dette og følgelig må noe slitasje
påregnes.

TUI har vedlagt klagen som ble sendt til TUI etter hjemkomst og klagers to billetter.
De har bestilt en leilighet med to rom og en leilighet med ett rom. TUI har vedlagt
kommentarer fra deres stedlige representanter hvor det fremgår at klager ikke tok opp
problemer med ødelagt kjøleskap og maur på hotellområdet før etter hjemkomst.  

Det fremgår av hotellbeskrivelsen at leilighetene på Barbara rengjøres fire ganger per
uke. 

Når det gjelder måltidene informerer TUI om følgende: All inclusive-innholdet og tider
kan endres i løpet av sesongen, f.eks. i begynnelsen og i slutten av sesongen, eller ved få
gjester.

TUI har tilbudt de to som bestilte en ett-romsleilighet kr.1.700 eller et reisegavekort på
kr. 3.000 og de to som bestilte to-romsleilighet kr. 2.100 eller et reisegavekort på kr.
3.500.

Det vises for øvrig til korrespondanse fra TUI Norge AS.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Arrangørens mangelsansvar omfatter avvik hos arrangøren, men også feil og
forsømmelser begått av dem arrangøren svarer for – ansatte, underleverandører av
tjenester som omfattes av avtalen – og særlig feil og forsømmelser begått av stedlige
representanter på reisemålet.

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26.

Arrangøren har rett og plikt til å avhjelpe en mangel, med mindre dette er umulig eller
medfører uforholdsmessige kostnader, idet det tas hensyn til omfanget av mangelen
og verdien av de berørte reisetjenestene.  Arrangøren skal avhjelpe mangelen innen en
rimelig frist fastsatt av den reisende, jfr. § 27.

Nemnda legger til grunn at fire personer ble innkvartert i en leilighet som manglet et
fungerende toalett og aircondition da de ankom hotellet sent på natten 1. oktober.
Samme ettermiddag fikk to personer en tilfredsstillende leilighet, mens de to andre
måtte vente i ytterligere et døgn på et bedre fasiliteter.  I mellomtiden ble det uten hell
gjort forsøk på å reparere det som ikke fungerte.  

Maten var ikke slik klagerne hadde sett for seg, i og med at det ikke ble servert buffe,
men kun enkeltretter.

Klager har i ettertid blitt tilbudt en refusjon på henholdsvis kr. 1.700 og kr. 2.100,
tilsammen kr. 3.800.  Nemnda går ut fra at det største beløpet er tilbudt de to som måtte
tilbringe to netter i det rommet med mangler.

Nemnda legger til grunn at det var et slitt hotell med noe mangelfullt renhold.  At hotellet
var slitt anses etter omstendighetene ikke som en mangel.  Det er opplyst i prospektet
at hotellet ble bygget i 1992, og standarden, betegnet som TT, er "enkel standard, under
gjennomsnittet på reisemålet". Mot slutten av en sesong vil preget av slitasje nok være
ekstra fremtredende, idet vedlikehold stort sett foregår i vintersesongen nå mange
hoteller holder stengt.

Reisen foregikk helt i begynnelsen av oktober, som er på slutten av sesongen. Det er
tatt forbehold i prospektet om at all inclusive-innholdet og tider kan endres i løpet
av sesongen, f. eks. i begynnelsen og i slutten av sesongen eller ved få gjester. Den
serveringen klagerne fikk anser nemnda for å ligge innenfor de rammene som kan
forventes, forbeholdet tatt i betraktning.  Nemnda har også lagt en viss vekt på at det er
betalt noe i overkant av kr. 4.500 per person for reise og opphold, hvilket indikerer at det
ikke kan forventes særlig god standard og utvalg. 

Det er klaget over en rekke andre forhold.  Klagen over disse forholdene ble imidlertid
ikke fremsatt på stedet, ut over at det ble nevnt at noen andre gjester hadde sett
skadedyr. Arrangøren har følgelig ikke hatt noen mulighet til eventuelt å avhjelpe
manglene, og da når man som hovedregel ikke frem med et krav om prisavslag fremsatt
etter hjemkomst. Sprøyting mot insekter er vanlig i sydligere strøk, og foregår gjennom
hele sesongen.

Det som gjenstår som mangler er da det forhold at fire personer ble innkvartert i en
leilighet den første natten og at et av parene ble boende i den første leiligheten i ca. to
døgn.  

Det er gitt et prisavslag av arrangøren på noe i overkant av 20 % av reisens pris.  Det er
tilbudt gavekort på et høyere beløp hvis dette foretrekkes.

Etter nemndas syn er det som er tilbudt av arrangøren passende beløp.  Nemnda kan
derfor ikke anbefale at det blir gitt ytterligere prisavslag.

Vedtak

Pakkereisenemnda kan ikke anbefale at det blir gitt ytterligere prisavslag.