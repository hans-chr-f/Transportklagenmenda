Vedtak i Transportklagenemnda - Fly

Sammendrag

Krav om erstatning som følge av streik.

Dato
15.01.2016

Saksnummer
0485/15F

Tjenesteyter
Norwegian Air Shuttle ASA

Krav om erstatning som følge av streik.

Klager har i det vesentlige anført:

Klager hadde bestilt en reise t/r Stavanger - Manchester for reise 6. - 9. mars 2015. Han hadde
i tillegg bestilt hotell og togbilletter.

Grunnet streik hos Norwegian fikk ikke klager reist. Han stiller seg kritisk til mangel på
informasjon. Dersom klager hadde visst at han ikke ville få refundert utgiftene til hotell og tog,
ville han forsøkt å finne andre flyavganger til Manchester.

Klager krever refusjon av hotell og tog.

Det vises for øvrig til klagers brev.

Norwegian har i det vesentlige anført:

DY1326 fra Stavanger til Manchester den 6. mars 2015 ble kansellert som følge av pilotstreik.
Det vises til fremlagt dokumentasjon. Klager valgte å avbryte reisen, og Norwegian har
refundert hans ubenyttede billett.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

Norwegian kan på grunnlag av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda legger på bakgrunn av de foreliggende opplysninger til grunn at så vel ut- som
hjemreisen ble kansellert som følge av streik i Norwegian. Dette er å anse som ekstraordinære
omstendigheter i forordningens forstand. Nemda finner det videre godtgjort at innstillingene
ikke kunne vært unngått selv om alle rimelige tiltak var truffet. Kanselleringene gir således
ikke rett til standarderstatning etter forordningen. Det er heller ikke krevet.

Klager fikk ikke benyttet forhåndsbetalt hotell og togbilletter. Norwegian er ikke ansvarlig for
klagers tap da kanselleringene skyldtes streik og kanselleringen ikke var til å unngå selv om
alle rimelige tiltak var truffet.

Etter nemndas vurdering hadde Norwegian ingen oppfordring eller foranledning til å
informere klager om at han ikke ville få dekket ubenyttet hotell i London. Det synes ikke å
ha vært noe tema i samtalen med Norwegian, og Norwegian kunne ikke vite noe om klagers
feiloppfatning.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.