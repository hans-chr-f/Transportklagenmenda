Vedtak i Transportklagenemnda - Fly

Sammendrag

Krav om erstatning ved ødelagt/tapt bagasje.

Dato
19.12.2019

Saksnummer
2019-02533

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1858 fra Bergen (BGO) til Roma (FCO) 30. mai
2019. Under reisen ble klagers koffert ødelagt. Han har sendt krav til Norwegian, som har
avvist kravet hans som følge av at skaden ikke ble rapportert på flyplassen. Klager har
forklart at han skulle i bryllup, og at en hel buss hadde måtte vente dersom han skulle
stå i kø for å rapportere hendelsen. 

Som følge av skaden på bagasjen har klager fremsatt krav om erstatning for ødelagt PC
til kroner 5 500, erstatning for ødelagt skjorte til kroner 1 500, ødelagt koffert til kroner 1
000 og for manglende undertøy til kroner 1 000.

Tjenesteyterne har i det vesentlige anført
Klager reiste med Norwegian fra Bergen til Roma med DY1858 den 30. mai 2019. Han
har fremsatt krav om erstatning for skadet bagasje, skadet PC og klær som er savnet fra
bagasjen. Klager skrev ikke skaderapport umiddelbart etter ankomst, og heller ikke innen
syv dager. 

Det fremgår av Norwegians vilkår at skadet eller forsinket bagasje må meldes på
flyplassen umiddelbart etter ankomst, og dersom skaden først oppdages etter at man
har forlatt flyplassen, må skaden fremvises på flyplassen innen syv dager. 

Passasjeren har selv ansvaret for å pakke skjøre gjenstander og elektronikk i
håndbagasjen. Da klager i dette tilfellet har pakket en PC i innsjekket bagasje, har
Norwegian avvist hans krav om erstatning.

Nemnda bemerker

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.
Mottakeren må klage om det til fraktføreren "umiddelbart etter at skaden eller tapet
oppdages, og senest innen 7 dager for innskrevet reisegods", jf. bestemmelsens annet
ledd. 

Norwegian synes å legge til grunn at luftfartsloven § 10-26 innebærer at flyselskapet
ikke er ansvarlig for skadene dersom passasjeren forlater flyplassen uten å melde inn
skaden. Det er i så fall en misforståelse. Luftfartsloven § 10-26 er en bevisbyrderegel,
som innebærer at det er passasjeren som i så fall har bevisbyrden for at skaden skjedde
på flyet dersom skaden ikke meldes inn på flyplassen.

I dette tilfellet mener nemnda at passasjeren har sannsynliggjort at bagasjen ble skadet
under flyvningen. Det vises til bildene av bagasjen. Det vises videre til at klager fikk sin
bagasje sist, og at en buss med andre passasjerer ventet på ham, slik at han ikke fikk
meldt inn skaden på flyplassen.

Klager har imidlertid ikke klaget til flyselskapet innen fristen. Klager har opplyst at han
klagde den 8. juni 2019. Fristen etter luftfartsloven § 10-26 er er at man må klage senest
innen 7 dager etter at skaden ble oppdaget. Kofferten ble skadet på reisen 30. mai 2019,
og klagen er altså for sent fremsatt. 

Nemnda påpeker forøvrig at skjøre gjenstander som PC og elektroniske artikler ikke skal
sendes som innsjekket bagasje. Skader på slike gjenstander er derfor klagers egen risiko.
Erstatning for ødelagt PC ville derfor uansett ikke blitt tilkjent.

Vedtak

Transportklagenemnda - fly anbefaler ikke at klager gis medhold.