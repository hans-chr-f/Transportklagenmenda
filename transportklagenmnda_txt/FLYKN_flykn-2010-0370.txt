Vedtak i Transportklagenemnda - Fly

Sammendrag

Krav om refusjon av skatter og avgifter.

Dato
04.09.2013

Saksnummer
370/10F

Tjenesteyter
ebookers Scandinavia AB

Krav om refusjon av skatter og avgifter.

Klager har i det vesentlige anført:

Klager fikk ikke brukt billetten sin til USA med Continental Airlines som hun kjøpte hos
ebookers Scandinavia. Hun ønsker derfor alle skatter og avgifter refundert, NOK 2553.

Hun har til nå kun fått refundert NOK 663.

ebookers har i det vesentlige anført:

Continental Airlines tilbakebetaler ikke alle skatter og avgifter og i dette tilfellet er det kun
NOK 663 som er refunderbart. ebookers tar vanligvis et refusjonsgebyr på NOK 400, men de
har valgt å se bort fra dette gebyret denne gangen.

Nemnda bemerker:

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren faktisk
velger å reise. Dersom passasjeren ikke benytter seg av sin planlagte reise, har passasjeren
rett til å få refundert slike offentlige skatter og flyplassavgifter.

Det er ikke uvanlig at flyselskaper inkluderer andre utgifter, som for eksempel drivstofftillegg
m.v., under «skatter og avgifter». Når flyselskapet inkluderer andre kostnader enn offentlige
skatter og flyplassavgifter i det man oppgir som «skatter og avgifter» på billetten, vil det
være svært vanskelig for kunden å forstå hvor mye man har krav på å få tilbakebetalt fra
flyselskapet dersom man ikke reiser.

EU forordning 1008/2008 artikkel 23 stiller krav om at offentlige skatter og flyplassavgifter
klart må skilles fra andre kostnader når disse legges til flyprisen. IATA har i sin liste over
skatter og avgifter definert hvordan de ulike begreper som beskriver dette skal forstås. Med
utgangspunkt i forordningen og definisjonene i IATAs liste, burde man med fordel kun brukt
begrepene skatter og avgifter om offentlige skatter og flyplassavgifter som passasjerer kan
kreve refundert dersom ikke reisen gjennomføres.

Nemnda finner på bakgrunn av de foreliggende opplysninger sannsynliggjort at klager har
fått refundert de offentlige skatter og flyplassavgifter. Nemnda viser i denne forbindelse til
beløpets størrelse.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines