Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.05.2019

Saksnummer
2018-01867

Tjenesteytere
Lufthansa German Airlines

Klager har i det vesentlige anført

Klager med reisefølge (tilsammen fire personer) skulle reise fra Oslo til Firenze via
Frankfurt den 25. mars 2018 kl. 12:50. LH861 fra Oslo til Frankfurt ble forsinket. Ved
ankomst Frankfurt løp de til neste gate og var der 20 minutter før avgang. Gaten var
stengt, men fortsatt betjent. Her fikk de beskjed om at flyet var overbooket og at også
det siste flyet til Firenze var overbooket den kvelden. Klager og hennes reisefølge ble
ombooket til dagen etter. 

Reisefølget ankom endelig bestemmelsessted 16 timer forsinket. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
LH861 fra Oslo til Frankfurt 25. mars 2018 ble forsinket på grunn av sent innkommet
fly som følge av overbelastning i sikkerhetskontrollen i Frankfurt forårsaket av mangel
på personale. Instruksjoner gitt av flyplassmyndighetene er forhold utenfor Lufthansas
kontroll. 

Hendelsen er ikke kompensasjonsberettiget da årsaken var ekstraordinære
omstendigheter utenfor Lufthansas kontroll. 

Lufthansa kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Lufthansa har uttalt at forsinkelsen skyldtes forhold på flyplassen.
Uttalelsen er imidlertid ikke dokumentert. Nemnda mener at flyselskapet med dette
ikke har godtgjort at forsinkelsen ikke kunne vært unngått selv om alle rimelige tiltak var
truffet. 

Forsinkelsen gir etter dette rett til standarderstatning.

Vedtak

Transportklagenemnda - fly anbefaler at Lufthansa utbetaler 400 euro per person.