Vedtak i Pakkereisenemnda

Sammendrag

Reise til Kypros, 7. - 14. juni 2010. Nektet hjemreise grunnet graviditet. Krav om erstatning.

Dato
..

Saksnummer
158/10

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 2

Reisens pris: kr.25.409

Saken gjelder:

Reise til Kypros, 7. - 14. juni 2010. Nektet hjemreise grunnet graviditet.

Krav om erstatning.

Klagerne har i det vesentlige anført:

Da klagerne skulle reise hjem etter 14 dagers pakketur på Kypros, fikk de ikke bli med flyet
fordi flykapteinen var av den formening at Birte Runde ikke var i helsemessig stand til å fly
siden hun var gravid i 30 uke.

Dette til tross for at Martin Runde er lege og gikk god for at Birte Runde var i helsemessig
god stand. Denne opplysningen ble ikke hensyntatt fordi flyselskapet krevde å se en skriftlig
legeattest.

Klagerne og deres to barn måtte forlate flyet. De måtte komme seg hjem på egenhånd. De
ble påført utgifter til hjemreiser og de ble også påført tapt arbeidsfortjeneste. Dette kreves
erstattet av Star Tour.

Birte Runde opplyste på vei ned til samme flyselskap at hun var gravid, men da var det
tydeligvis ikke noe problem.

Det står ingen informasjon i generelle reisevilkår om graviditet og spesielle regler rundt dette.
Tvert i mot står det at kunden skal før avtalen inngås, informeres om eventuelle helsemessige
formaliteter i forbindelse med reisen og oppholdet.

Det er ikke vanlig å operere med grenser for legeattest fra 28 ukers graviditet.

Faktisk er det ingen flyselskap som Star Tour har link til på sine hjemmesider som har
liknende grenser. Vanlige rutefly har en grense på 36 uker.

Dette gir Star Tour et særlig ansvar for å informere nå deres samarbeidspartnere har såpass
avvikende regler fra normale.

Klagerne var åpne på graviditeten på nedreisen og burde da blitt stoppet av flyselskapet. Som
totalarrangør av flyreisen forventer klagerne at Star Tour lar sine passasjerer reise hjem når
de har blitt akseptert på utreise.

Det vises for øvrig til klagernes brev.

Star Tour har i det vesentlige anført:

Alle flyselskap har ulike regler for hvor langt frem i graviditeten man får fly.

Eurocypria krever alltid at man tar med bekreftelse fra sin lege dersom man er gravid, og etter
at man har passert uke 28, må attesten også bekrefte at man har vært hos lege i løpet av de
tre siste dagene før utreise. I og med at Birte Runde ikke hadde tatt med attesten fra sin lege,
hadde kapteinen rett til å be henne forlate flyet.

Star Tour opplyser på sine hjemmesider at gravide deltar på eget ansvar.

Det fremkommer også at flyselskapene har ulike grenser for hvor sent i svangerskapet de
tillater at den gravide deltar på flyreisen.

Den reisende oppfordres til å ta kontakt med Star Tour eller reisebyrået for nærmere
informasjon.

Nemnda bemerker:

Turarrangør skal snarest mulig opplyse om forhold han forstår, eller bør forstå, har betydning
for den reisende, jf alminnelige vilkår for pakkereiser pkt 7.1.

Kunden plikter på sin side å sette seg inn i vilkårene og de betingelser arrangøren har tatt inn
i sin katalog eller på annen måte, jf alminnelige vilkår for pakkereiser pkt 7.2. Den reisende
plikter bl.a. å ta med helseattester m.v. som måtte være nødvendige for reisen.

Nemnda legger på bakgrunn av de foreliggende opplysninger til grunn at det på den tid
klagerne bestilte reisen var informert om, under Viktig å Vite», at gravide deltar på eget
ansvar, og at flyselskapene har ulike grenser for hvor sent i svangerskapet de tillater at den
gravide deltar på flyreisen. Star Tour oppfordret videre den reisende til å kontakte Star Tour
eller reisebyrået for nærmere informasjon.

Dersom klager hadde lest denne informasjonen, og fulgt denne oppfordringen, ville hun ha
fått vite at hun trengte en ny legeattest for å kunne fly med Eurocypria.

Den informasjon som fremgår på Star Tours side i dag er tydeligere.

Her fremheves det i tillegg spesielt hvilke regler Eurocypria har.

Nemnda er av den oppfatning at de opplysninger som i dag fremkommer er bedre enn de
som forelå da klagerne bestilte reisen. Nemnda er likevel av den oppfatning at den tidligere
informasjonen var så klar at klagerne selv må bære ansvaret for de følger det fikk at de ikke
satt seg inn i informasjonen.

Nemnda viser til at det er kjent at det er begrensninger i forbindelse med graviditet og
flygninger, og at det således var grunn for klagerne til å lete opp aktuell informasjon i dette
tilfellet. Informasjonen som var gitt var relativt lett tilgjengelig, og ga en klar advarsel samt
oppfordring til å undersøke nærmere.

Nemnda er av den oppfatning at flyselskapet hadde anledning til å avvise klagerne på
hjemreisen. Etter nemndas vurdering har det i denne sammenheng ingen betydning at
klagerne ble tillatt flyreise til reisemålet.

Nemnda finner etter dette ikke å kunne anbefale at klagerne gis medhold.

Vedtak:

Reklamasjonsnemnda for pakkereiser finner ikke å kunne anbefale at klagerne gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Mette Lindgren, Apollo Reiser AS

Vigdis Fiske, Amisol AS