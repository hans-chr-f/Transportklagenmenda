Vedtak i Transportklagenemnda - Fly

Sammendrag

Krav om refusjon/erstatning i henhold til EU-forordning 261/2004

Dato
18.02.2021

Saksnummer
2020-02251

Tjenesteytere
Bravofly
Austrian Airlines

Klager har i det vesentlige anført

Klager med reisefølge (til sammen fire personer) skulle fly fra Oslo til Salzburg via Wien
den 16. juni 2020 (retur 19. juni 2020) med Austrian Airlines. Billettene var kjøpt gjennom
reisebyrået Bravofly. Klager hadde telefonisk henvendelse med reisebyrået den 25. mai
og den 16. juni, men fikk ikke svar. Det er ikke mulig å komme i kontakt med Bravofly
skriftlig. Etter kontakt med Austrian Airlines i ettertid har klager fått bekreftet at flyene
var kansellert grunnet korona. Klager antar at Austrian Airlines har refundert til Bravofly
som ikke refunderer videre.

Klager har fremsatt krav om erstatning/refusjon i henhold til EU-forordning 261/2004.

Tjenesteyterne har i det vesentlige anført
Bravofly har ikke fremmet tilsvar for Transportklagenemnda.

Austrian Airlines har anført følgende:

Austrian Airlines tilbyr en utvidet mulighet for passasjerer til å ombooke sine reiser.
Dette gjøres på "goodwill basis".

Å sette billetten på vent er mulig inntil slutten av januar 2021. Passasjeren har frem til
31. januar 2021 til å kunngjøre en ny reisedato (ny reise må være påstartet senest 31.
desember 2021). Frem til dette vil billetten holdes på vent og billettverdien forblir den
samme. For kansellerte flyvninger kan ombookingen også gjøres etter den opprinnelige
avgangsdatoen. For stående forbindelser må passasjeren kunngjøre endringene før
reisedatoen. 

Reguleringen gjelder for hele Austrian Airlines sitt rutenettverk for billetter med
opprinnelig bekreftet reisedato frem til og med 30. april 2021; destinasjonen kan endres
under særlige vilkår.

Passasjerer med billetter booket frem til og med 15. mai vil motta en ekstra billettverdi
på 50 euro dersom de booker om til en ny reisedato frem til og med 31. desember 2020.
For å nyttiggjøre seg at voucheren må ombookingen kunngjøres innen 31. august 2020. 

Så snart passasjeren har bestemt seg for ny reisedato bes han kontakte sitt reisebyrå
for ombookingen. Dersom de fortsatt ønsker å kansellere bookingen bes refusjon
arrangeres via reisebyrået.

I henhold til flyselskapets systemer ble informasjon om flykanselleringene lagt inn i
klagers booking den 28 mai 2020. Ettersom passasjerene kjøpte billetten gjennom et
reisebyrå er det reisebyrået sin plikt å informere passasjerene om enhver endring i
planlagt tidtabell. Austrian Airlines hadde ikke passasjerens kontaktinformasjon.

Kanselleringen ble kunngjort mer enn 14 dager før avreise. I tillegg skyldtes den
situasjonen med spredningen av koronaviruset. De dramatiske konsekvensene av
dette, samt påvirkningen på flytrafikken på verdensbasis gjorde at kanselleringer var
uunngåelig.  I lys av disse eksepsjonelle omstendighetene kan ikke Austrian Airlines tilby
kompensasjon.

Nemnda bemerker

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet godtgjør at den skyldes ekstraordinære omstendigheter
som ikke kunne vært unngått selv om alle rimelige tiltak var truffet. Retten til erstatning
faller også bort dersom passasjeren blir informert over to uker før planlagt avgangstid.
Dette gjelder enten reisen er kjøpt direkte fra flyselskapet eller fra en formidler, jf.
EU-domstolens dom av 11.05.2017 (Krijgsman - SLM). Nemnda kan ta opp retten til
standarderstatning på eget initiativ. Flyselskapet er informert om dette.

Austrian Airlines har anført at kanselleringene skjedde over to uker før avgangstid og
at reisebyrået ble informert. Austrian anfører videre at det er reisebyråets oppgave å
videreformidle informasjonen til passasjeren. 

Det er flyselskapene som er ansvarssubjekter etter EU-forordning 261/2004. Jf. EU-dom
vist til overfor er det flyselskapet som har bevisbyrden for at passasjeren ble informert
om kanselleringen. Dersom selskapet ikke kan bevise at passasjeren ble informert over
to uker før avreise, må flyselskapet utbetale standarderstatningen, og eventuelt søke
regress hos den ansvarlige for at passasjeren ikke ble informert.

Nemnda finner det i denne saken ikke bevist at klager ble informert om kanselleringen
over to uker før avreise slik Austrian Airlines anfører.  Klager har dermed rett på
standarderstatning på 250 euro pr reisende etter forordningens artikkel 5 nr. 1 bokstav c,
i, jf. artikkel 7 nr. bokstav a.

Uavhengig av årsaken til kanselleringen har passasjeren rett til å velge mellom omruting
eller refusjon av billettene, jf. EU-forordning 261/2004 artikkel 8. Klager ønsker refusjon
av billettene, og nemnda anbefaler at Austrian Airlines refunderer billettene direkte til
klager. Austrian Airlines kan eventuelt søke regress hos Bravofly i etterkant dersom det
er grunnlag for det.

Vedtak

Transportklagenemnda-fly anbefaler at Austrian Airlines refunderer klagers billetter på 6
433,34 NOK samt betaler standarderstatning med 250 euro pr reisende.