Vedtak i Transportklagenemnda - Fly

Sammendrag

Krav om refusjon av billetter

Dato
18.01.2021

Saksnummer
2020-01856

Tjenesteytere
Travellink
Norwegian Air Shuttle

Klager har i det vesentlige anført

Klager med reisefølge (til sammen fire personer) skulle fly med Norwegian fra Oslo
Lufthavn til Edinburgh den 8. april 2020 (DY1640). Reisen var booket gjennom Travellink. 

Klager fikk aldri beskjed om kansellering grunnet Covid-19. Det har vært umulig å komme
i kontakt med Travellink. Klager har fremmet krav om refusjon av billettene.

Klager har i ettertid mottatt refusjon av selve billettene med Norwegian. De har
imidlertid ikke fått refundert provisjonen/beløpet fra Travellink.  Klager krever med dette
refusjon av dette beløpet, og eventuelt kompensasjon dersom de skulle være berettiget
dette.

Tjenesteyterne har i det vesentlige anført
Travellink har anført følgende:

Travellink kan se at flyvningene ble kansellert grunnet Covid-19 pandemien, og at
Norwegian har gjennomført en refusjon i sine systemer.

Ettersom Norwegian belastet passasjeren direkte da den opprinnelige bookingen ble
gjennomført, så vil refusjonen bli foretatt av dem. Travellink bemerker at det er mulig
refusjonsprosessen fortsatt pågår, ettersom det er en betydelig forsinkelse når det
kommer til utbetalingstid for tiden. Dette grunnet pandemien.  Travellink kan være
behjelpelige med å sende Norwegian en påminnelse dersom klager ikke har mottatt
refusjon innen 30 dager.

Norwegian har anført følgende:

Flyvningene ble kansellert grunnet reiserestriksjonene pålagt av nasjonale myndigheter
grunnet Covid-19 pandemien. 

Refusjon av billettene ble foretatt allerede 29. april 2020. 

Norwegian har med dette oppfylt sine plikter etter EU-forordning 261/2004.

Nemnda bemerker

Kansellering gir rett til standardkompensasjon med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordningen 261/2004 artikkel 5. Dette vurderer
nemnda av eget initiativ.

Norwegian har opplyst at kanselleringen skyldtes den pågående Covid-19-pandemien, og
reiserestriksjoner pålagt av nasjonale myndigheter knyttet til denne. Flertallet, nemndas
leder og bransjerepresentantene, mener at det er sannsynliggjort at kanselleringen
skyldes Covid-19. Det er ingen grunn til å tvile på Norwegians opplysning om dette,
og også Travellink har opplyst at det fremgår av systemet at dette var årsaken til at
Norwegian kansellerte flyvningene.

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter, jf. EU-forordning 261/2004
artikkel 5 nummer 3, og at klager derfor har krav på standarderstatning, jf. artikkel
7. Mye kan tyde på at kanselleringen skyldtes covid-19-pandemien. Forklaringen fra
selskapet er imidlertid generell, og det er ikke fremlagt konkret dokumentasjon som
viser årsaken til kanselleringen av flyvningen. Selv om mange kanselleringer i denne
perioden skyldtes pandemien, vil det fremdeles være slik at kanselleringer kan ha andre
årsaker som ikke fritar selskapene for standarderstatningsansvar. Mindretallet kan
derfor ikke se at en generell forklaring fra selskapets side er tilstrekkelig til å godtgjøre at
kanselleringen skyldtes ekstraordinære omstendigheter.

Etter nemdas syn må kansellering som følge av Covid-19-pandemien anses som en
ekstraordinær omstendighet i forordningens forstand, som ikke kunne vært unngått selv
om alle rimelige tiltak var truffet. Når flertallets vurdering om at det er sannsynliggjort at
kanselleringen skyldes Covid-19 legges til grunn, medfører det at klager derfor ikke har
krav på standarderstatning i henhold til EU-forordning 261/2004.

Nemnda vurderer videre klagers krav om refusjon. 

Nemnda kan se på prisdetaljene i klagers billetter at 9 076 NOK var til Norwegian, mens
594,72 NOK var til Travellink. 

Nemnda legger til grunn at klager har mottatt 9 076 NOK fra Norwegian. Beløpet som
gjenstår for vurdering er med dette 594,72 NOK belastet av Travellink. Spørsmålet for
nemnda er om klager kan kreve dette beløpet refundert, og eventuelt av hvilken av
tjenesteyterne. 

I henhold til EU-forordning 261/2004 artikkel 8 pkt. 1 bokstav a) har klager rett på
refusjon av hele billettprisen dersom flyvningen blir kansellert fra flyselskapet sin side.
Det er imidlertid flyselskapene som er ansvarssubjekter etter EU-forordning 261/2004,
og i utgangspunktet flyselskapet som må refundere billetten i sin helhet.  Slik bookingen
er bygd opp ser det imidlertid ut som at 594,72 NOK er prisen Travellink tok for å
formidle tjenesten. Det kan med dette diskuteres om denne delen av summen er en del
av "billettprisen" som flyselskapet plikter å refundere klager etter EU-forordningen. 

Det følger av EU-domstolens dom i C-601/17 at gebyrer krevd av en formidler mellom
den reisende og flyselskapet skal anses som del av billettprisen som skal refunderes
fra flyselskapet med mindre dette gebyret, eller dets størrelse, er fastsatt uten at
flyselskapet er kjent med det. 

Det er usikkert for nemnda i hvilken grad Norwegian var kjent med Travellinks gebyr
på 594,72 NOK. Vedleggene fra Norwegian viser at Norwegian har trukket 9 076 NOK
direkte fra bestiller, og billettbekreftelsen fra Travellink viser at billettkostnaden er fordelt
i belastede beløp i flertall, med hhv 9 076 NOK til Norwegian og 594,72 til Travellink.
Etter nemndas syn kan dette tyde på at Norwegian ikke var kjent med gebyret fra
Travellink. Ingen av partene har omtalt forholdet i sitt svar til nemnda. Nemnda finner
på denne bakgrunn at det er mest sannsynlig at gebyret fra Travellink er fastsatt uten
at flyselskapet var kjent med det. Gebyret var dermed ikke et "uunngåelig" element i
prisen passasjeren måtte betale for billettene, jf. C-601/17, og er dermed ikke omfattet av
billettprisen flyselskapet er forpliktet til å refundere. 

Travellink har i sitt tilsvar til nemnda ikke forklart hvorfor den resterende summen,
deres gebyr, ikke skal utbetales til klager, og har derfor heller ikke godtgjort at de har
grunnlag for å holde pengene tilbake når reisen ble kansellert. Nemnda anbefaler på
dette grunnlag at Travellink refunderer den resterende summen på 594,72 NOK til klager.

Vedtak

Transportklagenemnda-fly anbefaler at Travellink refunderer den resterende summen på
594,72 NOK til klager.