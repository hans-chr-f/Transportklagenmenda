Vedtak i Transportklagenemnda - Fly

Sammendrag

Krav om erstatning for ødelagt barnevogn. Spørsmål om erstatningsutmåling.

Dato
25.09.2018

Saksnummer
2018-00914

Tjenesteytere
Norwegian

Klager har i det vesentlige anført

Klager reiste med Norwegians flyvning DY1737 fra Palma de Mallorca (PMI) til Oslo
lufthavn (OSL) 29. mars 2018. Under flyvningen ble klagers barnevogn skadet, og han
anfører at han ikke fikk tilstrekkelig informasjon om hvordan barnevognen skulle pakkes
inn på flyplassen. 

Klager har fremlagt kvittering som viser at barnevognen ble kjøpt på salg til halv pris til
kroner 6 497. Ny barnevogn av samme type koster imidlertid kroner 11 995. Klager har,
i påvente av oppgjør med flyselskapet, kjøpt en midlertidig barnevogn til kroner 749,25
kroner. Klager krever fullprissummen for barnevognen erstattet av Norwegian.

Tjenesteyterne har i det vesentlige anført
Norwegian anfører at de kun hefter for verdien på vognen på skadetidspunktet, og har
imøtekommet klagers krav om erstatning for kjøpesummen av vognen, kroner 6 497.

Nemnda bemerker

Nemnda legger på bakgrunn av sakens opplysninger til grunn at barnevognen ble skadet
under flytransporten. 

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven. 

Det er langvarig nemndspraksis for at skader på barnevogn er erstatningsmessig i
henhold til luftfartsloven. Det finnes riktignok beskyttende emballasje for barnevogner
på markedet, og det må forventes at flere tar denne type emballasje i bruk. Slik
Norwegians vilkår er utformet, pålegges ikke slik emballasje benyttet, det er kun
en anbefaling. Barnevogner er svært vanlig å medbringe som bagasje, og vanligvis
skjer transporten uten at skade inntreffer. Nemndas flertall, nemndsleder og
forbrukerrepresentantene, mener at flyselskapene bør ha et opplegg for skånsom
håndtering av disse. 

Det er opplyst at barnevognen ikke lenger lar seg trille, og flertallet legger til grunn at den
er totalskadet. Det vises videre til bilder av vognen. 

Erstatningen må baseres på gjenanskaffelsesverdien. Vognen er av type Silver Cross
Walkover. Klager kjøpte denne på salg til 50 prosent rabatt, og betalte kroner 6 497,50.
Ordinær pris er kroner 11 995. Etter flertallets syn må man ved utmålingen av erstatning
ta utgangspunkt i det klager må betale for en tilsvarende ny vogn, det vil si ordinær
pris. Klager skal heller ikke tjene på skaden, og det må gjøres fradrag for slitasje og
verdiforringelse av gjenstanden. Vognen var litt over ett år gammel, og det er naturlig å
gjøre et visst fratrekk i verdien.

Nemndas flertall mener at erstatningen skjønnsmessig skal settes til kroner 10 000.

Nemndas mindretall, flyselskapenes representanter, er av den oppfatning at klager selv
har ansvaret for å påse at barnevognen er forsvarlig pakket og beskyttet i henhold til
flyselskapets anbefalinger.

Vedtak

Transportklagenemnda - fly anbefaler at Norwegian betaler erstatning til klager for
ødelagt barnevogn med kroner 10 000.