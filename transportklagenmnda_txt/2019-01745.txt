Vedtak i Transportklagenemnda
- Kollektivreiser

Sammendrag

Frafall av ilagt gebyr ved reise med t-bane. For sen aktivering av billett på reisekort.

Dato
11.06.2019

Saksnummer
2019-01745

Tjenesteytere
Ruter

Klager har i det vesentlige anført

Klager reiste med t-banens linje 2 fra Majorstuen til Holmen 26. mars 2019. Klager har
forklart at hun var litt uoppmerksom og stresset, og dermed glemte å stemple billetten
på billettautomaten. Reisekortet var ladet og billett var betalt i forkant av reisen. Ved
kontroll på Makrellbekken stasjon gikk klager for å stemple billetten. Hun ble likevel ilagt
gebyr, og har fremsatt krav om frafall av dette gebyret på ovennevnte bakgrunn.

Tjenesteyterne har i det vesentlige anført
Klager ble ilagt gebyr fordi hun ikke hadde aktivert billetten sin. Billetten må være
aktivert på en kortleser før passasjeren går om bord. Å glemme å aktivere billetten før
ombordstigning fritar ikke passasjerene for ilagt gebyr. Klager ble også stoppet i kontroll
i november 2018, da hun hadde kjøpt billett for sent. Hun ble den gang ikke ilagt gebyr,
men fikk kun en advarsel. 

På ovennevnte grunnlag har Ruter avvist klagers krav om frafall av ilagt gebyr.

Nemnda bemerker

Klager ble ilagt gebyr 26. mars 2019 fordi hun ikke kunne vise gyldig billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har selv erkjent at billetten ikke var aktivert før ombordstigning under reisen 26.
mars. Vilkårene for å ilegge gebyr var dermed til stede.

Nemnda kan følgelig ikke se at det er grunnlag for anbefale at gebyret frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold.