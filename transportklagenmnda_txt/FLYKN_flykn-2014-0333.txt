Vedtak i Transportklagenemnda - Fly

Sammendrag

Krav om refusjon av ny hjemreisebillett.

Dato
10.11.2014

Saksnummer
333/14F

Tjenesteyter
Gotogate

Krav om refusjon av ny hjemreisebillett.

Klager har i det vesentlige anført:

Klager hadde bestilt en reise t/r Stavanger - Blantyre (Malawi) for reise den 5. januar - 1.
februar 2014. I Malawi ønsket klager å endre returreisen til den 18. januar. Klager kontaktet
Lufthansa men fikk beskjed om å endre sin billett hos Gotogate hvor han hadde kjøpt
billetten.

Klager kontaktet Gotogate og fikk beskjed om at det ikke var noe problem å endre billetten og
at dette ville koste kroner 1 400. Klager bekreftet at han ønsket å utføre endringen. Deretter
viste reisebyrået noe usikkerhet rundt endringen, og formidlet til klager at Gotogate ville
komme tilbake til han. I dagene som fulgte var klager i kontakt med Gotogate, men fikk ikke
bekreftet om endringen var i orden. Forvirringen og usikkerheten til reisebyrået gjorde at
klager til slutt måtte kjøpe seg en ny returbillett hjem, da han ikke risikerte å vente lenger.

Klager stiller seg kritisk til Gotogates positive svar vedrørende mulighet for en ombooking som
ikke lot seg gjøre. Dersom reisebyrået med en gang hadde sagt at ombooking ikke var mulig
hadde klager akseptert dette, og han kunne kjøpt en mye rimeligere billett enn den han endte
opp med. Da klager begynte å vurdere å endre returdato sjekket han at prisen en vei Blantyre
- Stavanger lå på kroner 3 600. Nå lå prisen på kroner 7 453.

Klager krever refusjon av ny returreise, kroner 7 453.

Det vises for øvrig til klagers brev.

Gotogate har i det vesentlige anført:

Gotogate er kun en formidler av flybilletter, og må følge flyselskapenes regler ved endringer
og kanselleringer.

Klager hadde en returreise den 1. februar fra Blantyre til Stavanger via Addis Ababa og
Frankfurt. I desember utførte Ethiopian Airlines en ruteendring på ET1612 fra Addis Ababa
til Frankfurt. Dette ville medføre at klager ikke rakk sin videreforbindelse fra Frankfurt til

Stavanger. Gotogate kontaktet derfor Ethiopian for å booke om til en annen reiserute hjem
den 1. februar.

Den 3. januar kontaktet klager Gotogate for å spørre om muligheten for å endre returen. Han
fikk til svar at returen kunne endres mot et gebyr, pluss eventuell oppgradering om det ikke
var ledig samme prisklasse.

Den 8. januar kontaktet klager på nytt Gotogate for å sjekke om returen kunne endres.
Reisebyrået skulle sjekke saken og legge igjen svar til klagers far i Norge om det lot seg gjøre.
Det var nå mulig å endre billetten mot gebyr pluss oppgradering, for til sammen kroner 2 300.
Gotogate formidlet denne beskjeden til klagers far.

Den 13. januar kontakter klagers far Gotogate og sier at returbilletten nå kan endres til den
18. januar. På dette tidspunktet er det så fullt at dette ikke lar seg gjøre. Klager ble tilbudt å
reise den 17. januar i stedet, noe han avslo.

Da klager bestilte sin reise den 12. november 2013 krysset han av for å ha lest regler og vilkår,
her kommer det frem at Gotogate kun er en formidler av flybilletter og må forholde seg til
flyselskapenes regler. Klager hadde ingen juridisk rett til å kjøpe seg ny billett bare fordi han
ikke kunne endre sin opprinnelige billett.

På grunnlag av ovennevnte kan Gotogate ikke imøtekomme klagers krav.

Nemnda bemerker:

Klager hadde opprinnelig returreise den 1. februar 2014. Han ønsket å endre denne til 18.
januar 2014. Billetten var solgt gjennom Gotogate og endringer må gjøres gjennom dette
selskap.

Klagers billett var utstedt på Ethiopian Airlines, og det var derfor nødvendig å booke om
på samme selskap. Klagers flygning fra Addis Ababa til Frankfurt var solgt med Ethiopian
Airlines flightnummer, men faktisk fløyet av Lufthansa gjennom en såkalt code share. Da
klager ville endre hjemreisen var det Ethiopian Airlines' tilgjengelighet til enhver tid på den
aktuelle flygningen som avgjorde om Gotogate kunne gjennomføre ombookingen. Denne
tilgjengeligheten kan synes å ha vært ulik hva som ble tilbudt av Lufthansa.

Gotogate er etter nemndas vurdering ikke å laste for at klager ikke fikk booket om hjemreisen
til 18. januar. Gotogate har slik nemnda ser det etter beste evne forsøkt å tilby klager de
alternativer som var tilgjengelige da klager og klagers far kontaktet dem en rekke ganger i
løpet av januar 2014.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.