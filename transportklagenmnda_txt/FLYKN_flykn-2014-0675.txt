Vedtak i Transportklagenemnda - Fly

Sammendrag

Krav om erstatning grunnet kansellering.

Dato
12.06.2015

Saksnummer
675/14F

Tjenesteyter
Norwegian Air Shuttle ASA

Krav om erstatning grunnet kansellering.

Klager har i det vesentlige anført:

Klager skulle reise fra Nice til Oslo den 18. mai 2014 kl. 21:05 med DY1407. Avgangen ble
kansellert, og klager mistet en dags arbeidsinntekt. Klager fikk bekreftet per telefon av
kundeservice at hun ville få dekket tapt arbeidsfortjeneste.

Klager krever erstatning for en dags tapt arbeidsinntekt, kroner 1 492.

Norwegian har i det vesentlige anført:

DY1407 ble kansellert som følge av uforutsett teknisk feil som oppstod på vei fra Oslo til Nice
den 18. mai, sprekk i vindu i cockpit. Det vises til fremlagt dokumentasjon. Nytt fly ble satt inn
som landet på Gardermoen kl. 05:25 den 19. mai, klager fikk en forsinket ankomst til Oslo på
5 timer og 30 minutter. Det ble sendt ut sms til passasjerene, inkludert klager, samt delt ut
matkort.

Klager hevder Norwegian har lovet henne erstatning for tapt arbeidsfortjeneste. Alle tilfeller
som avviker fra vanlige prosedyrer skal rapporteres i bookingen. Det er ikke registrert
noe sted at klager har fått innvilget denne erstatningen. Klagers påstand er utenfor vanlig
prosedyre, og Norwegian finner det usannsynlig at hun har blitt lovet erstatning for tapt
arbeidsfortjeneste.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at flyselskapet følger alle vedlikeholdsprogram pålagt av
myndighetene og flyprodusenten, og at det tekniske problemet oppstod under drift og
utenfor planlagt vedlikehold.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

Norwegian vil vurdere refusjon av utgifter til mat/drikke i ventetiden mot originale kvitteringer,
men kan på grunnlag av ovennevnte dessverre ikke imøtekomme klagers krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

Nemndas flertall, samtlige medlemmer unntatt forbrukerrepresentant Hanne Beth
Takvam Borge, er av den oppfatning at en teknisk svikt likevel kan komme så uventet
at flyselskapet ikke har reelle muligheter til å forhindre feilen eller overvinne følgene
av den uten at det går ut over passasjerene. I slike tilfelle er ikke flyselskapet pliktig
til å betale erstatning til den reisende. Det er flyselskapet som må godtgjøre at det
foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemndas mindretall, forbrukerrepresentant Hanne Beth Takvam-Borge, er av en
annen oppfatning. Slik mindretallet ser det ligger det innen flyselskapets sedvanlige
aktivitetsutøvelse å måtte løse tekniske feil, uavhengig av når feilen oppdages. Om
feilen er uforutsett eller ikke, er av liten betydning, da det ikke er unormalt at tekniske
feil kan oppstå. Mindretallet legger derfor til grunn at det som hovedregel vil være
flyselskapet som må bære ansvar for teknisk svikt, også når teknisk svikt oppstår
uventet. I slike tilfeller er flyselskapet som hovedregel pliktig å betale erstatning til de
reisende. Unntak kan tenkes, i tilfeller som ligger utenfor flyselskapets kontrollsfære,
eksempelvis ved streik, kollisjon med fugl, terrorhandlinger eller værforhold. Det
er flyselskapet som må godtgjøre at de har truffet alle rimelig tiltak for å unngå
kanselleringen.

En samlet nemd viser førøvrig til nemndas generelle uttalelse om tekniske feil av 26.
januar 2015. Uttalelsen er vedlagt.

Kanselleringen skyldtes i dette tilfellet sprekk i et vindu i cockpit.

Saken er forelagt Luftfartstilsynet som ikke har noe å bemerke til flyselskapets beskrivelse av
den tekniske feilen eller den fremlagte dokumentasjon.

Nemndas flertall legger på bakgrunn av de foreliggende opplysninger til grunn at feilen
oppsto uten forvarsel til tross for at rutinemessig teknisk vedlikehold var gjennomført.

I den foreliggende situasjon var det etter flertallets vurdering ikke praktisk mulig å
treffe tiltak for å unngå feilen eller kanselleringen. Kanselleringen gir derfor ikke rett til
standarderstatning etter EU-forordningen.

Mindretallet har kommet til at flyselskapet ikke har godtgjort at feilen er utenfor
flyselskapets kontrollsfære. Mindretallet er følgelig av den oppfatning at klager har rett
til standarderstatning.

Anvendelse av EU-forordningen berører ikke en passasjers rett til erstatning på annet
grunnlag.

Klager kom frem til Oslo om lag 5 timer og 30 minutter forsinket. Norwegian er i henhold
til luftfartsloven § 10-20/Montrealkonvensjonen artikkel 19 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem. Med tap
regnes så vel økonomisk som ikke-økonomisk tap, jf. EU-domstolens dom av 6. mai 2010
(C-63/09), Walz-Clickair.

Nemndas flertall er av den oppfatning at Norwegian i dette tilfellet ikke hadde
mulighet til å unngå forsinkelsen. Forsinkelsen gir således ikke rett til erstatning etter
luftfartsloven. Mindretallet mener at forsinkelsen gir rett til erstatning.

Det står påstand mot påstand om Norwegians kundebehandler lovet klager erstatning
av tapt arbeidsfortjeneste. En samlet nemnd er av en oppfatning at klager i så fall
måtte kunne stole på et slikt løfte, og at Norwegian ikke ville hatt anledning til å gå
tilbake på dette selv om kundekonsulenten hadde gjort en feil. Nemnda kan ikke
se bort fra at det kan ha oppstått en misforståelse på dette punkt, men finner etter
en samlet vurdering mest sannsynlig at kundebehandleren ikke lovet at Norwegian
ville erstatte tapt arbeidsfortjeneste. Nemnda viser til at løftet ikke er notert i
bestillingshistorikken, og til at et slikt løfte ville ligge utenfor det kundebehandleren
kan stilling til.

Ved lengre forsinkelser skal flyselskapet tilby måltider og forfriskninger som står i
rimelig forhold til ventetiden, jf. EU-forordningen artikkel 6, jf. artikkel 9. En samlet
nemnd er av den oppfatning at dersom det ikke er mat tilgjengelig på flyplassen, plikter
flyselskapet å tilby mat på flyet dersom det er mulig. Om klager har hatt utgifter til
mat/drikke, anbefaler nemnda at sannsynliggjorte utgifter erstattes.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold i kravet om
erstatning. Nemnda anbefaler at Norwegian erstatter eventuelle sannsynliggjorte utgifter til
mat og drikke.