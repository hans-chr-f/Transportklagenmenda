Vedtak i Transportklagenemnda
- Kollektivreiser

Sammendrag

Spørsmål om lovligheten av å ikke tilby honnørbillett på Raumabanen på sommeren.

Dato
16.06.2015

Saksnummer
22/14J

Tjenesteyter
NSB

Spørsmål om lovligheten av å ikke tilby honnørbillett på Raumabanen på sommeren.

Klager har i det vesentlige anført:

Klager skulle ta toget fra Lesjaverk til Åndalsnes den 20. juli 2014. Da han skulle kjøpe billett av
konduktøren på toget og ba om honnørbillett, fikk han beskjed om at dette ikke kunne kjøpes
på sommeren. Klager måtte betale full pris, kr 230. I billettskranken på Åndalsnes stasjon fikk
han samme informasjon og det ble vist til et skriv om sommerpriser uten honnørrabatt.

Klager stiller spørsmål om ikke honnørpris er en generell rett som man har på offentlige
transportmidler der samfunnet har gitt tilskudd til drift og på hvilket juridisk grunnlag NSB kan
gjøre unntak fra denne retten. Klager finner videre informasjonen rundt dette for dårlig og
viser til at han ikke så noe oppslag om dette på Lesjaverk stasjon.

Klager stiller videre spørsmål om det er riktig at lokalbefolkningen langs Raumabanen
ikke skal få honnørrabatt fordi de bor langs en jernbanestrekning der prisene er tilpasset
turistmarkedet.

NSB har i det vesentlige anført:

NSB Raumabanen ble solgt som et rent opplevelsesprodukt i perioden 24. mai - 24. august
2014, og i denne perioden innførte NSB sommerpriser. Produktet er i denne perioden rettet
mot turistmarkedet, og prisene tilpasset dette. NSB har ingen statlig avtale om honnørrabatt i
denne perioden slik at NSB kan tilpasse prisen i forhold til turistmarkedet.

Godkjennelsen for dette ligger i kjøpsavtalen med staten tilbake til 2008. Denne sommeren
var første gang dette turisttilbudet med egen prising ble innført på Raumabanen. Historikken
bak dette konseptet er at Raumabanen har vært preget av dårlig lønnsomhet, og at
dette turistproduktet skal bidra til at strekningen skal være mer drivverdig, med lavest
mulig behov for offentlig kjøp. I 2008 godkjente Samferdselsdepartementet (SD) nevnte
prissetting, inkludert løsninger for honnørreisende. For SD var det viktig at de lokalt reisende
på strekningen som reiste med en viss frekvens (de som hadde bostedsadresse langs
Raumabanen) skulle ha en «rimelig» pris, herunder honnør. Derfor ble det innført en 4-
klipps billett som disse kunne kjøpe. Når de fire klippene er benyttet kan de reise ut hele
turistsesongen uten å betale noe mer. Det vises til intern salgsinformasjon som gikk ut før
2014-sommersesongen, og som følger de samme prinsipper tilbake fra 2008.

Kjøpsavtalen med staten, kalt Trafikkavtalen, ligger på hjemmesiden til regjeringen, under
Samferdselsdepartementet: https://www.regjeringen.no

Her beskrives NSBs plikt til å tilby sosiale rabatter, herunder honnørrabatt (punkt 11.2).

For orden skyld så presiserer NSB at det kun er for helt lokale reiser på Raumabanen
om sommeren at dette unntaket gjelder, og at for inngående eller utgående reiser til/fra
Raumabanen, så får en honnørreisende 50 % rabatt for hele reisen også i sommerperioden.

På bakgrunn av spørsmål fra nemnda om mer informasjon rundt ordningen og grunnlaget
for denne har NSB refundert klager det han betalte for mye i 2014. I tillegg har han fått et
gavekort på kr 500 som kompensasjon for bryderiet med saken. NSB er nå i en avklaringsfase
med Samferdselsdepartementet vedrørende Raumabanen og prisingen. Det er ennå ikke
kommet noen avklaring rundt spørsmålet om honnørrabatt eller ikke på Raumabanen i
sommersesongen.

Nemnda bemerker:

Saken har vært fremlagt for behandling i nemnda i desember 2014 og mars 2015. Begge
gangene har nemnda besluttet å utsette saken og har bedt NSB om mer informasjon rundt
honnørprissystemet på Raumabanen og grunnlaget for den ordningen som ble praktisert i
2014 og fortsatt praktiseres.

NSB har nå bedt Samferdselsdepartementet vurdere systemet rundt honnørrabatt på
Raumabanen. Nemnda finner derfor ikke grunnlag for videre uttalelse rundt dette spørsmålet.

Saken har funnet sin løsning ved at klager har fått innfridd kravet om honnørrabatt på reisen
han klaget på i 2014, samt ved at ordningen nå vil bli vurdert.

Nemnda anser på bakgrunn av dette saken for avsluttet.

Vedtak:

Transportklagenemnda - jernbane anser saken for avsluttet og finner ikke grunnlag for videre
uttalelse.

Vedtaket er enstemmig.