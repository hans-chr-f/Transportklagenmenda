Vedtak i Transportklagenemnda - Fly

Sammendrag

Krav om erstatning for skadet koffert. Spørsmål om hvordan
skaden skal registreres som klagesak hos flyselskapet.

Dato
24.09.2024

Saksnummer
2023-04057

Tjenesteytere
SAS

Klager har i det vesentlige anført

Klager reiste fra Oslo til Las Palmas med SAS den 11. november 2023. Ved ankomst
oppdaget hun at kofferten var skadet. Hun fikk skaden registrert på flyplassen
og mottok papirer og informasjon om å gå inn på en nettside for å registrere
saken videre. Problemet var at man ikke kunne gå inn på den aktuelle nettsiden
www.register.bagsupport.net, fra utlandet og det var heller ikke mulig å ringe til det
oppgitte telefonnummeret.  Klager forsøkte flere ganger den uken hun var der. Ved
ankomst Oslo lufthavn Gardermoen på klagers hjemreise ble dette bekreftet i skranken
der man kan melde fra om skadet bagasje. Vedkommende i skranken bekreftet at hun
selv hadde opplevd dette. 

SAS har avslått klagers krav fordi saken er registrert etter 7 dagers fristen. Klager stiller
spørsmål om hvordan man skal registrere en slik klage når man er borte mer enn 7
dager og dette må registreres i Norge? Klager har ikke fått noe svar på hvordan det skal
gjøres og det virker som kundeservice hos SAS heller ikke vet hvordan man håndterer
dette. SAS henviser klager til å ta kontakt med sitt reiseforsikring-selskap.

Til SAS sitt tilsvar til nemnda har klager kommentert at nettsiden ikke er SAS sin egen,
men en nettside som tilhører en ekstern aktør. 

Klager krever den ødelagt kofferten erstattet. Den var 12 år gammel og fikk skader på fire
steder.

Tjenesteyterne har i det vesentlige anført
Montrealkonvensjonen og luftfartsloven regulerer luftfartsselskapets ansvar ved ødelagt
bagasje. I henhold til luftfartsloven §10-26 har klager en plikt til å skriftlig inngi klage
til luftfartsselskapet. I følge §10-26 første ledd formodes bagasjen å være utlevert i
god stand om ikke annet blir godtgjort. Dersom bagasjen er skadet, skal mottakeren
fremsette en skriftlig klage om dette "umiddelbart etter at skaden eller tapet oppdages,
og senest innen 7 dager", jf. §10-26 annet ledd. Fristen på 7 dager er altså en absolutt
siste frist. 

I følge klager ble skaden på bagasjen oppdaget ved landing på Las Palmas. Skaden ble
så meldt ifra på flyplassen og det ble opprettet en skaderapport (PIR), som klager har
vedlagt. På denne rapporten gjengis plikten til å melde ifra om skaden innen syv dager,
og videre at skaderapporten i seg selv ikke utgjør en skriftlig klage.

Klager anfører at det ikke var mulig å gå inn på den oppgitte nettsiden, og at det heller
ikke var mulig å ringe til telefonnummeret. SAS vet ikke hvilken tjeneste på Gardermoen
klager har vært i kontakt med som bekreftet dette. Det er i alle tilfeller ikke riktig at klager
skulle ha ventet med å registrere saken til vedkommende kom hjem. Det fremstår som
uforståelig og lite sannsynlig at nettsiden var utilgjengelig fra utlandet. SAS sin nettside er
tilgjengelig uansett hvor i verden man befinner seg.

SAS bemerker i øvrig at klager anfører at kofferten, av merket Snowball, ble gitt i gave for
12 år siden. Ved erstatning for ødelagt bagasje tas det utgangspunkt i markedverdien på
kofferten på reisedagen,

SAS bestrider kravet.

Nemnda bemerker

Det følger av luftfartsloven § 10-18/ Montrealkonvensjonen artikkel 17 nr. 2 at fraktfører i
utgangspunktet er ansvarlig for skader på reisegods som ble forårsaket mens godset var
i fraktførerens varetekt.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren «umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen», jf. bestemmelsens annet ledd.

Klager har fremlagt skaderapport fra flyplassen. Øverst på dokumentet står det følgende:

SAS SKANDINAVIAN AIRLINES – COMPENSATION CONTACT
FOR SPECIAL/ODD SIZE BAGGAGE: WWW.FLYSAS.COM/FEEDBACK
FOR SCANDINAVIAN CITIZENS: WWW.REGISTER.BAGSUPPORT.NET
FOR NON SCANDINAVIAN CITIZENS: WWW.FLYSAS.COM/FEEDBACK

Nederst på dokumentet står det uttrykkelig at klage må sendes til selskapet innen 7
dager på www.flysas.com/feedback.

Det er på det rene at dette ikke ble gjort. Klager har imidlertid forklart at grunnen til
det var at hun ikke kom inn på nettsiden www.register.bagsupport.net da hun forsøkte
å registrere en klage til SAS mens hun var på reisemålet. Klager har ikke fremlagt
dokumentasjon som viser feilmeldinger eller lignende på nettsiden til underbyggelse
av dette. Klager har også forklart at hun heller fikk kontakt på det telefonnummeret
som angivelig ble oppgitt. Hvilket telefonnummer som er benyttet er uklart da nemnda
ikke kan se at det står oppført noe telefonnummer på skaderapporten. SAS har ikke
kommentert dette. 

Nemnda har delt seg i et flertall og et mindretall ved vurderingen av om det er inngitt en
rettidig klage etter luftfartsloven § 10-26. 

Flertallet, bransjerepresentanten og nemndas leder, finner ikke at det er sannsynliggjort
at det var umulig å inngi klage, slik klager hevder, jf. blant annet FLYKN-2023-1513. Det
bemerkes at dersom man går inn på www.flysas.com/feedback, som er oppgitt på pir-
rapporten som nettsiden der man kan legge inn en klage, blir man som skandinavisk
statsborger vist til å benytte en link som igjen leder til nettsiden som klager forsøkte å
komme inn på. Flertallet finner ikke sannsynliggjort at det ikke var mulig å inngi klage
via denne. Klager har dermed klaget for sent i forhold til 7 dagers fristen og det kan ikke
anbefale at klager gis medhold.

Mindretallet, forbrukerrepresentanten, mener at klager har klaget allerede ved å inngi
pir-rapporten. Dette må regnes som en rettidig klage etter luftfartsloven § 10-26. Klager
har dermed krav på erstatning for sitt tap, jf. FLYKN-2023-320.

Vedtak

Transportklagenemnda kan ikke anbefale at klager gis medhold.