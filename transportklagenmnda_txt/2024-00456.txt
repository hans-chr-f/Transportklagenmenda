Vedtak i Transportklagenemnda - Sjø

Sammendrag

Krav om dekket utgifter til hotell grunnet kansellering.

Dato
30.10.2024

Saksnummer
2024-02443

Tjenesteytere
Kolumbus AS
Fjord1 AS

Klager har i det vesentlige anført

Klager hadde en 30 dagers billett hos Kolumbus og skulle reise med hurtigbåt fra
Fiskepiren til Vassøy kl. 00:15 den 14. juli 2024. Dagen før fikk klager en sms fra Fjord1
om at hurtigbåten til Vassøy var innstilt og var ikke i rute før morgenen etter. Da klager
var ferdig på jobb kl. 23 og ikke hadde annet alternativ for å komme seg hjem, skulle
på jobb igjen morgenen etter, to klager inn på hotell. Overnattingen på hotell kostet kr.
1799. 

Det har blitt mottatt kr. 750 fra Kolumbus. Klager mener at hurtigbåten går fra en
terminal og ikke en havn og har dermed krav på erstatning. 

Klager krever refundert dekket hotellovernatting til kr. 1799.

Tjenesteyterne har i det vesentlige anført
Fjord1 har anført at de stiller seg bak svaret som Kolumbus har gitt til klager. 

Kjøpet av billetten til denne reisen er en handel mellom klager og kollektivselskapet -
Kolumbus. Fjord1 drifter selve båtene i henhold
til avtalen med kollektivselskapet. 

Fjord1 kan derfor ikke tilby noen form for kompensasjon i denne saken.

Kolumbus har anført at den 13. juli 2024 ble flere avganger innstilt på hurtigbåtruta til
byøyene og Hommersåk på grunn av at fartøyet fikk tau i propellen. Det ble satt inn
reservefartøy, men mannskapet på båten kunne ikke fullføre alle avgangene på grunn
av hviletidsbestemmelser. Det var heller ikke mulig å få tak i en dykker som umiddelbart
kunne ta tauet ut av propellen og det var ingen annet fartøy som kunne settes inn. 

Kolumbus viser til kollektivtrafikkforeningens bransjestandard for reisegaranti hvor det
vises til forskjellen på havn og havneterminal: «Havneterminal er definert til en terminal,
bemannet av en transportør eller en terminaloperatør, i en havn med anlegg og utstyr,
for eksempel innsjekkingsskranker, billettskranker eller venterom, samt personale til å ta
om bord eller sette i land passasjerer som benytter persontransport eller er på cruise.» 

På Fiskespiren er det kun et lite venterom som ikke er bemannet, og utover
venterommet er ikke ovennevnte kriterier oppfylt for at dette skal være en
havneterminal. Fiskepiren må da betraktes som en havn på lik linje med alle andre
kaier langs ruta. Da er det reisegarantien for hurtigbåt som er gjeldende, og det er den
Kolumbus har tatt utgangspunkt i når de allikevel har gitt kundene kompensasjon i dette
tilfellet. Det er utbetalt kr. 750 til klager. 

Kolumbus kan ikke imøtekommer klagers krav på refusjon av hotellutgiften da denne
hendelsen var utenfor deres kontroll. 

Kolumbus har full tillit til opplysninger som de mottar fra sin operatør er korrekte og at
de gjennomfører ruten etter beste evne dersom det er mulig.

Nemnda bemerker

Klager krever erstatning på 1799 kroner for hotellopphold som følge av at avgang fra
Fiskepiren kl. 00:15 den 14. juli 2024 ble innstilt. 

Klager har mottatt 750 kroner i henhold til Kolumbus sin reisegaranti. Klager anfører
imidlertid at Fiskepiren er en havneterminal slik at hun har på erstatning for utgifter til
hotell. 

Det følger av EU-forordning 1177/2010 artikkel 17 nr. 2 at tjenesteyter skal tilby
overnattingsmuligheter dersom innstillingen krever dette, og reisen går fra en
havneterminal. I art. 3 bokstav k, er havneterminal definert som: "en terminal, bemannet
av en transportør eller en terminaloperatør, i en havn med fasiliteter, for eksempel
innsjekkingsskranker, billettskranker eller venterom, samt personale for ombordstigning
eller i landstigning av passasjerer som benytter persontransport eller er på cruise". 

Etter det som er opplyst av Kolumbus har ikke Fiskepiren disse fasilitetene, og oppfyller
dermed ikke kravene til å være en havneterminal, og gir ikke grunnlag for krav om
hotellovernatting. 

Klager har mottatt 750 kroner, som må anses å være godt innenfor reisegarantiens
kompensasjon for innstillingen, da denne overstiger billettprisen til klager på 680 kroner.
Klager har ikke krav på erstatning utover dette.

Vedtak

Transportklagenemnda sjø finner ikke å anbefale at klager gis medhold.