Vedtak i Transportklagenemnda - Fly

Sammendrag

Krav om refusjon av taxiutgifter ved forsinkelse.

Dato
26.10.2018

Saksnummer
2018-00436

Tjenesteytere
Norwegian

Klager har i det vesentlige anført

Klager reiste med Norwegians flyvning DY369 fra Harstad/Narvik (EVE) til Oslo lufthavn
(OSL) 28. desember 2017 kl. 20.05. Flyvningen ble forsinket, og da klager ankom Oslo
innså han at han ikke ville ha mulighet til å reise med kollektivtransport. Klager kontaktet
Norwegians kontakttelefon for Forsvaret, hvor han ble fortalt at han skulle ta taxi hjem
og sende refusjonskrav i etterkant.

Ved ankomst til Oslo lufthavn forsøkte klager å snakke med representanter fra
Norwegian. Representantene visste ikke hva klager skulle gjøre, men sa at dersom han
hadde fått beskjed om at han kunne ta taxi, så kunne han gjøre det. Klager forsøkte på
nytt å ringe Norwegians kontakttelefon for Forsvaret, men senteret hadde stengt. Han
gjorde derfor som han hadde fått beskjed om, og tok taxi hjem. 

På ovennevnte bakgrunn har klager fremsatt krav om refusjon av sine taxiutgifter til
kroner 3 596,55.

Tjenesteyterne har i det vesentlige anført
Norwegians flyvning DY369 fra Harstad/Narvik til Oslo 28. desember 2017 ble forsinket
med to timer og 46 minutter. 

Det følger av EU-domstolens avgjørelse i C-402/07 (Sturgeon) at flyselskapene er fritatt
fra sin erstatningsplikt etter forordningen i de tilfeller hvor forsinkelsen ikke overstiger
tre timer. Norwegian avviser på dette grunnlag ethvert krav om standardkompensasjon. 

Klager har også fremsatt krav om refusjon av utgifter til taxi fra Oslo lufthavn til sitt
hjemsted. Norwegians befordringsavtale med passasjeren gjelder fra Harstad/Narvik
til Oslo lufthavn. De fleste passasjerer vil pådra seg kostnader i forbindelse med
transport fra flyplass til hjemsted i forbindelse med en reise, og det kan ikke forventes
at flyselskapet skal dekke denne utgiften. Dersom annet avtales mellom selskapet og
passasjeren, er det normal prosedyre at slike avtaler loggføres. Norwegian viser til at det
ikke foreligger et notat om særskilt avtale om refusjon. 

Norwegian viser for øvrig til vedtaket fra Transportklagenemnda 1222/14F, hvor flertallet
bemerket at "i motsetning til EU-forordning 261/2004 artikkel 5, stiller ikke luftfartsloven
krav om at det må foreligge ekstraordinær omstendighet for at flyselskapet er unntatt
fra ansvar". Dette viser at det ikke må foreligge en ekstraordinær hendelse for at
flyselskapet skal være unntatt fra å betale erstatning ved forsinkelser. Norwegian avviser
på denne bakgrunn klagers refusjonskrav.

Nemnda bemerker

Norwegians flyvning DY369 fra Harstad/Narvik til Oslo 28. desember 2017 ble forsinket
med to timer og 46 minutter. 

I og med at flyvningen var under tre timer forsinket, har klager ikke krav på
standarderstatning etter EU-forordning 261/2004 artikkel 6 jf. artikkel 7, jf. artikkel 5 nr. 3,
jf. EU-domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Selv om forordningen ikke kommer til anvendelse, begrenser den ikke klagerens
rett til erstatning på annet grunnlag, jf. forordningen artikkel 12 nr. 1. Den sentrale
internrettslige bestemmelse om erstatning ved forsinkelse er luftfartsloven § 10-20.
Bestemmelsen lyder slik:

"Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem". 

Klager har krevd dekket sine taxiutgifter som han ble påført som følge av forsinkelsen.

Norwegian har ikke redegjort nærmere for hva som var årsaken til forsinkelsen i dette
tilfellet. Nemnda kan derfor ikke se at Norwegian har godtgjort at man har tatt alle
forholdsregler som med rimelighet kan kreves for å unngå tapet. Nemnda anbefaler
derfor at Norwegian dekker klagers utgifter til taxi på kroner 3 597, minus utgifter til tog
på kroner 300 som han har opplyst at han uansett ville hatt.

Vedtak

Transportklagenemnda - fly anbefaler at Norwegian dekker klagers utgifter til taxi med
kroner 3 297.