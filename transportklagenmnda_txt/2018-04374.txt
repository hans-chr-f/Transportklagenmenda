Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
08.10.2019

Saksnummer
2018-04374

Tjenesteytere
SAS

Klager har i det vesentlige anført

Klager skulle reise fra Oslo til Miami via København den 23. november 2018 kl 06.05 med
ankomst kl 13.55. SK1461 fra Oslo til København ble mer enn to timer forsinket slik at
klager mistet sin videreforbindelse. Han ble booket om via New York og ankom endelig
bestemmelsessted kl 20.02, mer enn seks timer forsinket: 

Klager er gullmedlem hos SAS og skulle reise på business klasse sammen med en venn.
Klagers venn hadde problemer med visumet sitt og ble booket om til et senere fly fra
Gardermoen (SK1463), han rakk sin videreforbindelse med SK953 direkte fra København
til Miami.

Ombord på SK1461 ble det over høyttaleranlegget informert av kapteinen at han hørte
vibrasjoner i motoren som han ønsket å dobbeltsjekke. Klager ba om å bli booket om
på flyet hans venn var på, men ble avvist. Istedet mistet klager sin videreforbindelse og
måtte bytte fly i New York med alt dette fører med seg av køer, innsjekk av bagasje, toll
etc. 

SAS hevder det hadde dannet seg iskrystaller i motorene, men klager kan ikke se
at SAS har fremlagt bevis som støtter denne påstanden. Klager mener SAS ikke har
sannsynliggjort at årsaken til forsinkelsen var ekstraordinære omstendigheter utenfor
flyselskapets kontroll. 

Videre anfører SAS at det ikke er mulig å forlate flyet etter at det har forlatt gate. Det som
faktisk skjedde var at flyet returnerte til gate og at flere passasjerer faktisk fikk forlate
flyet. Klager oppfordrer SAS til å fremlegge passasjerlister både for første og for andre
gang flyet forlot gate. Klager ba om å få gå av flyet, men på dette tidspunktet ble han
forklart at kapteinen nå hadde satt en stopp for hvor mange som fikk forlate flyet.   

På denne bakgrunn hevder klager at det er selskapet som skal holdes ansvarlig for at
klager ikke rakk sin videreforbindelsen til Miami. Etter klagers syn burde SAS umiddelbart
ha sørget for at de passasjerene med videreforbindelser ble booket om til SK1463. 

Klager mener årsaken til forsinkelsen var tekniske problemer som ikke er å anse som
ekstraordinære forhold i forordningens forstand. Videre mener han at SAS ikke har
sannsynliggjort at de har gjort det som med rimelig kan kreves av dem for at klager
skulle rekke sin flyforbindelse. 

Klager krever etter dette standarderstatning 600 euro i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
SK1461 ble forsinket som følge av freezing fog på Gardermoen som førte til forsinkelser
grunnet de-icingkøer. SAS viser til fremlagt dokumentasjon.

SK1461 gikk fra gate etter ruteplan klokken 06.05, men måtte tilbake til gate fordi
motorene måtte varmes opp av varmluft. Under helt spesielle meteorologiske forhold
kan det bygges opp isbark (store snøkrystaller) på rotorbladene. Dette skjer veldig raskt
og fører til at motorene i enkelte tilfeller må avises flere ganger. Noen ganger holder det
ikke å avises motorene med den væsken som man bruker ved vanlig avising (en varm
glykolblanding). I slike tilfeller må motorene avises med varmluft. Selv små mengder is
kan ødelegge flyets aerodynamiske funksjoner, og avising med varmluft må gjøres veldig
forsiktig. I slike tilfeller må også tekniker sjekke motorene for å utelukke at iskrystallene
har påført motorene skader. Det var dette som var tilfellet her. Det var ikke en teknisk
feil med flyet, men av sikkerhetsmessige årsaker blir rotorbladene/motorene sjekket av
tekniker.

Det er ikke mulig å ta passasjerer/bagasje av flyet etter at flyet har gått fra gate eller
mens man holder på med tekniske undersøkelser eller de-icing. Dette ville ha ført til
ytterligere forsinkelser for alle passasjerene. 

SK1463, flyet som klagers venn reiset med ble også forsinket på grunn av avising, men
dette flyet fikk ikke iskrystaller i motoren og måtte derfor ikke avises med varmluft med
påfølgende teknisk kontroll. 

Klager ble booket om til første ledige fly via New York samme dag. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor SAS' kontroll.

SAS kan ikke imøtekomme klagers krav.

Nemnda bemerker

Klager skulle reise fra Oslo til Miami via København den 23. november 2018 kl 06.05 med
ankomst kl 13.55. SK1461 fra Oslo til København ble mer enn to timer forsinket slik at
klager mistet sin videreforbindelse. Han ble booket om via New York og ankom endelig
bestemmelsessted kl 20.02, mer enn seks timer forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
kreves ikke at værforholdene er den direkte utløsende årsaken. Det er tilstrekkelig at de
vanskelige værforholdene utgjør en indirekte årsak til forsinkelsen.

SAS har fremlagt dokumentasjon som viser at det den 23.november var  såkalt freezing
fog på Oslo Lufthavn/Gardermoen, og at dette førte til forsinkelser på grunn av avising/
de-icingkøer.
SK1461 gikk fra gate etter ruteplan klokken 06.05, men måtte tilbake til gate, fordi
iskrystaller hadde dannet seg i motoren og flyet derfor måtte avises med varmluft, med
påfølgende teknisk kontroll av sikkerhetsgrunner. 

Nemnda legger på bakgrunn av de foreliggende opplysninger til grunn at SAS har
godtgjort at forsinkelsen skyldtes været. og at det var en slik ekstraordinær omstendighet
som ikke kunne vært unngått.

Når det gjelder klagers anførsel om at han burde fått gå av flyet mens det lå til gate og
dermed unngått forsinkelsen, viser nemnda til SAS' forklaring at dette bare kan skje
dersom passasjeren ikke har sjekket inn bagasje av sikkerhetsgrunner. Klager hadde
sjekket inn sin bagasje, og denne måtte i tilfelle blitt tatt ut av flyet da regelen, igjen av
sikkerhetsgrunner, er at bagasjen skal følge passasjeren.
Nemnda legger til grunn at når kapteinen bestemte at klager ikke fikk forlate flyet,
skyldtes det at han vurderte det slik at flyet snart var klart til avgang, og at det ikke ville
være tid til å ta ut bagasjen. Nemnda legger videre til grunn at det i alle fall ikke var
tilstrekkelig  tid til å få bagasjen lastet over på det flyet klager ønsket seg booket om til.

Nemnda mener etter dette at SAS har godtgjort at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.  

Klager har etter dette ikke rett til erstatning.

Vedtak

Transportklagenemnda - fly anbefaler ikke at klager gis medhold.