Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
21.03.2017

Saksnummer
2016-00569

Tjenesteytere
Norwegian

Klager har i det vesentlige anført

Klager og hennes reisefølge skulle reise fra Oslo Lufthavn (OSL) til Berlin-Schönefeld (SXF)
med Norwegians flyvning DY1102 27. desember 2015 kl. 07.45. Klager skulle ankommet
Berlin kl. 09.20, men ankom først kl. 12.35. Flyvningen var derfor forsinket med tre timer
og 15 minutter. 

Klager krever standardkompensasjon i henhold til EU-forordning 261/2004 på 250 euro
pr. person, totalt 500 euro, og viser til EU-domstolens avgjørelser i C-402/07 og C-432/07.

Tjenesteyterne har i det vesentlige anført
Norwegian har ikke inngitt tilsvar til Transportklagenemnda - fly i denne saken. 

Klager har imidlertid mottatt svar fra Norwegians kundeservice: 

DY1102 fra Oslo til Berlin 27. desember 2015 ble forsinket med tre timer og 20 minutter.
Forsinkelsen var forårsaket av akutt sykdom hos Norwegians crew. Dette må regnes som
ekstraordinære omstendigheter som ikke kunne vært unngått selv om alle rimelige tiltak
hadde blitt fattet. Dette er i overensstemmelse med EU-domstolens avgjørelse dommen i
C-549/07 (Wallentin-Hermann). 

Norwegian avviser på dette grunnlag klagers krav om standardkompensasjon i henhold
til EU-forordning 261/2004.

Nemnda bemerker

DY1102 fra Oslo til Berlin 27. desember 2015 kl. 07.45 ble forsinket med tre timer og 20
minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Til passasjeren har Norwegian oppgitt at forsinkelsen skyldtes akutt sykdom hos
besetningen. Norwegian har ikke avgitt uttalelse til nemnda, eller fremlagt noen
dokumentasjon som bekrefter årsaken til forsinkelsen. Nemnda kan derfor ikke se
at flyselskapet har godtgjort at den aktuelle forsinkelsen skyldtes ekstraordinære
omstendigheter.

Vedtak

Transportklagenemnda - fly anbefaler at Norwegian utbetaler til klager og hennes
reisefølge standarderstatning på 250 euro pr. person.