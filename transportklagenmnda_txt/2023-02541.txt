Vedtak i Transportklagenemnda - Fly

Sammendrag

Krav om erstatning for utgifter grunnet forsinket bagasje.

Dato
22.05.2024

Saksnummer
2023-03028

Tjenesteytere
Widerøe

Klager har i det vesentlige anført

Klager reiste fra Strasbourg til Tromsø via Amsterdam og Bergen den 15. juli 2023.
Billetten var gjennomgående, de to første flyvningene var med KLM og den siste var med
Widerøe.

Flyet fra Amsterdam var noe forsinket. Da klager ankom Bergen spurte hun om hun
måtte hente ut bagasjen sin. Hun fikk beskjed om at den var sjekket inn helt til Tromsø,
og at hun måtte skynde seg for å rekke videreforbindelsen med Widerøe.    

Da klager ankom Tromsø kom ikke bagasjen. Dagen etter mottok klager en e-post
fra Widerøe om at bagasjen var underveis. Klager dro til flyplassen flere ganger, men
bagasjen ankom ikke før etter fire dager.

Klager skulle på jobb ombord på et cruiseskip, og måtte kjøpe inn nødvendig utstyr. Hun
hadde mottatt et skriv fra Widerøe om at flyselskapet erstattet utgifter til undertøy og
toalettsaker 100 % inntil NOK 500, og at de erstattet innkjøpt av nødvendige klær 50 %. 

Klager gjorde følgende innkjøp: 

Bukse NOK 999 - krav 50 % refusjon = NOK 499,5
Genser NOK 599 - krav 50 % refusjon = NOK 299,5
Undertøy og toalettsaker NOK 481 - krav 100 % refusjon
Drosje fra flyplass til cruiseskip NOK 266 (måtte ta drosje for å rekke tilbake til jobb)

Klager krever utgiftene over erstattet med til sammen NOK 1 546.

Tjenesteyterne har i det vesentlige anført
Klagen gjelder fortolling av bagasje ved Bergen lufthavn.

Passasjerene skal ved innreise til Norge alltid hente bagasjen sin for å fortolle denne før
videre innenlandsreise. Dette er faste tollregler i Norge og passasjerene plikter å sette
seg inn i disse. Norske tollregler sier at du må ta ut bagasjen din ved første ankomststed i
Norge når du kommer fra utlandet. 

Det opplyses om tollregler rett før landing i Bergen, i tillegg til store skilt ved ankomst
i Bergen. Dersom passasjeren ikke tar ut sin bagasje vil denne bli lagt til side og
gjennomsøkt av tollpersonell før den ettersendes til passasjerens destinasjon så fort det
opprettes en savnet-rapport. 

Passasjeren må selv hente bagasjen på flyplassen, og ta kostnaden ved det. Widerøe
dekker heller ikke utlegg kunden må ha hatt i perioden uten bagasje.

Det finnes et unntak fra de nevnte reglene. Det er på Oslo Gardermoen hvor de har
innført Connecting Norway. Når man kommer inn til Norge med SAS, Norwegian eller
Widerøe, og bagasjen er merket helt frem til en annen flyplass i Norge, slipper man å
hente ut bagasjen. 

Widerøe annonserer alltid om bord, samt at det er store skilt/bannere flere steder på vei
til og ved bagasjebåndene på ankomst, hvor det opplyses tydelig at bagasje må fortolles.
I tillegg er det i ankomsthallen i Bergen flere skilt hvor det står på engelsk og norsk: "
Husk å hente, tollklarere og levere bagasjen på innsjekk før du flyr videre."

Nemnda bemerker

Flyselskapet er i henhold til luftfartsloven § 10-20 / Montrealkonvensjonen artikkel
19 ansvarlig for tap som følge av forsinket bagasje. Utlegg til for eksempel klær og
toalettartikler som skyldes et nødvendig behov kan klager kreve erstattet, men klager har
et ansvar for å begrense utgiftene. 

I denne saken var klager i transitt i Bergen. Hun kom fra Amsterdam og skulle videre med
fly til Tromsø. Klager hevder hun ble fortalt muntlig på flyplassen i Bergen at bagasjen
ville bli sjekket inn hele veien. Widerøe har på sin side fremlagt bilder og forklart at det
på Flesland er godt merket med informasjon om at passasjerer som kommer fra utlandet
og som skal fly videre i Norge, må tollklarere bagasjen før videre reise. 

Etter nemndas syn må det ut fra opplysningene i saken legges til grunn som mest
sannsynlig at klager selv er ansvarlig for at bagasjen ikke ble hentet ut for tollklarering
slik den skulle, mest sannsynlig fordi hun grunnet uoppmerksomhet ikke fikk med seg
opplysningene om at dette var nødvendig. Uavhengig av årsak er uansett dette ikke
omstendigheter som Widerøe kan lastes for. 

Nemnda kan etter dette ikke imøtekomme klagers krav.

Vedtak

Transportklagenemnda kan ikke anbefale at klager gis medhold.