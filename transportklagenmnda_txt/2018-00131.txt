Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
17.01.2019

Saksnummer
2018-00131

Tjenesteytere
Turkish Airlines

Klager har i det vesentlige anført

Klager og reisefølget (tilsammen to personer) skulle reise fra Oslo til Bodrum via Istanbul
den 21. september 2017 kl 17.55 med ankomst kl 03.25 den 22. september. Underveis til
Istanbul ble flyet omdirigert til Izmir grunnet dårlig vær. Etter en time i Izmir tok flyet av
igjen mot Istanbul. 

Klager mistet sin videreforbindelse som følge av forsinkelsen. Hun og reisefølget ble
booket om og ankom Bodrum kl 08.30, fem timer forsinket.

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Türkish Airlines har ikke avgitt uttalelse til nemnda. Til klager har selskapet i det
vesentlige anført:

TK1754 fra Oslo til Istanbul ble omdirigert til Izmir grunnet en flyulykke i Istanbul. Klager
med følge mistet sin videreforbindelse med TK2538, og ble booket om til neste ledige
avgang til Bodrum med TK2504. 

Türkish Airlines beklager forsinkelsen, men kan ikke imøtekomme klagers krav om
standarderstatning da årsaken til forsinkelsen var utenfor flyselskapets kontroll.

Türkish Airlines ønsker å vurdere refusjon av eventuelle utgifter til mat og drikke i
ventetiden mot kvitteringer.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012 (C-581/10). 

Flyselskapet har ikke avgitt uttalelse til nemnda, men har svart klager at TK1754 fra Oslo
til Istanbul ble omdirigert til Izmir grunnet  flyulykken på flyplassen i Istanbul denne
dagen. Det er på det rene at et privatfly crashlandet på flyplassen i Istanbul den 21.
september 2017, og nemnda legger følgelig dette til grunn, og at det har forårsaket at
fly ble omdirigert til andre flyplasser denne dagen. Nemnda anser at flyselskapet har
godtgjort at forsinkelsen skyldtes ekstraordinære omstendigheter som ikke kunne vært
unngått selv om alle rimelige tiltak var truffet.

Klager med følge mistet sin videreforbindelse med TK2538, men ble booket om til neste
ledige avgang til Bodrum med TK2504.

Klager har etter dette ikke krav på standarderstatning. Türkish Airlines ønsker å vurdere
refusjon av eventuelle utgifter til mat og drikke i ventetiden mot kvitteringer.

Vedtak

Transportklagenemnda - fly anbefaler ikke at klager gis medhold.