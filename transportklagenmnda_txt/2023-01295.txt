Vedtak i Transportklagenemnda - Fly

Sammendrag

Krav om standarderstatning i henhold til EU-forordning 261/2004.

Dato
10.10.2023

Saksnummer
2023-01295

Tjenesteytere
SAS

Klager har i det vesentlige anført

Klager skulle fly fra Tromsø til Gran Canaria via Oslo den 13. Februar 2023. Flyvningen,
operert av SAS, med planlagt avgangstid kl. 06:20 (SK4403) fra Tromsø til Oslo ble
kansellert. Som følge av dette rakk ikke klager flyvningen fra Oslo til Gran Canaria med
avgang kl. 09:25 (SK4697). Klager ble ikke informert om årsaken til kanselleringen. Klager
ble omrutet Tromsø-Oslo-Stockholm-Helsinki-Gran Canaria. 

Det er fremsatt krav om standarderstatning på 400 EUR i henhold til EU-forordning
261/2004. Tjenesteyter har allerede dekket utgifter som oppstod som følge av
kanselleringen, herunder hotellovernatting i Stockholm.

Tjenesteyterne har i det vesentlige anført
SAS bestrider klagers krav under henvisning til at det foreligger ekstraordinære
omstendigheter. SAS har anført at flyvningen til klager ble kansellert som følge av at flyet
ble skadet under en tidligere landing ved Tromsø. 

SAS forklarer at skaden oppstod da flyplassen ble midlertidig stengt for feiing av
rullebanene og at flyet følgelig ble tvunget til å forbli i luften under ugunstige forhold
slik som snø, sterke vindkast og isforhold. Dokumentasjonen viser at det var vindkast
opp mot 60 knop og en kontinuerlig vindstyrke målt til 47 knop. Kapteinen hadde før
dette en kansellert landing som følge av vindkast. Det ble ved flyvningen rapportert om
store vibrasjoner i motoren, og kapteinen erklærte nødsituasjon og fikk til slutt landet
på Tromsø. Ved inspeksjon ble det blant annet oppdaget ising i motoren. De fremtidige
flyvningene med flyet ble med det kansellert som følge av værforholdene og de mulige
skadene på flyet.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne være unngått selv
om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av kan være en
ekstraordinær omstendighet i forordningens forstand som medfører at den reisende
ikke har krav på erstatning. Dette gjelder også en kansellering som skyldes at flyet har
blitt skadet ved en tidligere flyvning. Dette må vurderes konkret i hver enkelt sak. Det er
flyselskapet som må godtgjøre at det foreligger et slikt spesielt tilfelle. 

SAS har uttalt at kanselleringen skyldes værforhold som påvirket flyet, samt stenging av
rullebanen. Uttalelsene er underbygget med logger og rapporter. 

Nemnda mener likevel at SAS ikke har godtgjort at kanselleringen skyldes ekstraordinære
omstendigheter, fordi det ikke er påvist eller dokumentert at det faktisk var det samme
flyet / samme flykroppen som ble skadet, som skulle vært benyttet på den kansellerte
flyvningen. 

Nemnda mener derfor at klager har rett til standarderstatning med 400 Euro i henhold til
EU-forordning 261/2004 for kanselleringen av SK4403 den 13. Februar 2023.

Forbrukerrepresentanten mener at klager i tillegg skal ha forsinkelsesrenter etter
forsinkelsesrenteloven, normalt regnet fra 30 dager etter at krav om erstatning ble
fremsatt og 7 dager etter at krav om refusjon ble fremsatt. 

Forbrukerrepresentant Bernhardsen fikk uventet forfall, og de øvrige medlemmene
fant det forsvarlig å behandle saken med bare én forbrukerrepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at SAS betaler 400 Euro i standarderstatning til klager.