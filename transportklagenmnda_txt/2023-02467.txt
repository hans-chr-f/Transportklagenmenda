Vedtak i Transportklagenemnda - Fly

Sammendrag

Krav om standarderstatning og erstatning av utgifter til parkering.

Dato
24.05.2024

Saksnummer
2023-03458

Tjenesteytere
Norwegian Air Shuttle

Klager har i det vesentlige anført

8 personer skulle reise den 22. juli 2023 fra Bergen via Oslo til Catania. 

Reisen ble kansellert den 20.juli, da det var brann på Catania flyplass 17. juli, og enkelte
flyvninger ble omdirigert grunnet redusert drift som følge av hendelsen. Klager ble
booket om til ny reise 23. juli fra Bergen via Oslo til Palermo. Klager oppdaget ved
oppmøte på Flesland at også denne avgangen var kansellert. Klager tok selv kontakt med
Norwegian, og ble ombooket til ny reise 23. juli fra Bergen via Oslo til København, og fra
København til Catania den 24. juli. 

Klager hadde leid et hus på Sicilia i 14 dager, og tapte derfor 2 dagers opphold. I tillegg
hadde klager forhåndsreservert parkering for to biler på flyplass, noe de måtte bestille
på nytt, til en høyere pris.

Klager krever standarderstatning og erstatning for utgifter til parkering.

Tjenesteyterne har i det vesentlige anført
DY1850 den 22. juli 2023 fra Oslo til Catania ble kansellert grunnet brann på Catania
flyplass 17. juli 2023.

Det vises til følgende vedlagte rapporter:

" Movement log for the flight in question
" OCC department Irregularity emails
" SMS sent to passengers

I henhold til EU-domstolens avgjørelse i C-402/07 (Sturgeon) har passasjerer som
utsettes for en forsinkelse krav på standarderstatning i henhold til artikkel 7 i EU-
forordningen 261/04 når de ankommer endelig destinasjon mer enn tre timer
forsinket enn opprinnelig planlagt ankomsttid. Artikkel 5 (3) gjør unntak for retten til
standarderstatning dersom kanselleringen skyldes ekstraordinære omstendigheter som
ikke kunne vært unngått selv om alle rimelige tiltak var blitt truffet. 
Uregelmessigheten i denne saken skyldtes forhold utenfor Norwegians kontroll. 

Basert på det ovenstående mener Norwegian at det ikke er grunnlag for utbetaling av
standarderstatning eller utgifter til parkering.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7.

I dette tilfellet skyldtes kanselleringen brann på Catania flyplass den 17. juli 2023.
Brannen medførte at flyplassen var delvis stengt den 22.juli. Det var heller ikke mulig
å lande på flyplassen Sicilly-Palermo på grunn av redusert kapasitet på flyplassen.
Klager ble omrutet til avgang neste dag. Nemnda mener dette er å anse som en
ekstraordinær omstendighet i forordningens forstand. Nemnda mener videre at
kanselleringen ikke kunne vært unngått selv om alle rimelige tiltak var truffet. Selskapet
har forsøkt å minimere konsekvensene av kanselleringen ved å tilby klager omruting
knyttet både til den første og den andre kanselleringen. Klager har dermed ikke krav på
standarderstatning.

Klager har krevd erstatning for utgifter til parkering for to biler som følge av
kanselleringen den 22. juli. Klager kjørte hjem fra flyplassen den 22. juli og måtte kjøpe
ny parkering fra det nye avreisetidspunktet den 23. juli. Dette medførte utgifter på 2 445
NOK for to biler.

Utgiften er etter nemndas oppfatning ikke dekningsmessig med grunnlag i EU-forordning
261/2004. Et flyselskap er imidlertid ansvarlig for tap som følge av forsinkelse, inkludert
kansellering, etter luftfartsloven § 10-20 / Montrealkonvensjonen artikkel 19, med mindre
selskapet godtgjør at det har tatt alle forholdsregler som med rimelighet kan kreves for
å unngå tapet, eller dette ikke har vært mulig for dem. Med tap regnes så vel økonomisk
som ikke-økonomisk tap, jf. EU-domstolens dom av 6. mai 2010, Walz-Clickair (C-63/09).
Tapet må være en direkte eller indirekte følge av forsinkelsen, og det må være påregnelig.

Etter nemndas syn har Norwegian forsøkt å unngå kanselleringen ved å omdirigere
flyvningen til en annen flyplass, men dette ble avslått som følge av begrenset
kapasitet på flyplassen. Nemnda mener at Norwegian har godtgjort at de har tatt
alle forholdsregler som med rimelighet kan kreves for å unngå tapet og at dette ikke
har vært mulig for dem. Klager har derfor ikke krav på erstatning for kostnader til ny
parkeringsbillett og tapte utgifter til forhåndsbestilt feriehus på Sicilia. Nemndas leder
og bransjerepresentant bemerker i tillegg at flertallet mener at et slikt tap uansett ikke er
påregnelig.

Vedtak

Transportklagenemnda kan ikke anbefale at klager gis medhold.