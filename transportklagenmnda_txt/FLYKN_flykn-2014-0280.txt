Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
280/14F

Tjenesteyter
SAS

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Miami via New York den 15. desember 2013 kl. 10:25. SK907 ble
ca. to timer forsinket slik at klager mistet sin videreforbindelse.

Klager ble booket om og innlosjert på hotell, og ankom Miami nesten et døgn forsinket. Han
stiller seg svært kritisk til SAS ansvarsfraskrivelse i saken.

Klager reiste med sine to små barn. Det var lange køer i New York og svært belastende for
klager uten barnevogner og annet nødvendig utstyr.

Klager krever standarderstatning 600 euro per person i henhold til gjeldende regler.

Det vises for øvrig til klagers brev.

SAS har i det vesentlige anført:

SK907 ble forsinket som følge av at kapteinen ankom forsinket fra New York grunnet
værforhold, det vises til fremlagt dokumentasjon. Hendelsen er ikke kompensasjonsberettiget
i henhold til EU-forordning 261/2004 da årsaken til forsinkelsen ble forårsaket av
ekstraordinære omstendigheter utenfor SAS kontroll.

Klager ble booket om til neste ledige avgang og innlosjert på hotell i tråd med gjeldende
regelverk.

SAS ønsker å refundere eventuelle utgifter i ventetiden mot kvitteringer, men kan ikke
imøtekomme hans krav utover dette.

Det vises for øvrig til SAS brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Klager hadde en gjennomgående billett. Endelig bestemmelsessted er i henhold til billetten
Miami. Klager ankom bestemmelsesstedet om lag ett døgn forsinket.

Nemnda legger på bakgrunn av de foreliggende opplysninger til grunn at flygningen fra Oslo
ble forsinket som følge av værforholdene. Denne forsinkelsen førte igjen til at klager ikke rakk
videreforbindelsen fra New York. Nemnda er av den oppfatning at forsinkelsen skyldtes en
ekstraordinær omstendighet, og at SAS i den foreliggende situasjon ikke hadde mulighet til å
unngå en forsinkelse på over tre timer. Forsinkelsen gir etter dette ikke rett til erstatning etter
EU-forordningen.

Nemnda finner det ikke sannsynliggjort at SAS er ansvarlig etter annet regelverk.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.