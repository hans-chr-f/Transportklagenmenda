Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2015

Saksnummer
0374/15F

Tjenesteyter
SAS

Klager har i det vesentlige anført:

Klager skulle reise fra Ålesund til Gdansk via København kl. 14:45 den 3. mars 2015. SK757 fra
København til Gdansk kl. 17:10 ble kansellert. Klager ble booket om til neste avgang kl. 22:55.

Klager mener hendelsen ikke er utenfor SAS kontroll, da streiken var over 30 timer
før kanselleringen av SK757 fant sted. Han stiller seg kritisk til at SAS ikke varslet om
kanselleringen på et tidligere tidspunkt slik at alternativ rute fra Ålesund kunne arrangeres.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

SAS har i det vesentlige anført:

SK757 ble kansellert som følge av streik og organisert sykefravær blant crewet, det vises til
fremlagt dokumentasjon. 32 flyvninger ble kansellert som følge av streiken.

Hendelsen var ekstraordinær og utenfor SAS kontroll, og det var ingen forhåndsregler SAS
kunne tatt for å unngå hendelsen.

SAS ønsker å refundere eventuelle utgifter i ventetiden, men kan på grunnlag av ovennevnte
ikke imøtekomme hans krav om kompensasjon.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

Nemnda legger på bakgrunn av de foreliggende opplysninger til grunn at flygningen ble
kansellert som følge av ulovlig streik blant cabinpersonalet kombinert med stort sykefravær.
Dette er å anse som ekstraordinære omstendighet i forordningens forstand, og nemnda er
av den oppfatning at kanselleringen ikke kunne vært unngått selv om alle rimelige tiltak var
truffet. Kanselleringen gir etter dette ikke rett til standarderstatning etter EU-forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.