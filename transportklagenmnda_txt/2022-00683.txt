Vedtak i Pakkereisenemnda

Sammendrag

Refusjon av tillegg for drivstoff kun 5 dager før avreise.

Dato
16.06.2022

Saksnummer
2022-00683

Tjenesteytere
Amisol Travel AS

Klager har i det vesentlige anført

Klagen gjelder en pakkereise for to personer til Sharm el Sheikh, Egypt i perioden
01.04.2022 - 08.04.2022. Totalpris 32 080 kroner.

Klager anfører at han 5 dager før avreise fikk en tilleggsfaktura for drivstoff på 500
kroner per person, totalt 1 000 kroner. 

Klager viser til pakkereiseloven §19 hvor følgende fremgår: "Dersom prisen skal økes, må
arrangøren underrette den reisende om dette på et varig medium senest 20 dager før
pakkereisen begynner. Den reisende skal underrettes på en tydelig og forståelig måte, og
det skal gis en begrunnelse for og en beregning av prisøkningen".

Klagers krav: 1 000 kroner.

Det vises for øvrig til korrespondanse fra klager.

Tjenesteyterne har i det vesentlige anført
Den 27. mars 2022 mottar klager følgende e-post fra Amisol Travel:
"Du vil i løpet av kort tid motta en tilleggsfaktura på drivstoff ifm din reise til Sharm el
Sheikh.
Det er allment kjent at prisene på drivstoff har hatt en kraftig økning den seneste
tiden. Denne kostnadsøkningen blir vi fakturert av vårt flyselskap. Dette innebærer at vi
dessverre ser oss nødt til å belaste våre kunder kr 500 per pers. Dette utgjør kun noe av
prisøkningen.
Vi ber om at dette innbetales, med KID innen 2 dager etter mottak av regningen.
Vi beklager dette, men ber om forståelse for at dette er forhold som ligger utenfor vår
kontroll."

Det vises for øvrig til korrespondanse fra Amisol Travel AS.

Nemnda bemerker

Klagen gjelder en pakkereise for to personer til Sharm el Sheikh, Egypt i perioden
01.04.2022 - 08.04.2022. Totalpris 32 080 kroner. 

Fem dager før avreise fikk klager en tilleggsfaktura for drivstoff på 500 kroner per
person, totalt 1 000 kroner. 

Klagers krav: 500 kroner per person, totalt 1 000 kroner.

Følgende fremgår av pakkereiseloven §19: Prisendringer: 
"§ 19.Prisendringer
"Etter at pakkereiseavtalen er inngått kan prisen på pakkereisen bare økes hvis følgende
er inntatt i avtalen:
(...)
a. prisen på persontransport som følge av prisen på drivstoff eller andre energikilder
(...)
Dersom prisen skal økes, må arrangøren underrette den reisende om dette på et varig
medium senest 20 dager før pakkereisen begynner. Den reisende skal underrettes på
en tydelig og forståelig måte, og det skal gis en begrunnelse for og en beregning av
prisøkningen."

I dette tilfellet ble klager informert om drivstofftillegget kun 5 dager før avreise og kravet
er derfor ikke fremmet i tide. Pakkereisenemnda anbefaler at klager gis medhold.

Vedtak

Pakkereisenemnda anbefaler at klager gis medhold.