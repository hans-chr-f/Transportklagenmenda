Vedtak i Transportklagenemnda - Fly

Sammendrag

Krav om erstatning grunnet forsinkelse grunnet streik.

Dato
04.03.2016

Saksnummer
0614/15F

Tjenesteyter
Norwegian Air Shuttle ASA

Krav om erstatning grunnet forsinkelse grunnet streik.

Klager har i det vesentlige anført:

Klager skulle reise fra Hamburg til Oslo den 11. mars 2015 kl. 11:55 med DY1127. Flyet ble
forsinket med ti timer.

Klager mener hendelsen ikke er å anse som en ekstraordinær omstendighet, da streiken på
dette tidspunktet var over. Klager viser til EU-domstolens avgjørelse i sak C-22/11.

Klager krever standarderstatning 250 euro i henhold til EU-forordning 261/2004. Klager krever
også refundert billett Oslo - Hamburg med SAS neste dag etter som reisens hensikt bortfalt
som følge av forsinkelsen.

Det vises for øvrig til klagers brev.

Norwegian har i det vesentlige anført:

DY1127 ble dessverre forsinket med 9 timer og 59 minutter som følge av pilotstreiken, det
vises til fremlagt dokumentasjon. Klager valgte å avbryte reisen, Norwegian har refundert
hans ubenyttede flybillett.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

En omstendighet som er utenfor Norwegians kontroll er hendelser som ikke er forårsaket av
en handling eller unnlatelse av flyselskapet.

Norwegian mener at C-22/11 er irrelevant for saken, da avgjørelsen omhandler nektet
ombordstigning på en avgang som i seg selv ikke var berørt av streiken blant personalet på
Barcelona flyplass.

Norwegian kan ikke imøtekomme klagers krav.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand.

I dette tilfellet skyldtes forsinkelsen pilotstreik. Flertallet er av den oppfatning at en slik streik
faller utenfor det som må anses som en del av selskapets ordinære drift. Flertallet er videre av
den oppfatning at forsinkelsen ikke kunne vært unngått selv om alle rimelige tiltak var truffet.

Etter flertallets vurdering gir således forsinkelsen ikke rett til standarderstatning etter EU-
forordningen.

Mindretallet, forbrukernes representanter, er av en annen oppfatning. Etter
mindretallets vurdering er ikke pilotstreiken å anse som en ekstraordinær
omstendighet i forordningens forstand. Mindretallet viser til at en uventet hendelse
ikke er det samme som en ekstraordinær omstendighet. Etter mindretallets
vurdering er en lovlig, varslet streik en generell risiko ved å drive en virksomhet,
selv om ikke streik kan eller skal forhindres av flyselskapet. En intern og lovlig
streik hos flyselskapet er en del av flyselskapets ordinære drift, og kan derfor ikke
anses som ekstraordinær. Mindretallet mener følgelig at passasjeren har krav på
standardkompensasjon.

Klager valgte å avbryte reisen. Klager fikk ikke benyttet billetter med SAS Oslo - Hamburg
neste dag. Nemndas flertall er av den oppfatning Norwegian ikke er ansvarlig for det tap
klager dermed ble påført. Nemndas flertall viser til at forsinkelsen var en ettervirkning av
streiken og således utenfor Norwegians kontroll.

Saksforholdet skiller seg etter nemndas vurdering fra Nemnda EU-domstolens avgjørelse i sak
C-22/11 ved at flyet klageren i den saken hadde billetter til ikke var berørt av streiken.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.