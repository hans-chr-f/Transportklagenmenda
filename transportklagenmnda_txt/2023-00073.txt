Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kansellering.

Dato
16.06.2023

Saksnummer
2023-00073

Tjenesteytere
Widerøe

Klager har i det vesentlige anført

Klager skulle reise fra Oslo til Færøyene via Bergen den 3. oktober 2022 med Widerøe.
WF290 fra Bergen til Færøyene kunne ikke lande på Færøyene grunnet værforhold,
og måtte returnere til Bergen. Klager ble booket om til neste dag, men også dette
flyet ble kansellert som følge av dårlige værforhold. Klager ble på nytt booket om til
den 5. oktober, men da var det ingen hensikt for klager å reise fordi konferansen han
skulle delta på var over. Klager måtte avbryte reisen. Han har mottatt refusjon av den
ubenyttede flybilletten. 

Klager stiller seg undrende til hvorfor Widerøe ikke kunne lande på Færøyene denne
dagen, da flere andre flyselskap landet uten problemer med værforhold. Klager viser til
fremlagt utskrift over flere flyvninger som landet kort tid før og etter at WF290 skulle ha
landet. Det ble nevnt av en flyvertinne ombord på flyvningen den 3. oktober at Widerøe
sine flymaskiner mangler instrumenter som gjør at de ikke kan lande i forhold som andre
selskap kan. Klager mener det er urimelig at hans rettigheter skal være begrenset på
grunn av dette.  

Klager krever standarderstatning for hver av de to kanselleringene, samt refusjon av
ubenyttet hotell på Færøyene kroner 3 563.

Tjenesteyterne har i det vesentlige anført
WF290 den 3. og 4. oktober 2022 ble kansellert grunnet vindforholdene ved rullebanen
på Færøyene. Det vises til fremlagt værrapport, METAR som viser at det har vært vind
90-70 grader på rullebanen fra i tidspunktet 3. - 5. oktober 2022 som skaper svært
dårlige landingsforhold på rullebanen.

3. oktober 2022 ser vi at det var minst vind, men at flyvningen ble avbrutt grunnet
værforholdene og flyet ble omdirigert (DIV). Ut i fra dataene om rullebanen og
forholdene rundt er det beskrevet at når vind står i en slik vinkel med 15 knop vind eller
mer er det kapteinen som må avgjøre om det er trygt å lande. Den minste vinden som
er oppgitt i loggen/værrapporten har vært svært varierende og har gått fra minimum 16
knop i vindkastene og helt opp i 56 knop for de ulike kanselleringene.

Slik Widerøe har vurdert saken i forhold til kompensasjon så er det ikke berettiget EU-
kompensasjon til klager i dette tilfellet siden kansellering var grunnet værforhold.

Hotellet som klager ønsker dekket er forhåndsbestilt og ikke benyttet, slik at hotellet er
en alternativ utgift for vedkommende og ikke en del av produktet kjøpt hos Widerøe.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken kan være en ekstraordinær omstendighet i
forordningens forstand som medfører at den reisende ikke har krav på erstatning. Dette
må vurderes konkret.

Nemnda mener Widerøe i denne saken har godtgjort at WF290 den 3. og 4. oktober
2022 ble kansellert grunnet værforholdene, nærmere bestemt sterk vind og ugunstige
landingsforhold på Færøyene. At en flyvning med et annet flyselskap landet på Færøyene
samme dag vil ikke ha avgjørende betydning i saken, da dette kan bero på flere andre
faktorer (været på det gitte klokkeslettet, flytype, flyets posisjon o.l). Widerøes påstand
om at WF290 ble kansellert pga værforholdene er underbygd med logger og værrapport.
Nemnda mener at selskapet har dokumentert at kanselleringen skyldtes ekstraordinære
omstendigheter, men selskapet har ikke kommentert spørsmålet om de har gjort alle
rimelige tiltak for å unngå ulempen, og de har derfor ikke sannsynliggjort at dette vilkåret
er oppfylt. Nemnda mener derfor at klager har rett på standarderstatning med 250 euro.

Klager har også krevd erstatning for forhåndsbetalt hotell. Nemnda oppfatter det som
at klager kjøpte dette sammen med flybillettene, som en pakkereise, og avviser derfor
denne delen av saken fra transportklagenemnda fly og henviser til pakkereisenemnda.

Vedtak

Transportklagenemnda anbefaler at selskapet betaler standarderstatning med 250 euro.