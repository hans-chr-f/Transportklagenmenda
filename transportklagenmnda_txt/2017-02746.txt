Vedtak i Transportklagenemnda - Fly

Sammendrag

Krav om refusjon grunnet dobbelt bestilt reise.

Dato
11.09.2018

Saksnummer
2017-02746

Tjenesteytere
Eurowings
Bravofly

Klager har i det vesentlige anført

26. august 2017 bestilte klager syv billetter t/r Oslo - Hamburg hos nettreisebyrået
Bravofly for reise 17. - 19. november 2017. Klager mottok reisebekreftelse med en gang
og alt så bra ut. Bookingreferanse OG6LHX for utreisen og HEVZ2X for returen, pris
kroner 7 270.

30. august mottok klager en epost fra flyselskapet Eurowings hvor det står at betalingen
for reisen ikke lot seg gjennomføre og at bestillingen derfor ikke var bekreftet: 

"Unfortunately your payment is declined and your booking CE8K7K could not be
confirmed. Please try again."

Han velger derfor å bestille en ny og identisk reise denne gangen på Eurowings
hjemmeside. Han mottok bekreftelse på syv billetter. Bookingreferanse WDIC5Q, pris
kroner 8 386. 

Klager viser til fremlagt dokumentasjon på ovennevnte. 

To dager senere oppdaget klager at han likevel var blitt belastet for begge
reservasjonene. Klager viser til fremlagt kopi av skjermdump som viser at begge
reservasjonene ligger aktivt inne og er bekreftet. 

Klager stiller seg undrende til hvorfor Eurowings sendte eposten med feil informasjon.
Han mener flyselskapet må stå ansvarlig for at det her ble bestilt to identiske reiser.

Klager krever refundert den ene bestillingen.

Det vises for øvrig til klagers brev.

Tjenesteyterne har i det vesentlige anført
Eurowings har ikke avgitt uttalelse til klager eller til nemnda. 

Bravofly har i det vesentlige anført:

Klager bestilte en t/r reise på Bravoflys nettsider den 26. august 2017, på følgende
referansenummer:

Bravoflys booking nr: ID: 1079178381
Flyselskapet Eurowings booking nr: Utreise: OG6LHX - Retur: HEVZ2X

I henhold til standard prosedyre betaler kunden til reisebyrået, og reisebyrået betaler
flyselskapet. Bravoflys betaling til flyselskapet ble bekreftet og billettene kunne utstedes
og bekreftelse ble sendt til klager.

Bravofly deler aldri ut kundens kontaktinformasjon til flyselskapene. Dersom en betaling
ikke blir bekreftet vil flyselskapet kontakte reisebyrået som igjen kontakter kunden.   

Bookingreferansen klager viser til, CE8K7K, er ikke å finne i Bravoflys reservasjonssystem,
det vil si at denne reisen ikke ble bestilt gjennom Bravofly. 

Bravofly kan ikke se å ha gjort noe galt i denne saken og kan ikke imøtekomme klagers
krav.

Nemnda bemerker

26. august 2017 bestilte klager syv billetter t/r Oslo - Hamburg hos nettreisebyrået
Bravofly for reise 17. - 19. november 2017. Klager mottok reisebekreftelse med en gang
og alt så bra ut. Bookingreferanse OG6LHX for utreisen og HEVZ2X for returen.

30. august hevder klager at han mottok en epost fra flyselskapet Eurowings hvor det
står at betalingen for reisen ikke lot seg gjennomføre og at bestillingen derfor ikke var
bekreftet: 

"Unfortunately your payment is declined and your booking CE8K7K could not be
confirmed. Please try again."

Han velger derfor å bestille en ny og identisk reise denne gangen på Eurowings
hjemmeside. Han mottok bekreftelse på syv billetter. Bookingreferanse WDIC5Q. To
dager senere oppdaget klager at han likevel var blitt belastet for begge reservasjonene. 

Bravofly hevder at i henhold til standard prosedyre betaler kunden til dem, og
reisebyrået betaler flyselskapet. Bravoflys betaling til flyselskapet ble bekreftet og
billettene kunne utstedes og bekreftelse ble sendt til klager.

I følge Bravofly deler de aldri ut kundens kontaktinformasjon til flyselskapene. Dersom
en betaling ikke blir bekreftet, vil flyselskapet kontakte reisebyrået som igjen kontakter
kunden.   

Bookingreferansen klager viser til, CE8K7K, er ikke å finne i Bravoflys reservasjonssystem
ifølge selskapet. Det hevder at denne reisen ikke ble bestilt gjennom Bravofly. 

Nemnda finner det vanskelig å forstå hvorfor Eurowings skulle ha sendt en slik mail
til klager med en helt annen bookingreferanse(CE8K7K), dersom reisen var bestilt hos
Bravofly? Referansenummeret (CE8K7K) er ikke er det samme som Bravoflys referanser.

Nemnda finner at saken reiser bevisspørsmål som ikke kan klarlegges
under saksbehandlingen. Saken blir av denne grunn å avvise, jf.
transportklagenemndforskriften § 6-2 bokstav d.

Vedtak

Saken avvises.