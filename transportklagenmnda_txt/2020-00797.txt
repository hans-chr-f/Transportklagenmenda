Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
01.12.2020

Saksnummer
2020-00797

Tjenesteytere
SAS

Klager har i det vesentlige anført

Klager med reisefølge (til sammen fem personer) skulle reise fra Reykjavik til Amsterdam
via Oslo den 23. februar 2020 med SAS. Flyvningen fra Oslo til Amsterdam, SK827 hadde
planlagt avgangstid fra Oslo kl. 16.30, og planlagt ankomsttid kl. 18.25. Klager fikk først
SMS om forsinkelse med ny avgangstid kl. 17.00. Kl. 16.18 fikk de imidlertid beskjed om
at flyet var kansellert og at ombooking var underveis. Klager ble booket om til å fly via
København påfølgende dag. 

De ansatte på flyplassen sa at flyet var strandet på Gran Canaria grunnet sandstormen.
I avslaget fra SAS fikk klager beskjed om at årsaken var værforholdene i Amsterdam. Alle
andre flyselskap fløy flyvningene sine som normalt. 

Klager har basert på ovenstående fremsatt krav om standarderstatning på totalt 2000
euro i henhold til EU-forordning 261/2004.

Tjenesteyterne har i det vesentlige anført
Årsaken til kanselleringen skyldtes vær, kraftige vinder og ATC-restriksjoner ved
Amsterdam lufthavn. Det fremgår av trafikkloggen og av den daglige operasjonelle
rapporten at det på grunn av kraftige vinder i Amsterdam ble innført restriksjoner ved
lufthavnen. Det ble også operert med kun én rullebane, mot normalt tre.

Det vises for øvrig til METAR-rapport som bekrefter den kraftige vinden og de voldsomme
endringer i vindretning, noe som også vil være avgjørende i en slik vurdering.

SAS anfører at slikt vær og vind, sammenholdt med ATC-restriksjonen og benyttelse
av kun én rullebane er slike ekstraordinære omstendigheter som fritar flyselskapet
erstatningsplikten. Alle disse tre hendelsene ligger også utenfor flyselskapets faktiske
kontroll. SAS har videre booket om klager til første ledige flyvning til Amsterdam via
København neste dag. De to senere flyvningene med KLM fra Oslo var også kansellert.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Basert på fremlagt dokumentasjon mener nemnda at SAS har godtgjort at kanselleringen
skyldtes en kombinasjon av værforhold (ugunstig vind) , stengte rullebaner og
ATC-restriksjoner i Amsterdam. Nemnda mener omstendighetene må anses som
ekstraordinære omstendigheter som ikke kunne vært unngått selv om alle rimelige tiltak
var truffet.  Nemnda kan med dette ikke anbefale at klager får medhold i sitt krav.

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda-fly anbefaler ikke at klager gis medhold.