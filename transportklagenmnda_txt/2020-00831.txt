Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
08.05.2020

Saksnummer
2020-00831

Tjenesteytere
Brakar

Klager har i det vesentlige anført

Klager viser til at han og to venner ble ilagt gebyr den 28. februar 2020 til tross for at
klager hadde kjøpt billett til alle tre før de gikk om bord på bussen. Klager anfører at han
kjøpte billetter på mobilen før han gikk inn på bussen, men at det oppstod problemer i
appen når han skulle fremvise billett til kontrolløren. Klager har vist til at hans app-ID er
HXM3-E23F-B4 og klager har dokumentert at det ble kjøpt tre billetter kl. 15:32 via appen.

Klager krever at gebyret frafalles.

Tjenesteyterne har i det vesentlige anført
Brakar viser til at klager ble ilagt gebyr på bussen den 28. februar 2020 fordi han hadde
kjøpt billetter for sent.

Brakar har vist til at klager ikke hadde kjøpt noen billett før kontroll og at eneste
billettkjøp i tilknytning til klagers app-ID den 28.02.20 var omtrent 1 time og 30 minutter
etter billettkontroll. 

Videre viser Brakar til en uttalelse fra en ansatt som var med på kontrollen. Av uttalelsen
fremgår det at den ansatte så klager og to andre menn stige om bord bussen. Den
ansatte skriver at det var klart for henne at klager forstod at det var kontroll på bussen,
samt at hun med sikkerhet kan si at klager ikke holdt på med mobilen for å kjøpe billett
ved ombordstigning. 

Brakar ser ingen grunn til å frafalle gebyret.

Nemnda bemerker

Klager ble ilagt gebyr på bussen den 28. februar 2020 fordi han ikke kunne fremvise
gyldig billett ved kontroll.

Det følger av Brakars transportvedtekter pkt. 4 at billett skal løses eller kort vises ved
påstigning. Dersom den reisende ikke kan vise gyldig billett, er den reisende pliktig til å
betale en tilleggsavgift, jf. pkt. 5.

Klager har fremlagt kvittering på billettkjøp kl. 15:32, som var to minutter etter at han ble
kontrollert og ilagt gebyr. Det forelå således intet gyldig billettkjøp ved kontrollen, og det
var grunnlag for å ilegge gebyr. 

Saken er behandlet med én forbrukerrepresentant i medhold av
transportklagenemndforskriften § 5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.