Vedtak i Pakkereisenemnda

Sammendrag

Saken gjelder hotellstandard og støy, Kypros.

Dato
26.09.2012

Saksnummer
324/11

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 11.688,-

Saken gjelder:

Saken gjelder hotellstandard og støy, Kypros.

Klager anfører at han bestilte reisen i januar med ønske om balkong og ikke
markbalkong. Ved ankomst fikk han rom med markbalkong på et hotell som ikke kan
betegnes som 4*, men med godvilje 2*. Tok opp saken med resepsjonen og fikk tilbud
om annet rom, som ikke var bedre. Senere samme dag nytt tilbud om annet rom, som
de først kunne få fra mandag etter lunsj. Da var 3 dager av ferien ødelagt. Det var også
mye støy, særlig fra motorsykler, på det rommet de først fikk.

Apollo har vist til billett og reisedokumenter når det gjelder balkong/terrasse.

Det kan bestilles balkong med havutsikt, men da må det betales ekstra og det vil da fremgå av
billetten. Et «ønske» om havutsikt formidles til hotellet, men det gis ingen garanti. Det fremgår
for øvrig av hotellbeskrivelsen at det er gjennomgangstrafikk.

Apollos reiseleder hadde tilbudt seg å komme til hotellet, men det ble avslått.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. I dette tilfelle fremgår det av billetten som klager fikk tilsendt etter bestillingen at
det var bestilt «Dobbeltrom, balkong, terrasse eller markbalkong». Det er ikke betalt ekstra for
balkong med havutsikt.

Hvis klager mente å ha bestilt rom med balkong som ikke skulle være på bakkeplan, måtte
han ha tatt dette opp med Apollo etter å ha mottatt reisedokumentene.

Det fremgår også av hotellbeskrivelsen at det bare er visse rom som har havutsikt. Dette
skulle ytterligere tilsi at klager burde ha forvisset seg om at han hadde bestilt rom uten
markterrasse dersom det var avgjørende for ham.

Av samme hotellbeskrivelse fremgår at det er «gjennomfartstrafikk» ved hotellet.

Klager burde da ha vært forberedt på at det kunne være sjenerende trafikkstøy.

Nemnda kan etter dette ikke se at det foreligger mangler ved reisen i pakkereiselovens
forstand.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Anne Edvardsen, Ving Norge AS

Helga Hermansen, Star Tour AS.