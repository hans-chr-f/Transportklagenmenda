Vedtak i Transportklagenemnda - Fly

Sammendrag

Krav om standarderstatning grunnet kansellering
og refusjon av forhåndsbestilte reservasjoner.

Dato
13.09.2023

Saksnummer
2023-00117

Tjenesteytere
Widerøe

Klager har i det vesentlige anført

Klager (fem passasjerer) hadde bestilt reise t/r Leknes-Bodø-Bergen-Torshavn med
utgående reise den 30. september 2022 og returreise den 5. oktober 2022.

Den 30. september 2022 på Flesland i Bergen oppdager klager at reisen WF290 Bergen-
Torshavn har blitt kansellert. Klager fikk ingen informasjon om at de kunne omrute seg
selv til et annet flyselskap eller velge refusjon og hjemreise. Klager ble henvist til et hotell
der de ikke kunne velge fritt fra menyen. Klager fikk 150 NOK til mat og drikke. Klager ble
omrutet av Widerøe slik at de kom frem til Færøyene.

Den 5. oktober 2022 mottar klager beskjed om at returreisen fra Torshavn-Bergen har
blitt kansellert pga. værforholdene. Klager fikk også beskjed om at de ville bli omrutet til
første mulige avgang. Klager ble omrutet av Widerøe med SAS til København og videre til
Oslo med overnatting. Fra København ble klagers to bookinger sendt på forskjellige ruter
til Norge, hvilket klager synes var under enhver kritikk.

Klager krever standarderstatning på 250 euro per passasjer, totalt 1 250 euro.

Andre utgifter som var forhåndsbestilt var leiebil og leilighet som også kreves refundert:
Leiebil (mistet to døgn): 1 156 NOK per døgn = 2 312 NOK
Leilighet (mistet to døgn): 2 198 NOK per døgn = 4 396 NOK
Totalt: 6 708 NOK.

Tjenesteyterne har i det vesentlige anført
Widerøe skriver at WF290 Bergen-Torshavn den 30. september 2022 ble kansellert pga.
værforhold (vind) på Færøyene. Dette var en ekstraordinær
omstendighet som ikke gir krav på kompensasjon. Widerøe viser til logg og METAR.

Widerøe skriver også at WF291 Torshavn-Bergen den 5. oktober 2022 ble kansellert pga.
værforhold (vind) og viser til logg og METAR.

Widerøe dekker ikke andre følgekostnader på ankomststed som leiebil, overnatting etc.
da dette ikke er en pakkereise.

Nemnda bemerker

Spørsmålet om standarderstatning:

Widerøes flyvninger WF290 Bergen-Torshavn og WF291 Torshavn-Bergen ble kansellert.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Nemndas flertall - bransjerepresentantene og nemndas leder - mener at Widerøe
i denne saken har godtgjort at både WF290 og WF291 ble kansellert grunnet
værforholdene, nærmere bestemt sterk vind. At en flyvning med et annet flyselskap gikk
fra flyplassen samme dag vil ikke ha avgjørende betydning i saken, da dette kan bero på
flere andre faktorer (været på det gitte klokkeslettet, flytype, flyets posisjon o.l.). Widerøe
sin påstand om at WF 290 og WF291 ble kansellert pga. værforholdene er underbygd
med logger og værrapport. Flertallet legger til grunn at kanselleringen ikke kunne vært
unngått selv om alle rimelige tiltak ble truffet. Forsinkelsen gir etter dette ikke rett til
standarderstatning, og nemnda anbefaler ikke at klager gis medhold i disse kravene.

Widerøe har skrevet til klager at de iverksatte tiltak ved å omrute klager til nærmeste
tilgjengelige avgang med både Widerøe og SAS. Klager har, tross oppfordring, ikke
dokumentert til nemnda de konkrete tidspunktene for omruting. Flertallet mener at
Torshavn på Færøyene ikke er en flyrute med hyppige avganger og at Widerøe har
oppfylt sin omrutingsplikt i dette tilfellet.

Etter mindretallet - forbrukerrepresentantene - sitt syn har Widerøe ikke godtgjort at
det forelå en ekstraordinær værsituasjon i tidsrommet som knytter seg til den aktuelle
flyvningen på utreisen eller hjemreisen. 

Widerøe har fremlagt METARer som beskriver værsituasjonen flere timer i forkant av
avgangstidspunktet, og ikke fremlagt noe annet som kan kaste lys over sannsynlig
værutvikling, som f.eks. en værmelding (TAF) e.l. Det vises til at METAR for utreisen
gjelder værsituasjonen kl. 08:50 lokal tid og den aktuelle avgangen skulle gå kl. 11:15
lokal tid. METARen viste videre at været hadde bedret seg betraktelig sammenlignet med
tidligere på dagen. METAR fremlagt for hjemreisen gjelder værsituasjonen kl. 10:50 lokal
tid, men gir tilsynelatende også en anvisning på hva som antas å være utviklingen de
neste 2 timene. METARen er i beste fall egnet til å kaste lys over værsituasjonen frem til
12:50 lokal tid, men dette er fortsatt 2,5 timer før oppsatt avgangstid. Etter mindretallets
syn er dette ikke tilstrekkelig dokumentasjon for en ekstraordinær omstendighet som
kan frita selskapet for plikten til å utbetale standarderstatning. Mindretallet minner
om at unntaket om ekstraordinære omstendigheter skal tolkes strengt i henhold til
EU-domstolens praksis. Videre mener mindretallet at Widerøe ikke har godtgjort at
det har truffet alle rimelige tiltak for å minimere konsekvensene for klager som følge
av kanselleringen, herunder har Widerøe ikke dokumentert at det ikke var mulig (eller
urimelig byrdefullt) å omrute klager raskere med annet selskap, jf. c-74/19.  

Spørsmålet om refusjon av forhåndsbestilt leiebil og leilighet i to døgn:

Klager har opplyst at de, som følge av kansellering, har hatt et tap på totalt 6 708 NOK for
ubenyttet forhåndsbestilt leiebil og leilighet i to døgn.

Nemnda oppfatter dette som krav om erstatning basert på luftfartsloven § 10-20.

Nemndas flertall – lederen og bransjerepresentantene – mener at utgifter til leiebil
og ferieleilighet som ikke kan benyttes på grunn av forsinkelse eller kansellering i
utgangspunktet ikke er en utgift som selskapet er ansvarlig for, fordi et slikt tap ikke
er påregnelig for flyselskapet. Flertallet vil derfor ikke holde flyselskapet ansvarlig for
forhåndsbetalt leiebil og leilighet.  

Mindretallet – forbrukerrepresentantene – er av den oppfatning at tap av forhåndsbetalt
overnatting og ubenyttet leiebil er å anse som et påregnelig tap som følge av
kanselleringen, jf. luftl. § 10-20. 

Når det gjelder forhåndsbetalt overnatting viser mindretallet til at det er svært vanlig
at en passasjer har forhåndsbestilt hotell på destinasjonen. Mindretallet viser til
at det i tidligere nemndspraksis (jf. f.eks. FLYKN-2019-2244, FLYKN-2019-2486 og
FLYKN-2019-4999) enstemmig ble uttalt følgende: 

"Utgiften som kreves dekket [forhåndsbetalt hotellopphold] utgjør klagers individuelle
tap og kan etter lang og fast nemndspraksis kreves dekket i medhold av luftfartsloven §
10-20."

Også nylig nemndspraksis viser at en samlet nemnd har ansett slike konsekvenser for
å være påregnelige skadefølger, se blant annet FLYKN-2019-2486, FLYKN-2021-648,
FLYKN-2021-692, FLYKN-2021-1289, FLYKN-2021-1464, FLYKN-2022-1567 og
FLYKN-2022-1814. 

Mindretallet er også av den oppfatning at det er en påregnelig og adekvat
årsakssammenheng mellom kanselleringen og klagers tap knyttet til forhåndsbetalt
leiebil som ikke kunne benyttes. Slike tap har også i tidligere nemndspraksis - av
en samlet nemnd - blitt ansett for å være påregnelige skadefølger, se blant annet
FLYKN-2020-2578, FLYKN-2021-1440, FLYKN-2021-648 og FLYKN-2022-1400. Etter
mindretallets syn er det grunnlag for å få dekket tapet etter luftfartsloven § 10-20.

Mindretallet kan ikke se at det har skjedd en utvikling i rettspraksis som skulle tilsi en
endring i ovennevnte nemndspraksis, og mindretallet kan for øvrig ikke se at flertallets
praksisendring har tilstrekkelig gode grunner for seg.

Nemnda konkluderte deretter i tråd med flertallets oppfatning.

Vedtaket er truffet med dissens slik det fremgår over.

Vedtak

Transportklagenemnda anbefaler at klager ikke gis medhold.