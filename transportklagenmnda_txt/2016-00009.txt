Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
01.09.2017

Saksnummer
2016-00009

Tjenesteytere
Wizz Air

Klager har i det vesentlige anført

Klager reiste fra Wroclaw til Sandefjord - Torp den 20. juli 2016 med Wizz Airs flyvning
W61879. Klagers innsjekkede koffert var ødelagt ved ankomst Sandefjord - Torp. Den lar
seg ikke reparere.

Klager krever erstatning for ødelagt koffert, kroner 1 000.

Tjenesteyterne har i det vesentlige anført
Wizz Air har ikke avgitt uttalelse til nemnda. Til klager har selskapet avgitt uttalelse på
polsk.

Nemnda bemerker

Flyselskapet har avgitt uttalelse til klageren, men da på polsk. Nemnda behandler kun
klager på norsk, svensk, dansk og engelsk. Flyselskapet Wizz Air har tross oppfordring
ikke avgitt uttalelse til nemnda. 

Nemnda treffer etter dette avgjørelsen basert på opplysningene som er fremkommet
tidligere i saken, jf. transportklagenemndforskriften § 5-3 tredje ledd, og legger til grunn
at klagerens koffert ble ødelagt på flyvningen fra Wroclaw til Sandefjord - Torp. 

Wizz Air er fraktfører i luftfartslovens forstand. Etter luftfartsloven § 10-18 første ledd,
første punktum, er selskapet da ansvarlig for skader på reisegods "såfremt den hendelse
som har forårsaket skaden, er inntruffet ombord på et luftfartøy eller mens godset var
i fraktførerens varetekt". Etter andre punktum er selskapet likevel ikke ansvarlig "i den
utstrekning skaden skyldes reisegodsets egen beskaffenhet eller av feil eller mangler
ved reisegodset". Det er ikke anledning til å ta forbehold i generelle vilkår som begrenser
fraktførers ansvar etter luftfartsloven. 

Mottas innskrevet reisegods uten klage fra mottakers side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage til fraktføreren "umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen", jf. bestemmelsens andre ledd. 

Klageren oppdaget skaden og fikk utstedt PIR-rapport ("property irregularity report") rett
etter ankomst 20.07.2016. 

Wizz Air har ikke imøtegått klagerens påstand om at bagasjen ble ødelagt i selskapets
varetekt. Nemnda legger derfor til grunn at klageren har rett til erstatning for ødelagt
bagasje. 

Erstatningen må baseres på gjenskaffelsesverdien. Skadelidte skal ikke tjene på skaden.
Koffertforhandleren Morris har anslått koffertens verdi til cirka 1 000 kroner. I mangel av
andre holdepunkter, legges dette beløpet til grunn.

Vedtak

Transportklagenemnda - fly anbefaler at Wizz Air utbetaler erstatning til klager for
ødelagt bagasje på 1 000 kroner.