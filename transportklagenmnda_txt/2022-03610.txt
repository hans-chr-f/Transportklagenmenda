Vedtak i Transportklagenemnda
- Kollektivreiser

Sammendrag

Krav om at utgifter til ny togbillett dekkes som følge av
at klager mistet togforbindelse grunnet bussforsinkelse.

Dato
12.04.2023

Saksnummer
2022-03610

Tjenesteytere
Ruter

Klager har i det vesentlige anført

Klager hadde kjøpt billetter for å reise med buss fra Tusenårsparken til Lillestrøm stasjon
og videre med tog fra Lillestrøm til Lillehammer den 15. desember 2022.

Toget med SJ Nord fra Lillestrøm hadde avgang kl. 16.13, og klager tok bussen fra
Tusenårsparken kl. 15.16, som skulle være fremme ved Lillestrøm stasjon kl. 16.05.
Klager anfører at det i utgangspunktet således var åtte minutter fra bussens ankomst til
togets avgangstid, og det var kun to minutter å gå. Klager anfører at bussen imidlertid
ble ti minutter forsinket, noe som medførte at hun mistet toget, slik at hun måtte kjøpe
ny billett til et tog med avgang 30 minutter senere.

Klager krever at Ruter erstatter utgiften til ny togbillett på 425 kroner.

Tjenesteyterne har i det vesentlige anført
Reisegarantien gjelder dersom passasjeren blir forsinket med mer enn 20 minutter fordi
Ruter ikke er i rute. I dette tilfellet var bussen i rute ved oppsatt avgangstid, men den ble
forsinket underveis og ankom Lillestrøm ti minutter etter oppsatt rutetid. Reisegarantien
gjelder derfor ikke i dette tilfellet.

Reisegarantien omfatter ikke følgeskader av forsinkelsen, for eksempel ved at man ikke
rekker tannlegetime, forretningsavtale eller en flyavgang. I denne saken ønsker klager at
Ruter dekker togbilletten.

Ruter står ved avgjørelsen om at reisegarantien ikke gjelder i dette tilfellet.

Nemnda bemerker

Klager krever at Ruter dekker utgiftene til ny togbillett fra Lillestrøm til Lillehammer som
følge av at bussen fra Tusenårsparken til Lillestrøm stasjon ble ti minutter forsinket.

Det fremgår av reisegarantien til Ruter at dersom passasjeren blir mer enn 20 minutter
forsinket som følge av at Ruter ikke er i rute, dekker Ruter dokumenterte utlegg til
alternativ transport på inntil 750 kroner dersom vilkårene for dette er oppfylt.

I dette tilfellet har både klager og Ruter oppgitt at bussen ble ti minutter forsinket.
Reisegarantien kommer således ikke til anvendelse. Reisegarantien omfatter uansett ikke
slike følgeskader som her. Nemnda kan heller ikke se at klager har rett på å få dekket
utgiftene til togbilletten på annet grunnlag.

Forbrukerrepresentantene vil særlig bemerke at en forbruker kan ha krav på erstatning
for følgetap etter kontrollansvaret når forsinkelsen er innenfor selskapets kontroll. I dette
tilfellet har imidlertid klager beregnet for kort overgangstid mellom buss og tog.

Vedtak

Transportklagenemnda kan ikke anbefale at klager gis medhold.