Vedtak i Transportklagenemnda - Fly

Sammendrag

Krav om refusjon av flybillett. Manglende transittvisum til Russland.

Dato
06.11.2018

Saksnummer
2017-03297

Tjenesteytere
Ticket

Klager har i det vesentlige anført

Klager hadde kjøpt flybilletter hos Ticket for reise fra Riga via Moskva til Minsk. Han skulle
reise med Air Baltics flyvning BT422 fra Riga (RIX) til Moskva (SVO) 13. september 2017
kl. 18.15, og videre med Aoeroflot til Minsk (MSQ) med SU1834 samme dag kl. 22.00.
Billetten kostet kroner 2 000. 

Da klager ankom flyplassen i Riga ble han nektet ombordstigning da han ikke hadde
gyldig transittvisum for reise til Russland. Klager hadde på forhånd kontaktet den
russiske ambassaden, samt undersøkt på  UDs hjemmesider. Her hadde han fått beskjed
om at visum ikke var nødvendig. Det følger av Tickets retningslinjer at den reisende
selv må skaffe informasjon om visum,  noe klager anfører at han har gjort. Han har
derfor fulgt reisebyråets retningslinjer, og har på ovennevnte bakgrunn fremsatt krav om
refusjon av sine flybilletter.

Tjenesteyterne har i det vesentlige anført
Ticket anfører at ved betaling av reisen godkjenner kunden selskapets reisevilkår.
Følgende fremgår av Tickets vilkår artikkel 8: 

"8.0.1 Som reisende er du selv ansvarlig for å ha gyldig pass, visum, visum for
mellomlanding, nødvendige vaksiner og andre eventuelle dokumenter som kreves. 

[...] 

8.0.3 Vi er ikke ansvarlige for merkostnader som kan påløpe den reisende dersom
visumsøknaden avvises. Det er ambassaden eller konsulatet i respektive land som
håndterer visumærender. Reisende som ikke har godkjente reisedokumenter kan bli
nektet ombordstigning eller innreise.

8.0.4 Som reisende er du selv ansvarlig for alle kostnader som tilkommer grunnet
bristene i overnevnte formaliteter". 

Kunden er selv ansvarlig for å fremskaffe visum/transittvisum og å sette seg inn i
eventuelle særregler som gjelder for reisen. Russland og Hviterussland er medlem av
den Euratiske Økonomiske Union. Det betyr at flyvninger mellom Moskva og Minsk anses
som innenriksflyvninger (cirka som flyvninger innenfor Schengen). Passasjerene må
derfor gå gjennom passkontrollen i Moskva, og passasjerene må følgelig ha russisk visum
for å kunne reise via Moskva til Minsk. Ticket viser til Aeroflots hjemmesider. 

Hviterussland har som hovedregelen innført visumfrihet for mange nasjonaliteter,
deriblant for norske borgere. Dette gjelder derimot ikke dersom man ankommer fra
Russland,. Dersom kunden hadde foretatt et søk på Aeroflots nettsider, ville han ha
funnet denne informasjonen. 

Ticket avviser på ovennevnte grunnlag klagers krav.

Nemnda bemerker

Da klager ankom flyplassen i Riga ble han nektet ombordstigning da han ikke hadde
gyldig transittvisum for reise til Russland.

Passasjerene plikter selv å sørge for å ha nødvendige reisedokumenter, herunder
visum. Manglende visum kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. Selskapet må videre besørge retur
av passasjeren. Da selskapet kontrollerte reisedokumentene i Riga og fant at klager
manglet visum, var det korrekt å nekte ham ombordstigning. 

Før klager fikk fullført sin bestilling hos Ticket måtte han krysse av for å ha lest regler og
vilkår. Her kommer det frem at det er den reisendes ansvar å kontrollere visumregler for
sluttdestinasjon og eventuelle mellomlandinger. 

I forholdet mellom passasjeren og flyselskapet eller reiseselskapet er det etter nemndas
vurdering passasjeren som har ansvaret for å ha gyldige reisedokumenter. I dette
tilfellet var klager gjennom Tickets regler og vilkår gjort oppmerksom på ansvaret for å
fremskaffe visum/transittvisum og å sette seg inn i eventuelle særregler som gjelder for
reisen.

Nemnda kan ikke anbefale at klager gis medhold.

Vedtak

Transportklagenemnda - fly kan ikke anbefale at klager gis medhold.