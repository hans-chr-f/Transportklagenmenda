Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2015

Saksnummer
0428/15F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Oslo til Ørsta Volda den 8. februar 2015 med kl. 14:25 WF177. Avgangen
ble først forsinket frem til kl. 16:00, deretter kansellert.

Klager ble booket om via Bergen og Ålesund og fraktet i buss derfra til Ørsta Volda. Han
ankom bestemmelsesstedet kl. 00:40.

Klager krever standarderstatning i henhold til EU-forordning 261/2004.

Det vises for øvrig til klagers brev.

Widerøe har ikke avgitt uttalelse til nemnda. Til klager har selskapet i det vesentlige
anført:

WF177 ble kansellert som følge av dårlige værforhold. Hendelsen er ikke
kompensasjonsberettiget i henhold til EU-forordning 261/2004, da årsaken til kanselleringen
var ekstraordinære omstendigheter utenfor Widerøes kontroll.

Ved kanselleringer kan passasjerene velge å avbryte reisen mot full refusjon eller ombooking.
Klager valgte sistnevnte.

Widerøe kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 29. april 2015 med frist til 15 juni 2015 for
eventuelle bemerkninger. I e-posten opplyses det bl.a. om at flyselskapet har bevisbyrden ved
påberopelse av  ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Kansellering gir rett til erstatning med mindre flyselskapet godtgjør at innstillingen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det forelå en slik ekstraordinær omstendighet, og flyselskapet må videre godtgjøre at de har
truffet alle rimelige tiltak for å unngå innstillingen.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda er av den oppfatning at den dokumentasjon/forklaring Widerøe har gitt ikke
godtgjør at forsinkelsen skyldtes ekstraordinære værforhold. Nemnda viser bl.a. til at det ikke
foreligger noen opplysninger/dokumentasjon om været. Forsinkelsen gir etter dette rett til en
standarderstatning på 250 euro. Nemnda anbefaler at Widerøe utbetaler erstatning.

Vedtak:

Transportklagenemnda-fly anbefaler at Widerøe utbetaler en erstatning på 250 euro.

Vedtaket var enstemmig.