Vedtak i Pakkereisenemnda

Sammendrag

Krav om prisavslag grunnet magesyke, hotellstandard og manglende rengjøring.

Dato
13.12.2018

Saksnummer
2018-02616

Tjenesteytere
Ving Norge AS

Klager har i det vesentlige anført

Klager bestilte en pakkereise for to voksne og fire barn med innkvartering i en tre-
romsleilighet med terrasse og delt privat basseng, tredje etasje og all inclusive på White
Lagoon Beach i Balchik, Bulgaria i perioden 25.06.2018 - 02.07.2018. Totalpris kr. 47.024.

Klager var ikke fornøyd med:
- Annet
- Hotellstandarden generelt
- Manglende rengjøring
- All inclusive

I januar 2018 betalte klager kr. 12.000 i depositum til Ving for en ferie til White Lagoon
Beach i Balchik, Bulgaria. Senere fant de ut at hotellet hadde hatt problemer tidligere år
i forhold til magesyke, dårlig renhold og manglende rutiner. Klager tok kontakt med Ving
som forsikret om at de hadde stort fokus på dette, de hadde hatt en positiv fremgang og
ønsket klager og hennes familie en god ferie.

Da klager ankom hotellet, var det første hun oppdaget noe som lignet på oppkast eller
diare i toalettskålen og på tilstøtende vegg. Dette vasket hun vekk selv og brukte litt anti-
bac.

Klager hadde bestilt all inclusive. Hver gang de kom til restauranten var den overfylt med
gjester. Det var vanskelig å finne ledige bord og klager måtte følge med som hauker om
noen var klar til å gå eller snart var ferdige å spise. Det var mange folk som stod i kø for
å få varm-mat og kokkene jobbet livet av seg for at det skulle bli nok til alle. Det hele
utartet seg til en stressende og kaotisk opplevelse. Slik var det til hvert måltid. Ved flere
tilfeller ramlet serveringsbestikket i buffeten på gulvet, men de ansatte la det bare opp
igjen, uten å bytte det ut.

På kvelden den 06.07.2018 var det amerikansk aften på all-inclusive restauranten. To
av barna spiste burger. Barna ble magesyke senere samme kveld og natt. I og med
at de reiste til et familieresort, fant klager det unødvendig å sjekke at de spiste var
gjennomstekt eller ikke. 

Klager mener rommet ikke ble tilfredsstillende rengjort. Renholderne brukte den samme
vaskemoppen til å vaske terrasseområdet som de brukte til å vaske der et av barna
hadde kastet opp. Flekkene på veggen gjorde de ikke noe med.

Fra Ving på stedet fikk de beskjed om at de måtte ta kontakt med legen nede ved
strandbaren. Klager skriver: "Vi gikk der og fikk behandling av hele familien". Det ble ikke
tatt noen prøver for å avdekke om det var matforgiftning, noro- eller rotavirus. 

Klager har reist til mange ulike steder i verden og har forståelse for at kultur og praksis
varierer fra norsk standard. Det bør være en selvfølge å gjennomsteke kylling og
farsemat, og å bytte ut kuleisen som ofte var helt smeltet og frøs til mellom måltidene.
Spesielt på et hotell som hadde så mange skandinaviske gjester.

Klager er sikker på at sykdommen de fikk var et resultat av dårlig gjennomstekt mat
på all inclusive restauranten, da de ved flere tilfeller oppdaget mat som ikke var riktig
gjennomstekt. Med tanke på at bare to av barna i familien ble syke og at resten av
familien ikke ble smittet, mener klager at det er Ving som er ansvarlige med tanke på
rutinene på hotellets kjøkken. Klager spiste ikke andre steder enn på hotellet, men etter
at de oppdaget flere tilfeller der svinekjøtt, kylling og kjøttfarse var rått inni, spiste de kun
mat de trodde var trygg som pasta, loff og pizza. Klager betalte kr. 10.800 for all inclusive,
men torde nesten ikke spise av den halve ferien.

Klager krever et prisavslag på kr. 9.000.

Det vises for øvrig til korrespondanse fra klager.

Tjenesteyterne har i det vesentlige anført
Det stemmer at det var flere tilfeller av magesyke på White Lagoon Beach i Balchik i løpet
av klagers opphold.

Det er registrert totalt 75 tilfeller av magesyke – oppkast og diare, i perioden 28.06 –
22.07.2018. Det har bodd mellom ca. 750 og 780 gjester på hotellet hver uke. De fleste
sykdomstilfeller ble registrert i perioden 02.07 – 07.07 (ca. 35 tilfeller). I mange tilfeller var
det hele familier som ble smittet med samme symptomer. I forbindelse med et økende
antall tilbakemeldinger den 02.07 ble det sendt ut SMS til alle gjester på hotellet med
informasjon og forhåndsregler for å unngå videre smitte.

Klager rapporterte om sykdom den 29.06.2018 og var da de første på hotellet som
meldte fra til Ving. Etterpå ble Ving gjort oppmerksomme på at et barn i en annen
familie hadde blitt syk dagen før – den 28.06.2018. Ving har loggført alle henvendelser
om sykdom med navn, bestillingsnummer, datoer for ankomst/avreise og dato for når
sykdom oppsto.

Mange av de syke gjestene fikk tatt prøver hos legen på sykehuset i Varna. De resultatene
som er delt med Ving har vist seg å være norovirus. Et lokalt hygienefirma som
heter Cristal har vært på hotellet ved flere tilfeller og tatt prøver av mat, kjøkken,
serveringssteder, lager, bassenger mm. Det er ved disse kontrollene ikke funnet spor av
bakterier eller andre avvik som kan ses som årsak til et utbrudd av sykdom.

Ving har bedt om tilgang til rapportene fra Cristal, men de Ving har fått tilsendt er ikke
lesbare da de er skrevet på bulgarsk og inneholder interne koder. Ving venter fortsatt på
en brukervennlig rapport som kan leses og deles. Dette kan da eventuelt ettersendes.

Hvor og når sykdom vil oppstå, og i hvilken utstrekning og takt smitte spres, er vanskelig
å forutsi. Ving vil gjøre oppmerksom på at de aller fleste gjestene på White Lagoon
Beach, og på andre hotell i området, har hatt en god ferie uten å oppleve sykdom. At
det forekommer sykdom på Vings reisemål og hotell er ikke uvanlig. Hver vinter og hver
sommer blir reisende rammet av forskjellige virus, som f.eks. magesyke, og da er det
generelt norovirus og rotavirus som er de vanligste årsakene til smitte.

Det stemmer at Svartehavskysten og dette hotellet har hatt utbrudd av magevirus også
tidligere år, blant annet i 2015 som klager nevner. Det ble etter den sommeren gjort
omfattende tiltak for å forsøke å unngå lignende situasjoner. Ving har et godt samarbeid
med hygieneorganisasjonen Cristal og følger deres anbefalinger for implementering
av rutiner for personale og hygiene. Personalet har gjennomgått trening og Cristal gjør
uanmeldte besøk for å ta prøver på hotellet.

Da de første sykdomstilfellene ble meldt til Ving, iverksatte hotellet den så kalte POSI
protokollen; en spesiell rengjøringsmetode som blant annet innebærer at det er
en renholdsansvarlig for 7 - 8 rom per dag. Det blir brukt et spesielt desinfiserende
rengjøringsmiddel og engangs kluter som blir kastet ut etter hvert rom for å forhindre
spredning.

Det er dog også viktig å huske på, at Bulgaria er et land med annen kultur og forskjellige
arbeidsrutiner enn vi er vant til her hjemmefra. Ving skriver at de kan gjøre mye for å øke
forståelsen for skandinavisk standard og hygiene, men deres gjester må også respektere
landet de besøker og de som driver hotellene. Ving kan ikke påta seg ansvar for skade,
sykdom, tyveri og lignende i løpet av reisen. Ving gir den hjelp som er praktisk mulig
på stedet. Ving har personale på hotellet hver dag som kan hjelpe dersom reisende
opplever at de ikke får god nok hjelp fra hotellets ansatte. Blir man syk er ikke Ving
ansvarlig for behandlingen. Dette tilrettelegges av forsikringsselskapene og deres
alarmsentraler i henhold til den reiseforsikring de reisende har kjøpt. Disse skal yte
øyeblikkelig økonomisk hjelp, skaffe til veie sykehusbehandling og stå for eventuell
organisering av hjemtransport. Ving henviser til leger og sykehus som er godkjent av SOS
International, forsikringsselskap og alarmsentraler.

Etter et kraftig regnvær oppsto oversvømmelse i kloakkrør i Balchik. Lokale forskrifter
og byggeskikk i Bulgaria kan ikke sammenlignes med Skandinavisk standard. Rør for
vannforsyning og avløp er ikke dimensjonert til det økende antall turister i området
i høysesong, og kraftig regn leder ofte til lekkasjer og oversvømmelser. Ving gjør
oppmerksom på at det viruset som gikk i denne perioden allerede hadde startet da dette
regnværet traff Balchik og mener det er lite sannsynlig at oversvømmelsen har forårsaket
smitte av sykdom.

Klager meldte ifra om sykdom på reisemålet og fikk hjelp og veiledning for å komme til
lege og for å forhindre smitte. Det er ikke meldt om andre feil eller mangler på plass.
Sykdom i ferien er en forsikringssak og det er opp til den reisendes forsikringsselskap å
gi kompensasjon for tapte feriedager i henhold til de regler som gjelder for den enkeltes
reiseforsikring.

Det vises for øvrig til korrespondanse fra Ving Norge AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.  

Turarrangøren har etter pakkereiseloven en rett til å avhjelpe mangler.  Denne rett
forutsetter at turarrangøren gjøres kjent med problemene på reisemålet.

Nemnda legger til grunn at klageren etter betaling av depositum ble klar over at hotellet
hadde hatt store utfordringer med magevirus i sesongen 2015.  Arrangøren forsikret
imidlertid om at dette var et tilbakelagt problem. Hotellet og arrangøren hadde stort
fokus blant annet på opplæring etc.  Arrangøren betalte for at et firma - Cristal - på
arrangørens vegne skal ta stikkprøver for å kartlegge renhold. 

Nemnda vil i den forbindelse gi uttrykk for en viss forundring over at arrangøren i så fall
ikke mottar leselige rapporter.  Arrangøren har opplyst at man ikke vet hva som står i
rapportene fra Cristal fordi disse er skrevet på bulgarsk.

Etter klagerens beskrivelse var renholdet ikke adekvat.  Det var oppkast på badet da
den ankom, og de så ved selvsyn at renholderen vasket opp oppkast med den samme
moppen som hun brukte også andre steder.  Dette stemmer lite med arrangørens
beskrivelse av renholdsrutinene. Uansett om man har en annen kultur i Bulgaria kan
man ikke tillate at renholderne ikke følger vanlige hygienerutiner som gir gjestene
trygghet for at det ikke overføres smitte fra rom til rom.

Etter klagers mening ble barna syke etter å ha spist burgere. Nemnda vil bemerke at
man kan få kjøttprodukter som ikke er gjennomstekt mange steder, og er man i et
høyrisikoland bør den enkelte ta forholdsregler for å unngå sykdom/smitte.

Nemnda har delt seg i et flertall og et mindretall.  

Mindretallet, bransjerepresentantene, anfører at sykdom i løpet av oppholdet er en
forsikringssak.  Gjestene ble bedt om å holde seg på rommet for å unngå smitte. Da Ving
fikk melding om sykdom satt de i gang ekstra tiltak for å unngå at flere ble smittet. Den
generelle standarden i Bulgaria er ikke så god som den vi er vant til hjemme.

Flertallet, lederen og forbrukerrepresentantene, legger til grunn at
klageren tilnærmet fått forsikring fra arrangøren om at problemene ved dette hotellet
var tatt hånd om, jfr. mail fra Ving datert 13. januar 2015.  Dette viste seg å være feil.

Klagerne ble som en følge av barnas sykdom bedt holde seg på rommet i 48 timer for
ikke å utgjøre en smitterisiko for andre. 

På bakgrunn av dårlige renholdsrutiner, klagerens kontakt i januar med arrangøren samt
arrangørens mangelfulle dokumentasjon for hotellets rutiner, jfr. uleselig rapport fra
Cristal, anbefaler nemnda at klageren gis et prisavslag på 30 % av reisens pris, hvilket
avrundet utgjør kr. 14.200. Prisavslaget refererer seg til de dagene klagerne måtte holde
seg på rommet pga. smittefare. Hvis noen andel av forsikringsoppgjøret på totalt kr.
7.840 spesielt angår tapte feriedager, går den andelen til fradrag.

Vedtaket er truffet med den dissens som fremgår ovenfor.

Vedtak

Pakkereisenemnda anbefaler at klageren gis et prisavslag på 30 % av reisens pris, hvilket
avrundet utgjør kr. 14.200. Hvis noen andel av forsikringsoppgjøret spesielt angår tapte
feriedager, går den andelen til fradrag.

Vedtaket er truffet med den dissens som fremgår ovenfor.