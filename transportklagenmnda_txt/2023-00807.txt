Vedtak i Transportklagenemnda
- Kollektivreiser

Sammendrag

Krav om refusjon av ilagt gebyr. Anført at klager
hadde kjøpt billetten før ombordstigning.

Dato
30.05.2023

Saksnummer
2023-00807

Tjenesteytere
Reis Nordland / Nordland fylkeskommune

Klager har i det vesentlige anført

Klager ble ilagt gebyr den 27. februar 2023.

Klager anfører at han kjøpte billetten før han gikk om bord på bussen. Klager anfører
at det kom en vekter om bord like etter at han hadde gått på bussen for å se om klager
hadde billett. Klager anfører at han viste frem billetten, men vekteren sa at den ikke er
gyldig, fordi den ble kjøpt nå. Klager anfører at han sa at den ble kjøpt før han gikk på
bussen. Klager anfører at vekteren mente at den ble kjøpt etter at han gikk på bussen.
Klager anfører at etter en diskusjon endte han opp med å betale gebyret. Klager anfører
at ifølge selskapets vilkår skal en billett som er kjøpt før ombordstigning være gyldig.

Klager anfører at situasjonen bare var ord mot ord, og det var ingen måte han kunne
bevise overfor vekteren at billetten ble kjøpt før han gikk på bussen. Klager anfører at
han også sa at det så klart ser ut som om han kjøpte billetten nå, fordi vekteren kom på
rett etter at han gikk om bord på bussen for å se på billetten.

Klager krever at ilagt gebyr tilbakebetales.

Tjenesteyterne har i det vesentlige anført
Dette var en buss som skulle gå kl. 15.46, men klager ventet til kl. 15.47 med å kjøpe
billetten. I baksystemet fremgår det at klager har flere feilede kjøp der det ikke er blitt
gjort forsøk på å kjøpe billett i ettertid. Hvis klager hadde reist på disse dagene der
billetten feilet, hadde det blitt gebyr i alle disse tilfellene. Totalt har klager gjennomført
112 billettkjøp siden 2021, hvorav kun fem av disse har gått igjennom. Ett av disse fem
tilfellene der kjøpet gikk igjennom, var da det var billettkontroll.

Nemnda bemerker

Klager ble ilagt gebyr på bussen den 27. februar 2023.

Det følger av Nordland fylkeskommunes regler for billettkontroll at den reisende selv er
ansvarlig for å ha gyldig billett og at passasjerer som ikke har dette ved kontroll vil få et
gebyr. Bestemmelsen er objektiv, og gebyr kan således ilegges selv om passasjeren ikke
har opptrådt klanderverdig.

Klager har oppgitt at han hadde kjøpt billetten før han gikk om bord. Klager har videre
anført at det for vekteren så ut som om han kjøpte billetten etter ombordstigning, fordi
vekteren kom på bussen like etter klager.

Nordland fylkeskommune har anført at bussen skulle gå kl. 15.46, mens klagers billett ble
kjøpt kl. 15.47.

Nemnda kan ikke se at det er tilstrekkelige holdepunkter for at billetten ble kjøpt for
sent. Billetten ble kjøpt 15.47, og fra selskapets sanntidsrapport fremgår det at bussen
gikk 15.47.29. Billetten viser ikke sekunder, slik at det ikke er tilstrekkelig sannsynliggjort
at den ble kjøpt etter avgang. Nemnda viser også til uttalelse fra selskapet om at
«Billetten tilsier at klager kjøpte billetten på sekundet bussen ankom holdeplassen». På
denne bakgrunn fremstår det som billetten ble kjøpt før påstigning. Nemnda kan ikke se
at henvisning til klagers historikk er tilstrekkelig til å si at han ikke kjøpte billett tidsnok
ved denne konkrete avgangen. 

Det er dermed grunnlag for frafall av gebyret.

Vedtak

Transportklagenemnda anbefaler at klager gis medhold.