Vedtak i Transportklagenemnda - Fly

Sammendrag

Krav om erstatning for Apple AirPods.

Dato
06.04.2022

Saksnummer
2022-00060

Tjenesteytere
Lufthansa German Airlines

Klager har i det vesentlige anført

Klager reiste med LH773 den 21. desember 2021 fra Bangkok til Frankfurt, avgang kl.
23:50. Klager lyttet til lydbok, og sovnet ganske raskt etter avgang. Da klager våknet
mot slutten av flyturen, oppdaget han at hans Apple AirPods var borte. Det viste seg at
disse hadde falt på gulvet mens hans sov. To av passasjerene som satt bak ham, hadde
funnet de og gitt de til flyvertinnen, da de ikke visste hvem som eide de. Flyvertinnen
nektet først å ha mottatt disse, men da klager og de andre passasjerene konfronterte
henne, innrømmet hun å ha tatt vare på de. Hun sa at klager skulle få de tilbake når
de ankom Frankfurt. Da de hadde landet, kontaktet klager flyvertinnen om bord. Hun
unnskyldte seg, og sa at hun hadde kastet hans AirPods i søppelet med matrester, og at
hun dessverre ikke kunne finne de. Hun ba klager løpe til passkontroll for å unngå kø.
Klager betalte 2380 kroner for Apple Airpods kjøpt i oktober 2021, og krever erstatning
fra Lufthansa.

Tjenesteyterne har i det vesentlige anført
Lufthansa viser til at gjenglemte eiendeler som blir funnet om bord i fly vil bli overlevert
til «Lost & Found Office», og de har bedt klager henvende seg til dette kontoret i
Frankfurt. 
Utover dette har de intet ansvar for tap eller skade på personlige eiendeler om bord som
de ikke har i sin varetekt.

Nemnda bemerker

Klager har fremsatt krav om erstatning for AirPods som ble mistet under flyvningen fra
Bangkok til Frankfurt. Høretelefonene falt på gulvet da klager sovnet, og ble funnet av
to passasjerer som leverte de til en flyvertinne ombord. Klager anfører at flyvertinnen
innrømmet å ha kastet AirPodsene ved et uhell, og at det ikke var mulig å finne de igjen.
Lufthansa på sin side anfører at alle gjenstander som blir funnet om bord leveres til "Lost
& Found Office", og at klager bes kontakte dette kontoret i Frankfurt. 

Nemnda finner det på bakgrunn av de foreliggende opplysninger fra begge parter
vanskelig å kunne fastslå hvor klagers AirPods har havnet. 

Saken reiser bevisspørsmål som vanskelig kan klargjøres i en skriftlig
saksbehandling og er ikke egnet for behandling i nemnda. Saken avvises derfor, jf
transportklagenemndsforskriften § 6-2 bokstav d.

Vedtak

Saken avvises.