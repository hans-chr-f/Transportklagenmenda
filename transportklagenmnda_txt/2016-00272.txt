Vedtak i Transportklagenemnda - Fly

Sammendrag

Krav om tapt arbeidsfortjeneste grunnet forsinkelse.

Dato
30.01.2017

Saksnummer
2016-00272

Tjenesteytere
Lufthansa German Airlines

Klager har i det vesentlige anført

Klager hadde ordinært bestilt billett fra Lufthansa med hjemreise:

Kl.19:55 - 23:05 (2.jan) Bangkok - Kuala Lumpur MH781
Kl.01:05 - 06:55 (2.jan) Kuala Lumpur - Frankfurt LH783
Kl.10:15 - 12:15 (3.jan) Frankfurt - Oslo LH860 

Lufthansa endret senere ruten til: 

Kl.19:55 - 23:05 (2.jan) Bangkok - Kuala Lumpur MH781
Kl.23:15 - 05:45+1 (2.jan) Kuala Lumpur - Frankfurt LH783
Kl.10:25 - 12:25 (3.jan) Frankfurt - Oslo LH860 

Klager rakk derfor ikke videre flyvning fra Kuala Lumpur grunnet kort transfertid, og
klager ankom derfor ikke Oslo Gardermoen før ettermiddagen 4. januar. Dette resulterte
i at klager måtte ta ut en ekstra feriedag.

Klager hevder å ha et krav på tapt arbeidsinntekt som følge av ansvarsbetingende
handlinger/unnlatelser fra Lufthansas side. Dette ved at Lufthansa tar et helhetlig ansvar
for det produkt som tilbys «fra A til B», og sørger for at «reisen henger sammen» selv om
de optimaliserer eget rutenett. 

Det vises til at den initielle flyvningen med Malaysian besto uendret, men at Lufthansas
flyvning med LH783 ble fremskyndet med 1 time og 50 minutter. En grov feil fra
selskapets side ved at det ikke ble sjekket om at denne endringen harmonerte med
flyvingen med MH781, fra Bangkok til Kuala Lumpur. 

Klager krever at Lufthansa erstatter en dags tapt arbeidsinntekt pålydende kr 4 264

Tjenesteyterne har i det vesentlige anført
Flyvningen med LH783 hadde en endring av tidspunktet for planlagt avgang, noe som
resulterte i at klager ikke rakk videre flyvning med LH783 fra Kuala Lumpur til Frankfurt,
og LH860 fra Frankfurt til Oslo. 

Klager har i henhold til den ovennevnte forsinkelsen, krav på standarderstatning
pålydende 600 euro i henhold til EU-forordning 261/2004. Dette har blitt utbetalt til
klager med reisefølge. 

Når det gjelder klagers krav om erstatning for en dags tapt arbeidsinntekt, hevder
selskapet at det ikke er noen generell kompensasjonsregel for immaterielle skader
som stress, ulemper eller endringer i reiseplanene. Dette følger av artikkel 5 punkt 3 i
EU-forordning 261/2004. Videre hevder flyselskapet at dette er følgekostnader som er
utenfor Lufthansas transportavtale. 

Lufthansa kan på grunnlag av ovennevnte ikke imøtekomme klagers krav om erstatning
av en dags tapt arbeidsinntekt.

Nemnda bemerker

Klageren har fått 600 euro i standarderstatning for forsinkelsen, jf EU-forordning
261/2004 artikkel 6, jf 7, jf 5 nr 3. Han krever nå erstatning for tapt arbeidsfortjeneste
med 4 264 kroner i tillegg. 

EU-forordningen innskrenker ikke passasjerens rett til ytterligere kompensasjon etter
nasjonal rett, jf artikkel 12 nr 1 første punktum. Luftfartsloven § 10-20 gir på visse vilkår
hjemmel for å kreve tap som følge av forsinkelse. Et vilkår er at standarderstatningen
ikke dekker tapet fullt ut. 

Standarderstatningen har som formål å avhjelpe skader som ugjenkallelig tap av tid
medfører for passasjerene, jf Sturgeon med flere mot Condor (C-402/07) og Nelson med
flere mot Lufthansa (C-58/10 og C-629/10). 

Slik nemnda ser det er tapt arbeidsfortjeneste en typisk skadefølge ved ugjenkallelig
tap av tid. Hvis tapet i arbeidsfortjeneste ikke overstiger standarderstatningen, vil
dette tapet da være fullt ut kompensert ved denne erstatningen. Siden den tapte
arbeidsfortjenesten ikke overstiger standarderstatningen i dette tilfellet, ser ikke nemnda
grunnlag for ytterligere erstatning.

Vedtak

Transportklagenemnda fly anbefaler ikke at klageren gis medhold.