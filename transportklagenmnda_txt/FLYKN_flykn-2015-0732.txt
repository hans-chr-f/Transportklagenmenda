Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
12.02.2016

Saksnummer
0732/15F

Tjenesteyter
Ryanair

Krav om standarderstatning grunnet kansellering.

Klager har i det vesentlige anført:

Klager skulle reise fra Rygge til Palma Mallorca den 9. april 2015 kl. 15:50 med FR8517.
Avgangen ble kansellert.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Ryanair har i det vesentlige anført:

FR8517 ble kansellert som følge av streik blant franske flyveledere, det vises til fremlagt
dokumentasjon. Passasjerene mottok forpleining i ventetiden, ble informert om sine
rettigheter. Klager valgte å ikke bli ombooket til neste avgang med Ryanair.

Hendelsen er ikke kompensasjonsberettiget i henhold til EU-forordning 261/2004, da årsaken
var ekstraordinære omstendigheter utenfor Ryanairs kontroll.

Ryanair har refundert klagers ubenyttede flybilletter, kroner 1&nbsp;058, men kan ikke
imøtekomme hans krav om standarderstatning.

Det vises for øvrig til Ryanairs brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.

Ryanair har opplyst at kanselleringen skyldtes streik blant franske flyveledere. Ryanair har
vist til informasjon om at streiken kan få betydninger for trafikkavviklingen. Ryanair har ikke
fremlagt dokumentasjon eller opplysninger som viser om/hvordan den konkrete flygning,
FR8517, ble influert av streiken. Ryanair har følgelig ikke godtgjort at kanselleringen av denne
flygningen skyldtes en ekstraordinær omstendighet som ikke kunne vært unngått selv om alle
rimelige tiltak var truffet.

Kanselleringen gir etter dette rett til en standarderstatning på 400 euro per person. Nemnda
anbefaler at Ryanair utbetaler erstatningen.

Vedtak:

Transportklagenemnda-fly anbefaler at Ryanair utbetaler en erstatning på 400 euro per
person.

Vedtaket var enstemmig.