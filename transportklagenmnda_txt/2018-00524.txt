Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
17.01.2019

Saksnummer
2018-00524

Tjenesteytere
Widerøe

Klager har i det vesentlige anført

Klager skulle reise fra Düsseldorf til Sogndal via Oslo den 15. januar 2018 kl 11.50. WF153
fra Oslo til Sogndal med avgang kl 16.20 ble kansellert like før avgang. 

Klager som reiste med sitt 12 måneder gamle spedbarn, ble booket om til neste fly fire
timer senere. 
Klager ba om tilgang til et familierom eller lounge slik at barnet hennes kunne krabbe litt
på gulvet, men ble avvist selv om hun har sølvkort.

Dette flyet ble forsinket to timer, mens passasjerene satt fastspent ombord. Det ble
ikke tilbudt mat eller drikke i ventetiden ombord på flyet. Da flyet endelig tok av ble
det omdirigert til Sandane. Klager ble fraktet i buss fra Sandane til Sogndal. Det ble
ikke tilbudt drosje fra bussholdeplass til hjemsted, klager ble hentet privat kl 01.00 om
natten. 

Klager stiller seg kritisk til manglende service fra personalet. Det var ingen hjelp eller
støtte for en mor som reiser alene med en baby. 

Klager krever standarderstatning 250 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
15. januar 2018 var en svært utfordrende dag, med kaos i flytrafikken i store deler av
landet grunnet snø og vind. 

WF176 skulle gå fra Oslo til Sandane, men kom dessverre ikke ned i Sandane.
Vindstyrken var på opptil 19 m/s (sterk kuling), og vindretningen var til tider på tvers av
rullebanen noe som gjør landing ytterligere vanskelig.

I Sandane skulle det være crewbytte, og påtroppende crew som skulle operere kundens
flygning wf153 fra Gardermoen ble da stående værfast i Sandane, og måtte
transporteres på bakken for å ta opp ruteprogram senere på dagen. WF153 fra
Gardermoen måtte dermed kanselleres.

Klager ble booket om til neste avgang med WF155 kl 20.00 fra Oslo til Sogndal. Denne ble
forsinket grunnet deicing/brøyting, og ved ankomst Sogndal var været
der også for dårlig, slik at flygningen ble omrutet til Sandane. 

Det finnes dessverre ikke tilgjengelige METAR-rapporter for planlagt landingstidspunkt,
men fremlagt METAR fra klokken 19:50 UTC viser snøvær og vindstyrke på opptil 34 m/
s. Manglende METAR-rapporter kommer som oftest av stengt flyplass, noe som kan
stemme med det beskrevne værforhold denne dagen.

Widerøe viser videre til avisutklipp som beskriver værforholdene denne dagen, samt
flight-plan og operative logger.

Loungene på Gardermoen er et tilbud som tilhører SAS Eurobonus, og selv om Widerøe
er en del av Eurobonus så har flyselskapet ingen rettigheter til å dele ut tilgang til SAS
Eurobonus sine lounger.

Hendelsene er ikke kompensasjonsberettiget i henhold til EU-forordning 261/2004 da
årsakene var ekstraordinære omstendigheter utenfor Widerøes kontroll.  

Widerøe kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda legger på bakgrunn av de foreliggende opplysninger og fremlagt
dokumentasjon til grunn at Widerøe har godtgjort at kanselleringen skyldtes været, og
at det var en slik ekstraordinær omstendighet som ikke kunne vært unngått og at alle
rimelig tiltak ble truffet for å unngå kanselleringen. Dette medfører at klager ikke har
krav på erstatning.

Nemnda bemerker imidlertid at selv om det er en kaotisk situasjon på grunn av været
og de problemene det medfører som i dette tilfellet, er det viktig at passasjerer som har
behov for bistand når det oppstår forsinkelser, for eksempel enslige foreldre som reiser
med spedbarn, får hjelp, og at problemene som oppstår for dem avhjelpes best mulig.
Det skjedde ikke i denne saken etter nemndas syn. Det er ikke fremsatt noe krav om
refusjon av utgifter til forpleining, noe klager ville hatt krav på. Det fremstår også som
rimelig at selskapet hadde dekket taxi fra bussholdeplassen til hjemstedet slik at privat
henting midt på natten hadde vært unngått.

Nemnda kan imidlertid ikke anbefale at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.