Vedtak i Transportklagenemnda - Fly

Sammendrag

Krav om standarderstatning, samt full refusjon av flybilletter
grunnet kansellering som følge av covid-19 pandemien.

Dato
24.08.2021

Saksnummer
2021-00146

Tjenesteytere
Norwegian Air Shuttle
Mytrip

Klager har i det vesentlige anført

Klager (tre personer) hadde bestilt reise hos Mytrip fra Beograd til Bergen via Oslo
for reise den 29. juli 2020, pris kroner 5 991. Den 21. april ble klager informert om at
flyvningene var kansellerte. 

Klager krever standarderstatning i henhold til EU-forordning 261/2004, samt full refusjon
av de ubenyttede flybillettene.

Tjenesteyterne har i det vesentlige anført
Norwegian har ikke avgitt uttalelse til klager eller til nemnda.  

Mytrip har i det vesentlige anført:

Mytrip er en formidler av flybilletter og må forholde seg til flyselskapenes regler og vilkår.

Dessverre har Norwegian sperret for muligheten til å søke refusjon for reiser som ble
bestilt før 17. november 2020.
Dette er beklagelig, men ikke noe Mytrip kan holdes ansvarlig for.

Nemnda bemerker

Tjenesteyter har ikke fremmet tilsvar i saken. Nemnda kan likevel treffe vedtak
på grunnlag av de opplysningene som er fremkommet tidligere i saken, jf.
transportklagenemndforskriften § 5-3 tredje ledd. 

Klager ble informert om kanselleringen den 21. april som er mer enn 14 dager før
planlagt avreise. Kanselleringen gir dermed ikke rett til standarderstatning etter EU-
forordning 261/2004, jf. forordningens jf. artikkel 5 punkt 1. bokstav c) i).

Klager krever refusjon av billettene, noe han har krav på ved kansellering i henhold til EU-
forordning artikkel 8 nummer 1 dersom han velger dette fremfor omruting.

Det følger av EU-forordning 261/2004 artikkel 5 nr. 1 at det ved kansellering er det det
"transporterende luftfartsselskapet" som skal tilby assistanse etter artikkel 8, altså
omruting eller refusjon. Flyselskapet er etter forordningen ansvarlig overfor passasjeren
direkte.  

Nemnda anbefaler etter dette at Norwegian refunderer klagers ubenyttede flybilletter
direkte til klager.

Vedtak

Transportklagenemnda anbefaler at Norwegian refunderer klagers flybilletter
direkte til klager. Nemnda kan ikke anbefale at klager gis medhold i sitt krav om
standarderstatning.