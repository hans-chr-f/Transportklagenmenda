Vedtak i Transportklagenemnda - Sjø

Sammendrag

Krav om refusjon grunnet forsinkelse.

Dato
07.02.2019

Saksnummer
2018-03851

Tjenesteytere
Troms Fylkestrafikk

Klager har i det vesentlige anført

Klager skulle reise med hurtigbåten fra Lysnes til Tromsø den 23. mars 2018 

Ifølge klager skulle hurtigbåten dra kl. 17:05, klager sjekket nettsiden tromskortet.no da
hurtigbåten ikke kom når den skulle. Hun var avhengig av at den var i rute da hun skulle
videre med fly fra Tromsø kl. 19:30. Da hurtigbåten ankom var den ca. en time forsinket
og klager mistet sitt fly. Hun fikk uforutsette utgifter til overnatting i Tromsø og måtte
kjøpe nye flybilletter til Moskva. Klager mener at hadde hun fått vite om forsinkelsen på
hurtigbåten så hadde hun kunnet finne et alternativ for å komme seg til Tromsø. 

Klager krever alle sine utgifter på til sammen kr. 3998 refundert.

Klager har vært i kontakt med forsikringsselskapet og blitt forklart at forsikringen ikke
dekker kravet hennes.

Tjenesteyterne har i det vesentlige anført
Troms fylkestrafikk forklarer at det er ingen reisegaranti på hurtigbåt! Forsinkelser kan
forekomme. Det var opplyst på www.Tromskortet.no om fartøysbytte i denne perioden. 

Det forhåndsselges ikke billetter til denne båten. I tillegg ville eventuelle krav kun dekket
alternativ transport, og ikke krav om følgeskader av forsinkelsen som fly, hotell o.l. 

Klager sier at hun var helt sikker på at 1,5 timer i Tromsø var nok for å komme til Tromsø
flyplass. Dette er noe klager selv må ta ansvaret for.

Troms fylkestrafikk kan ikke etterkomme klagers krav.

Nemnda bemerker

Klager krever erstattet utgifter til overnatting og ny flybillett da hun mistet flyavgang på
grunn av forsinkelse med hurtigbåten fra Lysnes til Tromsø 23. mars 2018.

Nemnda bemerker at kravet refererer seg til følgeskader på grunn av forsinkelse. 

Nemnda kan ikke se at det i dette tilfellet er grunnlag for å kreve slike utgifter erstattet. 

Nemnda viser for øvrig til selskapets opplysninger på Tromsokortet.no om at det var gitt
opplysninger om fartøysbytte i den aktuelle perioden.

Vedtak

Transportklagenemnda Sjø finner ikke å kunne anbefale at klager gis medhold.