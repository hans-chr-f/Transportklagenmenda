Vedtak i Transportklagenemnda
- Kollektivreiser

Sammendrag

Ilagt gebyr for manglende eller ufullstendig billett

Dato
20.02.2017

Saksnummer
2016-01035

Tjenesteytere
Ruter

Klager har i det vesentlige anført

15.november tok klager trikken fra Homansbyen til Bogstadveien. Ved ombordstigning
begynte klager å sjekke sitt Ruter elektroniske billettkort mot trikkens terminal. Klager
ble imidlertid ilagt gebyr før hun hadde satt seg. Kontrolløren begrunnet gebyret med at
det ikke var dekning på kortet. Klager mener man få litt tid til egensjekk av reisekortet slik
at man evt. kan kjøpe ny billett eller gå av.  Klager ønsker ikke å betale kontrollgebyret.
Kontrolløren har begått feil og  kontrollørens historie ikke medfører riktighet.

Tjenesteyterne har i det vesentlige anført
Klager ble ilagt gebyr fordi hun ikke kunne fremvise gyldig billett da hun ble kontrollert.
Hun hadde satt seg ned før kontrollen begynte. Det ble fremvist et reisekort som
inneholdt 12 kr i reisepenger, noe som er for lite til en billett.  På trikken er det heller ikke
mulig å betale hos fører.

Det er kundens ansvar å sørge for å ha gyldig billett, likeledes er det kundens ansvar å ha
tilstrekkelig med reisepenger på reisekortet slik at man kan betale.

At man reiser sjeldent eller ikke visste, fritar en ikke for dette ansvaret. På bakgrunn av
dette ser Ruter ikke grunn til å frafalle kravet om gebyr i dette tilfellet.

Nemnda bemerker

Klager kunne ved kontroll på trikken fra Homansbyen til Bogstadveien den 15. november
2016 ikke vise fram gyldig billett og ble ilagt gebyr. 

Det fremgår av Ruters transportvilkår punkt 5 at den reisende plikter å ha gyldig billett
før ombordstigning eller før passering av kontrollsone. På trikk og buss må billetter
aktiveres ved automater umiddelbart etter påstigning. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig.

Nemnda har merket seg kontrollørens opplysning om at klager hadde satt seg ned før
kontrollen fant sted uten å forsøke å validere billett. Nemnda viser i tillegg til at klager
ikke hadde sørget for tilstrekkelig med reisepenger på reisekortet sitt. Ved bruk av
reisekort må den reisende selv følge med på beløpet i reisekortet. Klager hadde ved siste
reise kunnet få varsel om å fylle på reisepenger. 

Nemnda finner ikke grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold. 

Vedtaket er enstemmig.