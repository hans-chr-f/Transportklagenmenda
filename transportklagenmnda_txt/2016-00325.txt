Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
31.01.2017

Saksnummer
2016-00325

Tjenesteytere
Norwegian

Klager har i det vesentlige anført

Klager skulle reist fra London til Tromsø 15. februar 2016 kl. 14:20 med D82470.

Flyvningen ble forsinket grunnet crew som måtte holde sin hviletid og erstatningscrew
var ikke klart. Flyet tok av først kl. 17:00. Under flyvningen informerte piloten om at de
ikke kunne lande i Tromsø på grunn av værforholdene, og at de måtte lande i Bodø. Etter
at klager har landet i Bodø informerte piloten igjen om at passasjerene måtte bli igjen
ombord i flyet, da de ikke hadde noen i tollen og at det ikke var noen hoteller ledig. Flyet
ville nå ta av og lande i Oslo og alle passasjerene ville bli flydd til Tromsø dagen etter kl.
11:00. 

Klager ankom Oslo ca. kl. 01:00 og mottok hotell og transport. Det ble spurt hva klager
skulle gjøre med sin vin som var kjøpt og forseglet. Klager fikk som beskjed at den kunne
de få med seg når de sjekket inn dagen etter, så lenge de ikke brøt forseglingen. Dette
viste seg å ikke stemme. 

Etter innsjekking fikk klager beskjed om at flyet til Tromsø var forsinket med 1 time. 
Klager påpeker at under hele denne forsinkelsen har kundeservicen til Norwegian vært
dårlig. 

Klager ønsker å få vite hvorfor Norwegian kan laste sine fly til sin ytterste grense, men
har en policy som forbyr pilotene å lande i slike snøforhold. 

Klager krever 1 143 GBP for fly, hotell, kostnader ved ombookingen, taxfree vin eller
dekket fly og hotell ved en senere anledning.

Tjenesteyterne har i det vesentlige anført

D82470 skulle ta av fra London Gatwick kl. 14.20 lokal tid, men ble forsinket med 2 timer
og 29 minutter grunnet mangel på crew. Flyet tok av kl. 16.49. 

Norwegian beklager at flyet måtte lande i Bodø da det var dårlig vær i Tromsø. Flyet ble
stående i Bodø i håp om at været skulle bedre seg i Tromsø, noe det ikke gjorde og flyet
fløy da til Oslo. Alle passasjerene mottok forpleining og ble booket om til neste dag til
Tromsø. 
Det vises til fremlagt dokumentasjon om sms som er sendt til passasjerene, METAR og
Movement Log. 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelse til å utbetale kompensasjon. I henhold til EU-
forordning 261/2004 artikkel 5 (3) skal et transporterende flyselskap ikke være pålagt
å betale erstatning i samsvar med artikkel 7, dersom det kan godtgjøre at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet.
Norwegian påpeker at denne hendelsen, forårsaket av dårlig vær, var utenfor deres
kontroll.

Norwegian kan ikke imøtekomme klagers krav.  De vil derimot betale kostnaden for
klager taxfreevarer grunnet feil informasjon fra Norwegian sine handlingagenter.

Nemnda bemerker

DY82470 fra London til Tromsø skulle landet 15. februar 2015 kl. 18.50. Flyvningen ble
forsinket med ca. 19 timer.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda legger på bakgrunn av opplysningene i saken og fremlagte rapporter til grunn
at forsinkelsen skyldtes store snømengder i Tromsø. Flyet ble først omdirigert til Bodø,
deretter til Oslo, hvor passasjerene måtte overnatte. Nemnda legger videre til grunn
at det var vanskelige værforhold i Tromsø hele kvelden, slik at selv om flyet ikke hadde
blitt forsinket fra London grunnet manglende kabinbesetning, ville man trolig likevel
hatt de samme landingsproblemene. Etter nemndas syn er forsinkelsen å anse som en
ekstraordinær omstendighet som ikke kunne vært unngått selv om alle rimelige tiltak var
truffet.

Klager har derfor ikke krav på standarderstatning etter forordningen. Av samme grunn
kan nemnda heller ikke se at klager har krav på erstatning på annet grunnlag. 

Klager mottok etter det opplyste forpleining i henhold til forordningen artikkel 9, og
ble omrutet i henhold til forordningen artikkel 8. Klager har da ikke krav på refusjon av
kostnadene til flybilletter.

Norwegian har akseptert å erstatte klagers kostnader til taxfreevarer som ble beslaglagt
på flyplassen, og nemnda går derfor ikke inn på dette forholdet.

Vedtak

Transportklagenemnda - fly anbefaler ikke at klager gis medhold.