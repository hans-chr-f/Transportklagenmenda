Vedtak i Transportklagenemnda
- Kollektivreiser

Sammendrag

Krav om erstatning for ikke-økonomisk tap i forbindelse med ulykke ved avstigning av tog.

Dato
..

Saksnummer
26/14 J

Tjenesteyter
NSB

Krav om erstatning for ikke-økonomisk tap i forbindelse med ulykke ved avstigning av tog.

Klager har i det vesentlige anført:

Klagers mor ble utsatt for en skade den 11.08.2013 da hun skulle gå av toget på Kolbotn
stasjon. Hun ble klemt i dørene da disse lukket seg mens hun var på vei ut av toget. Dette
medførte at hun falt ned eller rettere ble kastet ned på asfalten og brakk lårhalsen på venstre
side. I tillegg fikk hun skade på selve lårbenet. Hun ble kjørt til sykehus og operert og har
hatt et rehabiliteringsopphold etter dette. Skaden har medført mye smerte og problemer for
klagers mor. Hun har fått en haltende gange, svikter til en viss grad i hoften på venstre side og
hun har fått en betydelig forkortning i gangdistanse i forhold til tidligere. Hun klarte tidligere
å gå rundt Østensjøvannet, mens hun etter skaden bare klarer å gå et par hundre meter av
gangen. Klager viser til dokumentasjon fra hennes mors lege og Ullevål universitetssykehus.

Kort tid etter ulykken ba klager om at NSB utbetalte dem et forskuddsbeløp til dekning
av umiddelbare økonomiske utgifter. Klager viser til EU-forordning 1371/2007 om
jernbanepassasjerers rettigheter og forpliktelser. NSB avviste dette og svarte at saken var
oversendt NSBs forsikringsselskap Tryg, som ville svare klager direkte når saken var ferdig
behandlet.

Klager mener det må være teknisk eller menneskelig svikt hos NSB med hensyn til togdørene
som forårsaket den alvorlige skaden hennes mor fikk. NSB anser at de ikke har noe
erstatningsplikt utover de utgiftene klagers mor fikk dekket, dette til tross for at hun ikke er
restituert etter den alvorlige skaden hun ble utsatt for.

NSB har heller ikke valgt å kommentere de lovbruddene de har gjort, deriblant manglende
innrapportering til statlige tilsyn av den alvorlige personskaden og manglende tilbud om
forskuddsbetaling til dekning av utgifter. Klager og hennes mor har dessuten bedt om å få vite
årsaken til ulykken, men saken er visstnok unntatt offentligheten.

Klager ønsker nemndas vurdering av om et gavekort på kr 500, samt refusjon av
behandlingsutgifter representerer et riktig erstatningsnivå ut i fra personskadens omfang
og NSBs manglende profesjonalitet og oppfølging av saken. Klager ber nemnda vurdere om
hennes mor er berettiget til menerstatning og oppreisningserstatning.

NSB har i det vesentlige anført:

Saken har vært behandlet av Tryg under ansvarsforsikringen til NSB. Tryg har utbetalt
kr 5.869 i kompensasjon for utgifter. NSB har etter jernbaneansvarsloven (lov 10. juni
1977 nr. 73) i utgangspunktet et objektivt ansvar for skader som passasjerer blir påført i
forbindelse med avstigning. Når det gjelder utmåling av det økonomiske tapet, gjelder de
alminnelige regler for utmåling av erstatning i skadeerstatningsloven (lov av 13. juni 1969
nr. 26) kapittel 3. Skadeerstatningsloven § 3-1 første ledd er utgangspunktet for utmåling
av personskadeerstatning. Lovens § 3-1 gir imidlertid kun grunnlag for å kreve dekket det
økonomiske tapet som følge av skaden. Andre typer plager som f.eks. ubehag/smerte eller
at man går glipp av hyggelige opplevelser gir ikke krav på erstatning etter § 3-1. Videre er
det en forutsetning at det aktuelle tapet må være forårsaket av skaden. Dette følger av
erstatningsvilkåret om årsakssammenheng som er nevnt innledningsvis. Et tap som ville
oppstått selv om skaden tenkes borte, vil ikke stå i årsakssammenheng med skaden. NSB har
gjennom som sitt forsikringsselskap Tryg, dekket klagers dokumenterte økonomiske tap som
følge av skaden. Klager krever imidlertid også erstatning for ikke økonomisk tap som følge av
skaden. Erstatning for ikke-økonomisk tap er i det vesentlige bare aktuelt i to sammenhenger i
form av men- og oppreisningserstatning.

Den første er menerstatning som er en erstatningspost som skal kompensere for tapt
livsutfoldelse ved varig og betydelig medisinsk skade (skadeserstatningsloven § 3-2). Kriteriene
«varig og betydelig skade av medisinsk art» fremgår direkte i lovteksten. Skaden må være
både varig og betydelig. Det er således ikke tilstrekkelig at ett av vilkårene er oppfylt. Det vil
bero på en medisinsk faglig vurdering av om skaden er varig og betydelig. Den nedre grensen
for hva som er betydelig skade er gjennom rettspraksis satt til 15 % medisinsk invaliditet. NSB
kan ikke se at det foreligger grunnlag for klager til å kreve menerstatning i saken.

For det andre er det reglene om oppreisningserstatning som er regulert i
skadeerstatningsloven § 3-5. Det er da et vilkår at skadevolderen har utvist forsett eller grov
uaktsomhet. Dette betyr at skadevolder må ha opptrådt svært klanderverdig eller voldt
skaden med vilje. Dette er et annet og strengere ansvarsgrunnlag enn det som kreves for de
andre erstatningspostene i § 3-1 og § 3-2 som er beskrevet ovenfor. Det ble ikke identifisert
noen feil på døren i toget der hendelsen skjedde. Det er heller ikke andre indikasjoner på at
NSB utviste grov uaktsomhet i forbindelse med hendelsen. NSB kan ikke se at det foreligger
grunnlag for klager til å kreve oppreisningserstatning i saken.

Hva angår gavekortet fra NSB på 500 kroner, så var dette ikke ment som erstatning for ikke
økonomisk tap, men som en gest til en kunde som hadde hatt en lite hyggelig opplevelse på
toget.

Kort oppsummert så har NSB gjennom sitt forsikringsselskap Tryg erkjent ansvar for
klagers skade etter jernbaneansvarsloven. Klager har på bakgrunn av dette fått dekket sine
dokumenterte økonomiske tap/ utgifter i saken. NSB mener imidlertid at det ikke foreligger
noe grunnlag for klager til å kunne kreve erstatning for ikke økonomisk tap i saken.

Nemnda bemerker:

Saken ble første gang oversendt Transportklagenemnda den 22.10.13, men da saken ikke var
ferdig behandlet av NSB og forsikringsselskapet ble saken satt på vent inntil dette var gjort.
Den 01.11.14 ble saken innregistrert for behandling i Transportklagenemnda etter at klager ga
beskjed om at den var ferdig behandlet hos NSB.

Reglene for erstatningsansvaret i tilfelle en passasjer skades er hjemlet i art. 26 i vedlegg I til
EU-forordning 1371/2007 om jernbanepassasjerers rettigheter og forpliktelser inntatt i norsk
rett ved jernbanepassasjerrettighetsforskriften og i jernbaneansvarslovens § 3.

Når det gjelder rapportering av skaden og tilsyn/oppfølging i forhold til NSBs forpliktelser
ved en slik ulykke, så ligger dette utenfor nemndas mandat. Det er Statens jernbanetilsyn og
Statens havarikommisjon som er tillagt denne oppgaven og etter det nemnda kan se, er også
dette blitt fulgt opp i 2013/2014.

Klager har vist til at de etter ulykken krevde en forskuddsbeløp utbetalt til dekning av
økonomiske utgifter, jf. EU-forordningens art. 13. Det er jernbaneforetaket som er ansvarlig
for å følge opp at slik utbetaling skjer, også der slik utbetaling skal gå fra jernbaneforetakets
forsikringsselskap. I henhold til artikkel 13 skal slik forskuddsbetaling skje omgående og under
ingen omstendigheter senere enn 15 dager etter at identiteten til den fysiske personen som
har rett til erstatning er fastslått. Forskuddsbetalingen skal dekke umiddelbare økonomiske
behov, som står i forhold til omfanget av den skaden som er forvoldt.

Klager ble av NSB henvist til å forholde seg til NSBs forsikringsselskap. Utbetalingene skjedde
utover høsten 2013 og da først etter at klager hadde sendt inn dokumentasjon/kvitteringer
for utgiftene de hadde hatt. Saken gir liten oversikt når det gjelder hva som var klagers
umiddelbare økonomiske behov etter ulykken. Nemnda bemerker at selv om NSB har valgt å
la forsikringsselskapet foreta utbetalingene, så er NSB forpliktet til å sørge for at dette gjøres i
tide og burde således ha fulgt dette bedre opp i forhold til klager og hennes mor.

Skadeserstatningslovens § 3-1 regulerer krav om erstatning for økonomisk tap som følge
av skaden. Klager har fått dekket sitt økonomiske tap hittil gjennom utbetalinger fra NSBs
forsikringsselskap. Slik saken står nå, er det ikke fremlagt dokumentasjon for utgifter som ikke
er dekket av NSBs forsikringsselskap, og nemnda legger derfor til grunn at klagers mor har
fått dekket, og eventuelt vil få dekket, utgiftene hun har hatt som følge av skaden.

Skadeserstatningslovens § 3-2 og § 3-5 regulerer spørsmålet om menerstatning og
oppreisningserstatning. Det vil være grunnlag for å kreve menerstatning dersom det foreligger
en varig og betydelig skade av medisinsk art. At skaden må vær varig betyr ikke nødvendigvis
at den må vare livet ut, men at den er langvarig og har medført redusert livsutfoldelse. Det er
gjennom rettspraksis, slik NSB anfører, fastsatt en nedre grense på 15 % medisinsk invaliditet.
Nemnda har, på bakgrunn av de saksdokumenter som foreligger, ikke tilstrekkelig grunnlag
for å foreta en vurdering av om de nevnte vilkår i forhold til skadeserstatningslovens § 3-2 om
menerstatning foreligger og kan følgelig ikke fatte et vedtak i forhold til dette spørsmålet.

Når det gjelder erstatning for skade av ikke økonomisk art (oppreisning) er det i
skadeserstatningslovens § 3-5 satt vilkår om at skadevolder må ha forvoldt skaden forsettlig
eller som følge av grov uaktsomhet. Nemnda har, på bakgrunn av de saksdokumenter som
foreligger, ikke tilstrekkelig grunnlag for å foreta en vurdering av om de nevnte vilkår i forhold
til skadeserstatningslovens § 3-5 om oppreisning foreligger og kan følgelig ikke fatte et vedtak
i forhold til dette spørsmålet.

Nemnda er av den oppfatning at saken reiser bevisspørsmål som vanskelig kan klarlegges
under nemndas skriftlige behandling, og at klagen av den grunn må bli å avvise fra behandling
i nemnda, jf. Transportklagenemndforskriften § 6-2 d).

Vedtak:

Klagen avvises.

Vedtaket er enstemmig.