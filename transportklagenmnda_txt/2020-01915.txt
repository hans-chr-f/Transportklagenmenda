Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
18.02.2021

Saksnummer
2020-01915

Tjenesteytere
Wizz Air

Klager har i det vesentlige anført

Klager skulle reise fra Tromsø til Luton/London den 20. januar 2020 med W9 4480 kl.
13:20. Denne flyvningen ble forsinket og klager ble booket om til avgang den 21. januar
2020 kl. 07:10.

Klager fikk hotell og middag, men måtte selv legge ut for transport til og fra hotellet.

Klager krever standarderstatning i henhold til 261/2004, samt utlegg i forbindelse med
forsinkelsen. Taxi NOK 569 + transport i London GBP 9,51.

Tjenesteyterne har i det vesentlige anført
Wizz Air sin flyvning W9 4480 fra Tromsø til Luton den 20. januar 2020 endret til neste
dag grunnet lynnedslag da det er pålagt med en inspeksjon i slike tilfeller. Flyselskapet
har lagt med en teknisk rapport på denne inspeksjonen. 

Forsinkelsen var forårsaket av ekstraordinære omstendigheter som ikke kunne vært
unngått selv om alle rimelige tiltak hadde vært tatt av flyselskapet.

Wizz Air har utbetalt NOK 400 til klager for transportkostnader.

Nemnda bemerker

Wizz Air har opplyst og dokumentert at flyet som skulle utføre klagers flyvning ble truffet
av lynnedslag i forbindelse med flyvningen til Tromsø forut for klagers flyvning. Som
følge av lynnedslaget måtte flyet inspiseres før det kunne settes i drift igjen. Inspeksjon
ble utført så fort det lot seg gjør, men medførte at flyvningen måtte endres til neste dag. 
Nemnda mener at selskapet har godtgjort at innstillingen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det er da ikke grunnlag for standarderstatning, jf. EU-forordning 261/2004 artikkel 5.

Etter forordningens artikkel 9 har imidlertid klager rett må måltider og forfriskninger,
hotellinnkvartering og transport mellom lufthavnen og innkvarteringsstedet. Etter det
opplyste fikk klager hotellovernatting og forpleining, men har selv lagt ut kr 569 for taxi
tur retur flyplassen og hotellet. 

Flyselskapet har utbetalt kr 400 til klager for transportkostnader. Det er ikke opplyst
hvorfor flyselskapet ikke har dekket hele beløpet. Etter EU-forordning 261/2004 nr. 1 c
skal flyselskapet tilby gratis transport mellom flyplassen og hotellet. Når de ikke har gjort
dette finner nemnda at de må dekke klagers utgifter til slik transport fullt ut. Nemnda
mener derfor at Wizz air må betale de resterende kr 169 til klager.

Klager har hatt merutgifter til transport i London. Forsinkelsen skyldtes en ekstraordinær
omstendighet, og Wizz Air har godtgjort at de har tatt alle forholdsregler som
med rimelighet kan kreves for å unngå tapet, eller at dette ikke har vært mulig for
dem. Flyselskapet er dermed ikke erstatningsansvarlig for disse kostnadene etter
luftfartsloven § 10-20 eller Montrealkonvensjonen art. 19.

Vedtak

Transportklagenemnda-fly anbefaler at Wizz Air betaler kr 169 til klager.