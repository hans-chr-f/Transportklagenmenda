Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
09.03.2021

Saksnummer
2020-02200

Tjenesteytere
Norwegian Air Shuttle

Klager har i det vesentlige anført

Klager (to personer) skulle reise fra Vilnius til Haugesund via Oslo den 28. november
2017 med avgang kl 14.40 og ankomst kl 17.25 med DY1083 og DY190. 

DY190 ble kansellert og klager ble booket om til DY196 kl 21.00 som ble forsinket til
kl 23.00. Klager ankom endelig bestemmelsessted ved midnatt, mer enn seks timer
forsinket.

Klager krever standarderstatning i henhold til EU-forordning 261/2004, 250 euro per
person.

Tjenesteyterne har i det vesentlige anført
DY1083 ble forsinket 29 minutter. Hendelsen er ikke kompensasjonsberettiget da
årsaken var ekstraordinære omstendigheter utenfor Norwegians kontroll.  

Den første klagen til Norwegian ble fremmet av klager den 8. januar 2020. Klager har
dermed fremmet klagen til Norwegian mer enn 2 måneder etter at flyvningen fant sted.
Vi mener at det i denne saken er reklamert for sent. 

Det er ikke gitt egne reklamasjonsfrister i forordning (EF) nr. 261/2004, dette er opp til
medlemsstatene å fastsette. Med bakgrunn i Högsta Domstolen dom (T 2659-17) Türkish
Airlines, har nemnda i flere vedtak lagt til grunn at klager etter forordningen må fremmes
innen «rimelig tid» etter forsinkelsen/kanselleringen.

I samsvar med Türkish Airlines mener Norwegian at «rimelig tid» ikke bør overstige
to måneder. Begrunnelsen for dette er at det er flyselskapet som har bevisbyrde for
ekstraordinære omstendigheter. Det kreves derfor kun en nøytral reklamasjon fra
passasjeren. Passasjeren har dermed ikke et behov for tidskrevende undersøkelser.

Videre taler hensynet til bevissikring og forutberegnelighet for flyselskapet, at
passasjeren klager innen kort tid.

På denne bakgrunn vil Norwegian ikke imøtekomme klagers krav om standarderstatning.

Nemnda bemerker

Klager med reisefølge, totalt to personer, hadde følgende reiserute:

a) Vilnius- Oslo Gardermoen (DY1083) med avreise kl. 14.40 den  28. november 2017
b) Oslo Gardermoen -Haugesund (DY190) med avreise kl. 16.30 den 28. november 2017.
c) Haugesund - Oslo Gardermoen (DY183) med avreise kl. 09.40 den 7. desember 2017
c) Oslo Gardermoen - Vilnius (DY1082) med avreise kl. 11.20 den 7. desember 2017 

Klager hadde en gjennomgående billett med Norwegian. 

Nemnda legger til grunn at flyvning a, DY1083, ble 29 minutter forsinket slik at klager ikke
rakk sin videreforbindelse fra Oslo til Haugesund (DY190). 

Klager ble booket om og reiste fra Oslo til Haugesund med DY196 som ankom
Haugesund rundt midnatt. 

Klager fremsatte krav om standarderstatning til Norwegian 8. januar 2020. Norwegian
avviste kravet fordi de mente det var fremsatt for sent. 

Nemnda tar først stilling til om klagers krav ble fremsatt for sent. 

Spørsmålet om det gjelder en reklamasjonsfrist for krav om standarderstatning
for forsinkelser etter EU-forordning nr. 261/2004 ble behandlet i Høyesterett i
HR-2020-2401-A. 

I dommen konkluderte Høyesterett med at det ikke gjelder noen generell regel om
reklamasjonsplikt i norsk kontraktsrett utenfor de lovregulerte tilfellene. Etter en
vurdering av de hensyn som reklamasjonsplikt begrunnes med, kom Høyesterett
videre til at det ikke var tilstrekkelig grunn til på ulovfestet grunnlag å stille et krav til
reklamasjon i tilknytning til standarderstatning etter flypassasjerforordningen. Den
alminnelige foreldelsesfristen på tre år fikk da anvendelse. 

Nemnda legger derfor til grunn at det ikke gjelder noen reklamasjonsfrist for klagers
krav. Kravet er åpenbart ikke foreldet.

Nemnda tar deretter stilling til om klager har krav på på standarderstatning.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10). 

Norwegian har forklart at forsinkelsen som medførte ta klager ikke rakk sin forbindelse
videre skyldtes ekstraordinære omstendigheter som ikke kunne vært unngått selv
om alle rimelige tiltak var truffet. Det er imidlertid ikke fremlagt dokumentasjon på
dette. Norwegian har derfor ikke godtgjort at forsinkelsen skyldtes ekstraordinære
omstendigheter som ikke kunne vært unngått selv om alle rimelige tiltak var truffet. 

Forsinkelsen gir etter dette rett til standarderstatning på 250 euro per person, totalt 500
euro.

Vedtak

Transportklagenemnda- Fly anbefaler at Norwegian betaler 250 euro i
standarderstatning per person.