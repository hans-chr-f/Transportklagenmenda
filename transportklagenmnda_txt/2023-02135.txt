Vedtak i Pakkereisenemnda

Sammendrag

Krav om 50 % av reisens pris grunnet manglende
aircondition, rengjøring, støy og hotellstandarden generelt.

Dato
12.04.2024

Saksnummer
2023-04018

Tjenesteytere
Ving Norge AS

Klager har i det vesentlige anført

Klagen gjelder en pakkereise for tre personer med innkvartering i en 3-roms Royal
Lounge Suite, stor balkong og havutsikt på Sunwing Kallithea Beach, Triton, Kallithea-
området, Rhodos, i perioden 06.08.23 - 20.08.2023. Totalpris 79 028 kroner.

Klager var ikke fornøyd med:
- Hotellstandarden generelt
- Manglende aircondition
- Manglende rengjøring
- Støy

Klager ble sjenert av en bråkete kalami strandbar, noe som de mener Ving feilinformerer
om på sin nettside. Ving har anført at enkelte kan oppleve støy, men klager skriver at
denne strandbaren var døgnåpen og at den har bevilgning som overgår politiet og spiller
"live" musikk så lenge de vil.  Det var fest til kl. 04:30-05:00 7 av klagers 14 netter, noe
som ikke fremgikk på ving.no. Ving og hotellet mener at det ikke er lov med støy etter kl.
23:00. Politiet ble tilkalt flere ganger, men de kunne ikke stoppe støyen på strandbaren.

Det var generelt dårlig renhold leiligheten. Barnetrillen de bestilte var også skitten,
klager ble ikke tilbudt en ny. Gjentakende kloakklukt ble kun ordnet en gang. Det var
hetebølge i Hellas og klager har anført at soverom nr. 2 kunne potensielt tatt livet av
klagers barn dersom de hadde latt han sove på det rommet. Temperaturen i rommet
viste fra 32-35 grader og med døren åpen til aircondition ved kjøkkenet endret ikke
denne temperaturen seg. Rommet hadde ikke et vindu å åpne for luftgjennomstrømning
og det kunne ikke brukes. Klager mener derfor at leiligheten de fikk tilsvarte en 2-
romsleilighet og ikke en 3-romsleilighet fordi klager måtte ha barnet på sitt soverom og i
oppholdsrommet for normal luft og overlevelse. Klager skriver at de ikke fikk noe tilbud
eller hjelp verken fra Ving eller resepsjonen og ble møtt med sure toner og lite svar.

Etter en uke fikk de tilbudt en leilighet som Ving mener var tilsvarende. Denne leiligheten
var på bakkeplan, rett ved trappen, innsyn fra andre leiligheter på terrassen og like
varmt soverom som den de hadde uten mulighet for ny luft. Klager takket nei til denne
leiligheten da de mente det var en nedgradering i forhold til det de hadde bestilt. Klager
hadde på forhånd gitt beskjed at de ønsket leiligheten de fikk, nemlig nr. 984, pga. at det
ikke var noe innsyn og en nydelig utsikt. 

Leiligheten var dårlig rengjort. Dusjen var skitten etter tidligere gjester. Vannet rant ut
på baderomsgulvet, noe som er farlig for voksne og spesielt små barneføtter som vil
løpe. Klager hadde ikke noen håndklær til å legge på gulvet og det var speilglatt. De fikk
heller ikke «ikke forstyrr» skilt, og 3 ganger ble barnet vekket av renholderen som bare
åpnet døren og gikk inn. Det var ikke varmt vann i vasken på kjøkken/bad. Sengen var
steinhard, og det var som å ligge på planker. Det var reklamert for chromecast, men den
fungerte verken i stuen eller på soverommet. 

Klagers krav: Refusjon av 39 514 kroner som tilsvarer 50 % av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Klager har bestilt en pakkereise med charterfly hos Ving for 2 voksne og 1 barn under
2 år med avreise 6. august 2023 fra Bergen til Rhodos, hjemreise 20. august og 2 uker i
en 3-romsleilighet ROYAL LOUNGE SUITE, stor balkong med havutsikt i bygningen Triton
på Sunwing Kallithea Beach. Reisen ble bestilt på ving.no 23. mars 2023 og totalpris er
79 028 kroner. Prisen er inkludert all inclusive, 2 spapakker, av- og endringsbeskyttelse,
bagasje, busstransport t/r flyplassen, reserverte seter på flyet, fasttrack på utreisen og
babypakke.

Klager har reklamert på: Hotellstandarden generelt, manglende aircondition, manglende
rengjøring, støy, ikke varmt vann i vasken på kjøkken/bad. Sengen var steinhard som å
ligge på planker. Chromecast fungerte ikke på stuen eller i soverommet. Klager krever en
kompensasjon på 39 514 kroner.

En pakkereise er mangelfull når den avviker fra det som er avtalt. Avtalen mellom
partene anses inngått ved bekreftet bestilling, og den omfatter pakkereisen slik den
kommer frem av bestilling og bekreftelse. Opplysninger arrangøren har gitt på sine
nettsider er en del av avtalen. I bestillingsdialogen har klager huket av for å ha lest og
forstått reisevilkårene.
2. Hva som omfattes av avtalen - Reisevilkår | Ving
En «3-romsleilighet ROYAL LOUNGE SUITE, stor balkong med havutsikt» er på ving.no
beskrevet som en 3-romsleilighet for 6 personer, hvorav 2 voksne på oppredbar sofa
og 2 barn i køyeseng i et mindre soverom. Ca. 53 m². Oppholdsrom og soverom samt
et mindre soverom. Kjøkkenkrok med kaffetrakter og kokeplater. Tv med utenlandske
nyhets- og sportskanaler samt barnekanal. Dusj og wc. Aircondition (ikke i det minste
soverommet).
Stor balkong (ca. 33 m²) og havutsikt. 1.–2. etasje.
Enkelte leiligheter kan oppleve at musikken fra strandbaren ved siden av er forstyrrende
(først og fremst i juli og august)."

Ving anfører at det ikke var noe feil ved aircondition i leiligheten. Den fungerte som
den skulle i de rommene som var opplyst å ha aircondition, det største soverommet og
oppholdsrommet. Ving viser til at informasjonen om at det miste soverommet ikke har
aircondition, samt at det kan oppleves støy fra nærliggende strandbar, var tilgjengelig
da reisen ble bestilt 23. mars 2023. I tillegg til at det står i teksten om romtypen, viser
leilighet skissen på siden at soverom nr. 2 er vesentlig mindre enn soverom nr. 1.
Klager skriver at det ikke var mulig å få hjelp fra verken Ving eller hotellet. Ving anfører
at det ikke var mulig å løse saken til klagers tilfredshet på plass fordi klager hadde feil
forventninger til leiligheten som var bestilt. Klager fikk akkurat en slik leilighet som var
bestilt. Ving har interne systemer som logger all kommunikasjon mellom sine gjester og
stedlige representanter. Loggen er lagt ved tilsvaret til nemnda og hvilke tidspunkt klager
tok kontakt med Ving fremgår av loggen.  

Klager har ikke nevnt manglende chromecast, harde senger eller at det ikke var
varmt vann i vasken på kjøkken/bad til verken Ving eller hotellet i løpet av oppholdet.
Dette er forhold som raskt kunne vært ordnet. Dersom feil eller mangler ikke blir
løst innen rimelig tid, gjesten takker nei til en mulig løsning eller når man ikke gjør
Ving oppmerksom på problemet, har man ikke mulighet til å få kompensasjon etter
hjemkomst. Dette i henhold til Alminnelige vilkår for pakkereiser, pkt. 8.2.
8. Om mangler - Reisevilkår | Ving
Klager fikk anledning til å bytte til en annen leilighet av samme romtype etter en
uke. Dette takket klager nei til da leiligheten som de bodde i, hadde en bedre intern
beliggenhet enn den nye leiligheten.

For at leiligheten ikke var tilfredsstillende rengjort ved ankomst, det luktet vondt i
leiligheten i starten av oppholdet og at utlevert trille ikke var ren, har Ving tilbudt en
kompensasjon på 3 984 kroner. Beløpet tilsvarer ca. 5 % av hele reisens pris. I Vings
svar av 17.11.2024 ble beløpet tilbudt utbetalt til bankkonto, ikke som gavekort slik som
klager skriver.

Ving har informert om at Northern Europe Leisure Group hadde totalt 26 bestillinger fra
Finland, Sverige, Danmark og Norge i tillegg til klager i samme leilighetstype i bygningen
Triton i hele eller deler av 2 ukersperioden som klager bodde der. Av disse hadde de ikke
mottatt en eneste klage.

Det vises for øvrig til korrespondanse fra Ving Norge AS.

Nemnda bemerker

Klagen gjelder en pakkereise for tre personer med innkvartering i en 3-roms Royal
Lounge Suite, stor balkong og havutsikt på Sunwing Kallithea Beach, Triton, Kallithea-
området, Rhodos, i perioden 06.08.23 - 20.08.2023. Totalpris 79 028 kroner.

Klagen gjelder manglende aircondition, rengjøring, støy mm. Klagers krav: Refusjon av 39
514 kroner som tilsvarer 50 % av reisens pris.

Når det gjelder klagers krav grunnet støy, fremkommer det av Ving sine opplysninger
ved bestilling at "Enkelte leiligheter kan oppleve at musikken fra strandbaren ved siden
av er forstyrrende (først og fremst i juli og august)." Klagers beskrivelse av støynivået
fremstår som ekstraordinært og langt over den beskrivelse som kan forventes etter Ving
sitt forbehold. Nemnda finner ikke dette tilstrekkelig bevist. Dette kunne enkelt vært
dokumentert ved for eksempel en film. Slik nemnda vurderer det foreligger det ikke et
avvik i avtalen og at det var slik ekstraordinært støy fra strandbaren. 

Det er bestridt at airconditionanlegget ikke fungerte. Det fremkommer av Ving sine
opplysninger at rom nr. 2 ikke hadde aircondition og var et lite rom. Etter nemndas
vurdering har klager fått den leiligheten som fremkommer av avtalen med de gitte
spesifikasjoner. 

Når det gjelder Ving sin dialog med klager vises det til fremlagt kommunikasjonslogg. 

Klager har ikke reklamert over manglende chromecast, harde senger eller at det
ikke var varmt vann i vasken på kjøkken/bad til verken Ving eller hotellet i løpet av
oppholdet. Dette er forhold som raskt kunne vært avhjulpet og får betydning ved
utmålingen av prisavslaget. Nemnda mener at klager skal ha utbetalt et prisavslag
for manglende rengjøring og lukt ved ankomst og skitten trille. Ving har tidligere
tilbudt en kompensasjon på 3 984 kroner. Beløpet tilsvarer ca. 5 % av hele reisens pris.
Pakkereisenemnda anbefaler at dette utbetales som prisavslag til klager. Klager gis ikke
medhold.

Vedtak

Klager gis ikke medhold.