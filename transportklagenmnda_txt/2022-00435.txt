Vedtak i Transportklagenemnda - Fly

Sammendrag

Krav om prisavslag på business-class billett. Ikke-justerbart sete.

Dato
28.09.2022

Saksnummer
2022-00435

Tjenesteytere
Lufthansa German Airlines
Eurowings
Eurowings Discover

Klager har i det vesentlige anført

Klager med reisefølge (to voksne, ett barn og ett spedbarn) skulle reise fra Cancun til
Oslo via Frankfurt den 4. januar 2022. Flybillettene ble kjøpt via flyselskapet Lufthansa.
Klager betalte nesten 140 000 NOK for tre seter i business-class. Dette for å en mer
behagelig flyreise hjem, og slik at de kunne ligge og sove på flyet. 

På flyvningen fra Cancun til Frankfurt (LH4369 operert av Eurowings Discover) var det et
av setene som ikke fungerte. Det var ikke mulig å regulere setet. Klager oppdaget dette
etter første servering, da hun ønsket å legge ned setet for å slappe av med spedbarnet.
Klager tok kontakt med kabinbesetningen ombord. Flyverten var hyggelig, men virket
ikke overrasket over at setet ikke fungerte. Han sa at det var ødelagt, og at det dessverre
ikke var noen andre ledige seter. Han sa videre at han kunne justere setet manuelt,
men at de da måtte ha den samme seteposisjonen resten av flyvningen. Han beklaget
at han ikke kunne tilby noe annet.  Ettersom det ikke var kabinbesetningen sin feil, og
kabinbesetningen forsto klagers frustrasjon, ble de enige om at klager kunne sende en
klage når hun kom hjem. 

Klager har fremsatt krav om prisavslag på 15 000 NOK. Klager har fått avslag med den
begrunnelse at billettene ble benyttet.

Tjenesteyterne har i det vesentlige anført
Lufthansa har anført følgende:

Kravet knyttet seg til tjenester ombord på flyvningen operert av Eurowings Discover
(LH4369/4Y011). Ettersom billettene er fullt ut benyttet er billettene ikke refunderbare.

Kravet faller utenfor EU-forordning 261/2004. Klagen henvises til opererende flyselskap:
Eurowings Discover.

Sekretariatet til Transportklagenemnda har sendt flere forespørsler til både Eurowings og
Eurowings Discover. Tjenesteyterne har til tross for oppfordring ikke fremmet tilsvar til
Transportklagenemnda.

Nemnda bemerker

Eurowings Discover har ikke inngitt tilsvar til nemnda. Nemnda treffer da
vedtaket basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd

Klager har gitt en beskrivelse av det ødelagte setet. Tjenesteyterne i saken har ikke
imøtegått klagers beskrivelse. Det legges med dette til grunn at det ene setet klager
hadde betalt for ikke var justerbart. 

Slik nemnda ser det var justerbart sete (business-class-sete) en del av avtalen klager
inngikk med Lufthansa da hun kjøpte billett på business class på langdistanseflyvningen.
Klager har derfor mottatt en mangelfull ytelse. Mangelen ble meldt fra til
kabinpersonalet ombord, men var ikke mulig å rette. Klager har med dette krav på et
forholdsmessig prisavslag. Prisavslaget skal utgjøre forskjellen med og uten mangel, og
må i dette tilfellet fastsettes skjønnsmessig.

Nemnda legger til grunn at klager betalte samlet kr 140 000 for billettene fra Cancun til
Oslo via Frankfurt, og legger til grunn at én billett for én person fra Cancun til Frankfurt
kostet ca kr 30 000. Med henvisning til FLYKN-2021-1576 fastsetter nemnda etter dette
erstatningen skjønnsmessig til kr 15 000. 

Nemnda bemerker at det var Eurowings Discover som opererte flyvningen hvor
mangelen forelå. Avtalen om transport ble imidlertid inngått mellom klager og Lufthansa
via Lufthansa sine hjemmesider. Nemnda mener derfor at Lufthansa er ansvarlig for
å utbetale prisavslaget til klager i denne saken. Lufthansa anbefales eventuelt å søke
regress fra opererende flyselskap Eurowings Discover.

Vedtak

Tranportklagenemnda anbefaler at Lufthansa utbetaler 15 000 kr til klager i prisavslag.