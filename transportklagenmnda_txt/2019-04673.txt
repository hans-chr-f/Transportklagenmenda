Vedtak i Transportklagenemnda - Fly

Sammendrag

Krav om refusjon av ødelagte tax-free-varer,
ny koffert og gebyr for å sjekke inn bagasje.

Dato
24.08.2020

Saksnummer
2019-04673

Tjenesteytere
Norwegian Air Shuttle

Klager har i det vesentlige anført

Klager hadde reist med fly fra London til Oslo og skulle reise videre med DY346 fra Oslo
til Bodø den 25. oktober 2019. Hun hadde kjøpt tax-free-varer på flyplassen i London. I
Oslo fikk hun beskjed om at hun måtte sende tax-free-varene som innsjekket bagasje.
Hun måtte dermed kjøpe en koffert til tax-free-varene og sjekke inn denne. Da hun
hentet kofferten i Bodø, var imidlertid innholdet ødelagt.

Klager anfører at hun ønsket å rapportere skaden på flyplassen i Bodø i forbindelse med
returreisen tilbake til London tre dager senere. Hun fikk imidlertid beskjed om at hun
måtte rapportere skaden på Oslo lufthavn. På Oslo lufthavn fikk hun imidlertid ingen PIR-
rapport, men hun fikk beskjed om å sende inn en skriftlig klage, noe hun gjorde to dager
senere.

Klager krever refusjon av GBP 60,09 for de ødelagte tax-free-varene, GBP 59,21 for
innkjøpet av koffert og GBP 40 for å sjekke inn kofferten med tax-free-varene.

Tjenesteyterne har i det vesentlige anført
Klager reiste med DY346 fra Oslo til Bodø den 25. oktober 2019. Klager reiste med
håndbagasje og en tax-free-pose med flasker med alkoholholdig drikke. Hun ble stoppet
av sikkerhetspersonalet, som ga henne beskjed om at hun ikke kunne ta med seg
flaskene om bord på flyet. Hun fikk beskjed om at hun derfor måtte sjekke inn en koffert
med flaskene. Avgjørelsene til sikkerhetspersonalet må følges, og denne avgjørelsen var
utenfor Norwegians kontroll. Norwegian kan ikke anses ansvarlig for denne avgjørelsen.
Skulle klager ønske mer informasjon vedrørende bakgrunnen for avgjørelsen, må klager
kontakte sikkerhetskontrollen på flyplassen.

Klager sendte inn klagen til Norwegian den 30. oktober. Norwegian avslo kravet til klager.
Når man skal sende bagasje, er det svært viktig å følge informasjonen som er oppgitt
på Norwegians nettsider angående skjøre gjenstander som blant annet flasker med
alkoholholdig drikke.

Hva gjelder tax-free-varer, er det dessuten viktig å være oppmerksom på restriksjonene
som gjelder for tax-free-væske dit man skal eller der man mellomlander. Restriksjonene
kan avhenge av hvilken flyplass passasjeren kommer fra, og det anbefales å sjekke
flyplassenes nettsider for å se hvilke regler som gjelder.

Det vises også til informasjonen om frakt av gjenstander i innsjekket bagasje på
Norwegians nettsider.

Basert på dette, og på at Norwegian ikke har noen kontroll over sikkerhetspersonalets
avgjørelser og regler, kan ikke klagers krav imøtekommes.

Nemnda bemerker

Sikkerhetsreglene for hva som kan medbringes på flyet, er ikke noe Norwegian har
kontroll over. På nettsidene sine fraråder Norwegian å sjekke inn skjøre gjenstander som
kan gå i stykker. Nemnda mener at klager selv er nærmest til å bære risikoen for å ikke
ha satt seg inn i gjeldende regler for medbragte flasker med væske. Nemnda kan ikke se
at det foreligger ansvarsgrunnlag for flyselskapet i dette tilfellet.

Vedtak

Transportklagenemnda - fly anbefaler ikke at klager gis medhold.