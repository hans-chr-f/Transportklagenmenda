Vedtak i Transportklagenemnda - Fly

Sammendrag

Krav om erstatning for forsinkelse og ødelagt og stjålet bagasje.

Dato
08.04.2013

Saksnummer
683/12F

Tjenesteyter
Air Baltic

Krav om erstatning for forsinkelse og ødelagt og stjålet bagasje.

Klager har i det vesentlige anført:

Klager skulle reise fra Oslo til Istanbul via Riga den 29. oktober 2012 kl. 06:20. BT158 fra Oslo
til Riga ble forsinket til kl. 09:00. Klager hadde da mistet sin videreforbindelse og ble booket
om via Moskva. Klager ankom Istanbul kl. 02:10 den 30. oktober, 12 timer forsinket.

Klager fikk ikke tilbud om mat og drikke i ventetiden, og han ble ikke informert om sine
rettigheter.

Klager returnerte fra Istanbul til Oslo via Riga den 1. november med BT712 / BT157. Ved
ankomst Gardermoen oppdaget klager at låsen på kofferten var brutt opp, og at en ipad og et
minnekort var stjålet fra kofferten.

Klager rapporterte hendelsen på Gardermoen rett etter ankomst. Klager krever erstatning for
ødelagt koffert og stjålne gjenstander.

Air Baltic har i det vesentlige anført:

I henhold til Air Baltics vilkår skal innsjekket bagasje ikke inneholde verdigjenstander som ipad
og minnekort. Flyselskapene er ikke ansvarlig for tap av slike gjenstander.

Klagers koffert ble rapportert med skade ved ankomst Gardermoen. Skaden ble vurdert til å
koste 22 euro å reparere. Dersom klager mener en reparasjon av kofferten koster mer enn 22
euro, ber Air Baltic om referanse fra et verksted på kostnaden.

I påvente av dette kan Air Baltic ikke imøtekomme klagers krav utover det som allerede er
tilbudt.

Flygningen ble forsinket grunnet tåke på flyplassen i Riga. Forsinkelsen skyldtes således en
ekstraordinær omstendighet og gir ikke rett til erstatning etter EU-forordningen.

Air Baltic er villig til å refundere klager eventuelle rimelige og dokumenterte utgifter til mat i
ventetiden.

Nemnda bemerker:

Air Baltic er i henhold til Montreal-konvensjonen artikkel 17 nr. 2 erstatningsansvarlig for
forsvunnet bagasje, hvis hendelsen som har forårsaket at bagasjen forsvant er inntruffet
mens bagasjen var i flyselskapets varetekt.

Nemnda er av den oppfatning at anvendelsen av bestemmelsen forutsetter at flyselskapet har
akseptert å frakte passasjerens bagasje. Dersom passasjeren legger gjenstander i bagasjen
som flyselskapet uttrykkelig har sagt ikke skal legges i bagasjen, kan selskapet etter nemndas
vurdering ikke være erstatningsansvarlig om slike ting kommer bort.

Det følger av Air Baltics reisevilkår at elektronisk utsyr ikke må legges i innsjekket bagasje.
Klager hadde til tross for dette lagt Ipad og minnekort i bagasjen. Disse kom bort under
transporten. Det er ikke opplysninger som tyder på at Air Baltic kan lastes for dette, og
nemnda er av den oppfatning at klager må bære det tapet han ble påført.

Nemnda legger på bakgrunn av de foreliggende opplysninger til grunn at flygningen ble
forsinket med om lag 12 timer.

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner i dette tilfellet godtgjort at forsinkelsen skyldtes tåke i Riga. Dette er å anse
som en ekstraordinær omstendighet, og Air Baltic hadde av sikkerhetsmessige grunner ikke
mulighet til å unngå forsinkelsen. Forsinkelse gir følgelig ikke rett til erstatning.

Air Baltic har tilbudt å refundere klagers nødvendige og dokumenterte utgifter til mat.
Nemnda er enig i at klager har rett til det.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Bekkan Hansen, Norwegian Air Shuttle ASA

Anders Vattekar, Air France KLM