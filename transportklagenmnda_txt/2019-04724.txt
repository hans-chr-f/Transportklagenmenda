Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
25.08.2020

Saksnummer
2019-04724

Tjenesteytere
Air France

Klager har i det vesentlige anført

Klager med reisefølge (til sammen to personer) skulle reise fra Bergen til Zürich via Paris
den 13. juni 2019 kl 17.15 med ankomst kl 22.35. Klager reiste med første flyvning til
Paris uten noen problemer, og møtte til sin videreforbindelse i god tid. Ved gate ble
klager imidlertid nektet ombordstigning med begrunnelse av at de ikke hadde vært med
den første flyvningen. Klager stiller seg uforstående til dette, og blir bekymret over at et
flyselskap ikke har oversikt over hvilke passasjerer som befinner seg om bord i deres fly. 

Klager viser til en kvittering fra en bokhandel på Flesland som viser at klager befant seg
inne i terminalen kl 15.48, altså i god tid før flyavgang.

Klager ble stående hjelpeløse i Paris, de måtte ta inn på hotell og kjøpe nye billetter til
Zürich morgenen etter.

Klager krever standarderstatning 250 euro i henhold til EU-forordning 261/2004 for
nektet ombordstigning. Videre krever han refusjon av utgifter til hotell i Paris 101,25
euro, transport til og fra hotellet 40 euro, måltider i ventetiden 100 euro, samt nye
flybilletter 356,70 euro.

Tjenesteyterne har i det vesentlige anført
Selv om klager sjekket inn online dagen før avreise møtte han og hans reisefølge
ikke opp til avgang på AF1253 den 13. juni 2019. Disse var de eneste to innsjekkede
passasjerene som ikke møtte opp til flyvningen. 

I henhold til Air France sine generelle transportbetingelser, må flykupongene brukes i
den rekkefølgen billetten er utstedt. Da klager ikke benyttet Bergen - Paris var Paris -
Zürich ikke lenger gyldig. Air France viser til fremlagt dokumentasjon.

Air France kan ikke imøtekomme klagers krav.

Nemnda bemerker

Klager skulle reise fra Bergen til Zürich via Paris den 13. juni 2019 kl 17.15 med Air
France. Han skrev ut boardingpass dagen i forveien, og har fremlagt kvittering på innkjøp
på Flesland kl 15.48. Klager befant seg på flyplassen før avgang, men om han faktisk
møtte til gate før den stengte, er uklart for nemnda.  

Air France har uttalt at klager ikke møtte opp til flyvningen og at resten av reisen av den
grunn ble kansellert. 

Det står således ord mot ord.
Nemnda mener at saken er av en slik art at den ikke kan avgjøres på forsvarlig vis uten
muntlige forklaringer, og at den må avvises, jf transportklagenemndforskriften § 6-2
bokstav c), jf § 5-5.

Vedtak

Transportklagenemnda - fly avviser saken.