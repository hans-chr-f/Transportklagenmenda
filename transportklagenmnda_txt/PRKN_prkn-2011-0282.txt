Vedtak i Pakkereisenemnda

Sammendrag

Saken gjelder prisavslag grunnet uferdig hotell, mangler med mer Makadi, Hurghada, Egypt.

Dato
03.05.2012

Saksnummer
282/12

Tjenesteyter
Ving Norge AS

Klager: X

Turarrangør: Ving Norge AS

Antall reisende: 4

Reisens pris: kr 27.030

Saken gjelder:

Saken gjelder prisavslag grunnet uferdig hotell, mangler med mer Makadi, Hurghada, Egypt.

Klager har anført at han ble lurt til å kjøpe feriereise til et hotell som ikke var ferdig.
Ving må ha kjent til dette.

Det hotell de fikk i stedet, var nedslitt og overbooket, noe som førte til mange problemer
bl..a. i restauranten som var overfylt. De hygieniske forhold var dårlige med maur og lus
på rommene. Rotter og kakerlakker ble sett ved restauranten og toalettene. Det var farlige
forhold i bassenget og klagers datter skar seg og måtte sy seks sting.

Ving har for det første vist til den generelle redegjørelse som har vært gitt tidligere
med hensyn til det uferdige hotellet. Ving har videre vist til at det var mulig å
forhåndsbestille bord i restauranten. Bassengene ble rengjort regelmessig hver dag. Det
avvises at det var lus på rommene.

Hotellet var i fin stand.

Nemnda bemerker:

Reklamasjonsnemnda har fått en rekke klager som har sitt utspring i samme situasjon på
Makabi. Klagene gjelder både det forhold at det var solgt en pakkereise til et hotell som
ikke var ferdig bygget, og forskjellige utilfredsstillende forhold på det alternative hotell hvor
gjestene ble innkvartert.

Nemndas flertall har i de tidligere sakene anbefalt at klagerne får et prisavslag tilsvarende
30% av reisens pris, mens mindretallet har anbefalt 50%.

Nemndas vedtak i sak nr. 244/11 (FTU-2011-244) vedlegges til orientering.

Nemnda finner ikke grunnlag for å bedømme nærværende sak annerledes enn tidligere saker
og anbefaler derfor et prisavslag på 30%. Av partenes fremstilling for nemnda er det noe
uklart om dette er en kompensasjon som allerede er utbetalt.

Vedtak:

Reklamasjonsnemnda for pakkereiser anbefaler at klager gis et totalt prisavslag tilsvarende 30
% av reisens pris.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Hanne Åsell, Star Tour AS

Se FTU-2011-244