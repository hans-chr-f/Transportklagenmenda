Vedtak i Transportklagenemnda - Fly

Sammendrag

Krav om standardkompensasjon som følge av forsinkelse.

Dato
19.04.2017

Saksnummer
2016-00600

Tjenesteytere
Norwegian

Klager har i det vesentlige anført

Klager skulle reise fra Oslo (OSL) til Stavanger (SVG) med Norwegians flyvning DY548 4.
juli 2016 kl. 20.30. Flyvningen skulle ankommet Stavanger kl. 21.20, men ankom først kl.
00.50 neste dag. 

Flyselskapet anfører at problemer med radar i det norske luftrommet tidligere på dagen
var årsaken til forsinkelsen. Klager anfører at en slik hendelse ikke kan anfører som en
ekstraordinær omstendighet som fritar selskapet for erstatningsansvar. 

Klager krever på ovennevnte bakgrunn standardkompensasjon på 250 euro i henhold til
EU-forordning 261/2004.

Tjenesteyterne har i det vesentlige anført
Norwegians flyvning D548 fra Oslo til Stavanger 4. juli 2016 ble forsinket med tre timer
og 30 minutter. Forsinkelsen oppstod som følge av radarproblemer på kontrollsentralene
i Røyken og Stavanger som påvirket flere flyvninger sør for Ålesund denne dagen. 

Selskapet viser til fremlagt Movement Log og nyhetsartikkel. 

Radarproblemene påvirket all lufttrafikk sør for Ålesund og var en omstendighet som
ikke kunne påvirkes av flyselskapet. Flyselskapet kan derfor heller ikke holdes ansvarlig.
Flyselskapet er unntatt fra forpliktelsene til å betale kompensasjon eller ekstrautgifter
dersom uregelmessigheten er forårsaket av en ekstraordinær omstendighet. Hendelser
som ikke er forårsaket av en handling eller unnlatelse fra flyselskapet må anses for å
være ekstraordinære omstendigheter. Alle krav vurderes i henhold til EU-kommisjonens
retningslinjer om ekstraordinære omstendigheter.

Flyselskapene er unntatt fra videre kompensasjon hvis forsinkelsen er under 3 timer eller
årsaken til forsinkelsen er ekstraordinære omstendigheter utenfor flyselskapets kontroll
som forhindrer flyvningen, jf. EU-domstolens dom i C-402/07 (Sturgeon-dommen). 

Norwegian anfører at radarproblemer som medfører driftsproblemer er utenfor
flyselskapets kontroll. 

Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke har
vært mulig for dem, jf. Montrealkonvensjonen art. 19 og luftfartsloven § 10-20.

Norwegian avviser på ovennevnte grunnlag klagers krav om standardkompensasjon i
henhold til EU-forordning 261/2004.

Nemnda bemerker

DY548 fra Oslo (OSL) til Stavanger (SVG) 4. juli 2016 kl. 20.30 ble forsinket med tre timer
og 30 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

På bakgrunn av fremlagte dokumenter i saken, legger nemnda til grunn at forsinkelsen
den aktuelle kvelden skyldtes radarproblemer ved kontrollstasjonene i Røyken og
Stavanger tidligere på dagen, som førte til følgeforsinkelser utover kvelden. Dette må
anses som en ekstraordinær omstendighet som ikke flyselskapet kunne påvirke, og som
ikke kunne vært unngått til tross for at alle rimelige tiltak var truffet.
Klager har etter nemndas syn derfor ikke krav på standarderstatning.

Vedtak

Transportklagenemnda - fly anbefaler ikke at klager gis medhold.