Vedtak i Transportklagenemnda - Fly

Sammendrag

Krav om erstatning for utskriving av billett på feil navn.

Dato
15.05.2013

Saksnummer
037/13F

Tjenesteyter
Internasjonal Tours AS

Klager har i det vesentlige anført:

Klager bestilte en reise fra Milano til Kuala Lumpur t/r på Internasjonal Tours AS sine
nettsider. Navnet på den som skulle reise og navnet på den som skulle betale ble nøyaktig
skrevet inn. Ved en feil ble betalers navn registrert som den reisende. Dette må være en
feil på Internasjonal Tours nettsider. Klager fylte ut korrekt navn på den reisende og på den
betalende ved bestilling.

Klager krever at Internasjonal Tours AS erstatter billetten, kroner 3 276.

Det vises for øvrig til klagers brev.

Internasjonal Tours AS har i det vesentlige anført:

Internasjonal Tours AS understreker at ved bestilling på deres nettsider foregår alt
automatisk. Selskapet viser til fremlagt dokumentasjon på klagers bestilling.

All informasjon blir registrert av klager selv. Internasjonal Tours AS kan ikke endre på det
klager har fylt ut selv på nettsidene deres.

På grunnlag av ovennevnte kan Internasjonal Tours AS ikke imøtekomme klagers krav.

Nemnda bemerker:

Ved bestilling av flybilletter på itours.no må en først fylle inn navnet til den som skal reise.
Deretter fyller man inn navnet til den som skal betale billetten.

En bestillingsbekreftelse utarbeides automatisk og sendes til den som er ført opp som betaler
av billetten. I dette tilfellet ble bestillingsbekreftelsen sendt til A. Det fremkommer videre av
bestillingsbekreftelsen at det er B som skal reise.

Det er ikke noe som underbygger klagers mistanke om at det har blitt en ombytting i
Internasjonal Tours systemer. Nemnda finner det mest sannsynlig at klager har fylt ut
skjemaet feil. Nemnda kan ikke se at Internasjonal Tours kan lastes for dette, og finner ikke å
kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.