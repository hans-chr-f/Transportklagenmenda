Vedtak i Transportklagenemnda - Fly

Sammendrag

Krav om refusjon av ekstra utgifter som påløp grunnet kansellering.

Dato
30.01.2017

Saksnummer
2016-00256

Tjenesteytere
Ryanair

Klager har i det vesentlige anført

Klager skulle reist fra Palma, Mallorca til Rygge den 31. mars 2016 kl. 19:55.

Grunnet flyvelederstreiken i Frankrike ble avgangen kansellert. Klager fikk da tilbudet om
ombooking til neste mulige avgang den 5. april. Dette resulterte i at klager booket nye
billetter med SAS til Oslo samme dag. 

Klager krever derfor at Ryanair refunderer utgiftene for billettene med SAS, og
kostnadene for transporten fra Gardermoen til Rygge, pålydende NOK 1 909.

Tjenesteyterne har i det vesentlige anført
Den kansellerte flyvningen med FR8515 fra Palma til Rygge den 31. mars ble kansellert
grunnet flyveleder streik i Frankrike, og det var derfor utenfor selskapets kontroll. 

Ryanair etterstreber å tilby punktlige og trygge flyvninger, derimot er det enkelte
omstendigheter som er utenfor selskapets kontroll og kan skape forsinkelser, i dette
tilfellet streik. Selskapet beklager at klagers flyvning var en av de som ble rammet, selv
om alle rimelige tiltak ble truffet for å forhindre den kansellerte flyvningen. Klager valgte
å få refundert beløpet for de ubrukte billettene, og selskapet kan derfor ikke holdes
ansvarlig for de kostnadene som påløp ved bruk av alternative reiseruter.

Som et lavkostnads flyselskap kan ikke Ryanair akseptere kjøp av full-pris billetter med
alternative flyvninger, uten at det skjer i henhold til avtale med Ryanair. Siden klager
i denne saken valgte å få de originale billettene refundert, pålydende 379,00 NOK
foreligger det ikke noe mer ansvar Ryanair etter EU-forordning 261/2004 i denne saken. 

Ryanair kan på grunnlag av ovennevnte ikke imøtekomme klagers krav.

Nemnda bemerker

Partene ser ut til å være enige om at klageren skulle reist fra Palma til Rygge 31.03.2016
kl 1955, og at denne flyvningen ble kansellert 30.03.2016. Klageren fikk tilbud om retur
05.04.2016, men kjøpte ny billett med SAS til Gardermoen 31.03.2016. Han har fått den
kansellerte flyreisen refundert med 379 kroner, men krever nå utgiftene til den nye
billetten og transport fra Gardermoen til Rygge erstattet med i alt 2 288 kroner.  

Kansellering gir rett til erstatning med mindre flyselskapet godtgjør at innstillingen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet, jf EU-forordning 261/2004 artikkel 5. Det er flyselskapet som
må godtgjøre at det forelå en slik ekstraordinær omstendighet, og flyselskapet må videre
godtgjøre at de har truffet alle rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses for å ligge utenfor dets kontroll. Forordningen sier heller ikke om det skal /
bør skilles mellom streik i eget selskap eller streik hos andre.

Streik hos tredjemann som her faller etter fast nemndspraksis utenfor flyselskapets
ansvarsområde. Nemnda finner det godtgjort at kanselleringen skyldtes streik. Dette
går frem av både dokumentasjonen som selskapet har lagt frem og av massemedia.
Nemnda legger til grunn at SAS kunne fly denne dagen fordi deres flyvning var
tildelt en annen slot. Nemnda finner det også godtgjort at kanselleringen ikke kunne
vært unngått selv om alle rimelige tiltak var truffet. Klageren har således ikke rett til
standarderstatning. Det er da heller ikke krevd. 

Ved kansellering skal passasjeren få valget mellom refusjon og omruting, jf EU-
forordningen artikkel 8. 

Flyselskapet tilbød omruting 05.04.2016. Etter nemndas syn er ikke kravet til omruting
snarest mulig i relasjon til artikkel 8 nr 1 bokstav b) tilfredsstilt ved dette tilbudet, jf
eksempelvis FLYKN-2015-1162. Passasjeren har kjøpt ny billett hos et annet flyselskap
med utreise 31.03.2016 til 2 048 kroner. Han fikk også en ekstra kostnad til flybuss med
240 kroner. Flyselskapet ser verken ut til å ha bestridt beløpene eller at den nye reisen
skjedde på tilsvarende transportvilkår i forordningens forstand. Nemnda anbefaler etter
dette at Ryanair erstatter utgiften til ny billett med fradrag av prisen for den kansellerte
billetten som skal være refundert, det vil si med 1 909 kroner.

Vedtak

Transportklagenemnda-fly anbefaler at flyselskapet erstatter klagerens merutgifter til
nye billetter som følge av kanselleringen med 1 909 kroner.