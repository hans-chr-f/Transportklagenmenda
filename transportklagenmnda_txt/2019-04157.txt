Vedtak i Transportklagenemnda - Fly

Sammendrag

Krav om standarderstatning på grunn av forsinkelse

Dato
05.06.2020

Saksnummer
2019-04157

Tjenesteytere
SAS

Klager har i det vesentlige anført

Klager og hans sønn skulle reise med SK803 fra Oslo til London Heathrow kl. 07.55 den
3. juli 2019. De hadde gjennomgående billetter med videre forbindelse med United
Airlines fra London til San Francisco og Honolulu samme dag. Ved innsjekkingen på
Gardermoen sto det bare en person, og innsjekkingen tok derfor lang tid. Flyet til London
ble derfor forsinket. Da de ankom Heathrow fikk de ingen hjelp av kabinpersonalet
til å komme først av flyet. De hadde kun håndbagasje og ville rukket neste flyvning
dersom kabinpersonalet hadde vist mer velvillighet. Klager mener det var forsinkelsen i
innsjekkingsskranken og ikke i passkontrollen, som var årsaken til at avgangen fra Oslo
ble forsinket.

Siden de ikke rakk flyvningen med United Airlines videre til San Fransisco, ble de omrutet
til samme reiserute neste dag. De ankom Honolulu med en forsinkelse på 24 timer.
Klager krever standarderstatning på 600 euro pr. person i henhold til EU-forordning
261/2004 for forsinkelsen.

Tjenesteyterne har i det vesentlige anført
Dessverre ble klagers flyvning SK803 fra Oslo/Gardermoen forsinket med 23 minutter
på grunn av lange køer i passkontrollen (dokumentkontroll). Dette medførte at klager
og hans reisefølge mistet sin forbindelse med UA900 fra Heathrow til San Francisco. SAS
viser til utskrift av informasjonen i trafikkloggene og bookingsystemet.

Det er politiet som er ansvarlig for bemanning i passkontrollen, og SAS har ingen
påvirkning på dette. Besetningen om bord på flyet kan kun anmode medpassasjerene
om å slippe forbi passasjerer med dårlig tid. Flyet var helt fullt så det var heller ikke mulig
å flytte noen frem i kabinen. Klager ble omrutet til første ledige avgang frem til Honolulu
via San Francisco. Klager ankom Honolulu ca 24 timer forsinket.

Med bakgrunn i ovennevnte kan vi ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

SAS har vist til at det var svært lang kø i passkontrollen på Gardermoen denne dagen,
og at dette var årsaken til at SK803 ankom London Heathrow 23 minutter forsinket.
Klager har anført at forsinkelsen skyldtes at innsjekkingen tok for lang tid fordi det
kun var én person til å betjene den. Klager avviser SAS' anførsel om at det var lang
kø i passkontrollen som var årsaken. SAS har ikke kommentert opplysningen om at
innsjekkingen til SK803 tok for lang tid.

Køer i passkontrollen på Gardermoen ligger utenfor flyselskapets kontroll. SAS har
lagt frem utskrift fra trafikkloggen som viser at SK803 hadde en forsinkelse på 23
minutter som skyldtes " Immigrations, Customs, Health - Late passengers due Schengen
immigration, or passport control". SAS har ikke kommentert klagers anførsel om at det
kun var én person til å betjene innsjekkingen til denne flyvningen og at innsjekkingen tok
veldig lang tid. 

Nemndas flertall - leder og forbrukerrepresentantene -  kan på bakgrunn av de
foreliggende opplysninger ikke se bort fra at for lav bemanning ved innsjekkingen var
en medvirkende årsak til at SK803 ankom forsinket til London Heathrow. Tilstrekkelig
personalressurser til innsjekking ligger innenfor flyselskapets kontroll. Følgelig kan ikke
SAS anses å ha godtgjort at forsinkelsen alene skyldtes køen i passkontrollen denne
dagen. 

Mindretallet - bransjerepresentantene - har et annet syn:
SAS henstiller sine kunder om å beregne god om man skal sjekke inn bagasje,
de henviser til at manuell innsjekking åpner to timer før avgang. Det er spesielt
viktig i forbindelse med høysesonger at man følger flyselskapets anbefalinger og
retningslinjer.  Flyselskapet har fremlagt dokumentasjon av hendelsen som viser at
forsinkelsen var forårsaket av driftsproblemer på flyplassen. Det er lufthavnens ansvar
å opprettholde forsvarlig drift av flyplassen. Videre har SAS fremlagt en movement log i
hvor forsinkelseskoden er AG er loggført. Dersom bemanningsproblemer ved innsjekk
hadde vært problemet, ville kodene PD eller PL (late check-in) blitt benyttet.

Etter dette er det nemndas syn at forsinkelsen gir rett til erstatning. Nemnda anbefaler
derfor at SAS utbetaler standarderstatning på 600 euro pr. person til klager og hans
sønn.

Vedtaket er fattet med den dissens som fremgår over.

Vedtak

Transportklagenemnda anbefaler at SAS utbetaler standarderstatning på 600 euro per
person til klager og hans sønn.