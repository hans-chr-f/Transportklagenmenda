Vedtak i Transportklagenemnda - Fly

Sammendrag

Krav om refusjon av gebyr som ble lagt til
totalbeløpet etter at klager hadde bekreftet reisen.

Dato
27.10.2017

Saksnummer
2017-00335

Tjenesteytere
Gotogate - Marco Polo

Klager har i det vesentlige anført

I januar 2017 brukte klager søkemotoren Momondo for å finne billigste reise på nett.
Flere reisebyråer kom opp, klager valgte til slutt Gotogate som kunne tilby en pris på
kroner 8 670 for en reise for to personer t/r Oslo - Iguazu Falls i Argentina for reise 9.
mars 2017. Klager bekreftet totalprisen på kroner 8 670 og gjennomførte kjøpet. Det
var ingen opplysninger om gebyr, klager stiller seg derfor svært kritisk til at det ble lagt
på kroner 434 etter at klager hadde autorisert at selskapet kunne belaste kroner 8 670.
Klager anser dette for å være ren svindel. 

Klager krever refusjon av gebyr kroner 434.

Tjenesteyterne har i det vesentlige anført
Den 21. januar 2017 bestilte klager en reise t/r Oslo - Iguazu Falls for kroner 9 104. På
betalingssiden valgte klager å betale med sitt Visakort. De prisene som presenteres på
Gotogates hjemmeside forutsetter at det betales med Maestro. Dersom man velger
å betale med kredittkort vil et gebyr tilkomme. Dette gebyret kommer tydelig frem i
prisbildet før man gjennomfører kjøpet. Det vises til fremlagt dokumentasjon på hvordan
betalingsbildet ser ut. 

Før kjøpet gjennomføres må man også krysse av for at man har lest regler og vilkår, og
for at man godkjenner totalbeløpet. I vilkårene kommer det frem at dersom man betaler
med kredittkort kan det tilkomme et gebyr. Videre står det at gebyret kommer frem før
kjøpet fullføres og at det ikke er refunderbart. 

Gotogate kan på grunnlag av ovennevnte ikke imøtekomme klagers krav om refusjon av
gebyr.

Nemnda bemerker

Nemnda mener at klageren har godtatt å betale gebyret 434 kroner: 

Det fremgår av reisevilkårene som klageren aksepterte ved bestillingen at det påløper
gebyr ved betaling med kort eller nettbank. Størrelsen på gebyret fremkom før
bestillingen ble gjennomført. Klageren valgte likevel å gjennomføre kjøpet. En samlet
nemnd mener etter dette at klageren ikke har krav på å få refundert gebyret, jf
eksempelvis FLYKN-2016-47.

Nemnda mener at den ikke har grunnlag for å ta stilling til gebyrets størrelse:

En samlet nemnd mener at den ikke har grunnlag for å ta stilling til gebyrets størrelse.
Et flertall - lederen og flyselskapenes representanter - mener at det ligger utenfor
nemndas mandat å ta stilling til gebyrets størrelse, jf FLYKN-2015-38, FLYKN-2015-219,
FLYKN-2015-912 og FLYKN-2016-472.

Mindretallet - forbrukernes representanter - begrunner dette med at nemnda ikke har
forutsetning for å ta stilling til om gebyret overstiger betalingsmottakerens faktiske
kostnad ved bruk av betalingsinstrumentet i denne saken, jf finansavtaleloven § 39 b.

Vedtak

Transportklagenemnda - fly anbefaler ikke at klageren gis medhold.