Vedtak i Transportklagenemnda
- Kollektivreiser

Sammendrag

Billett kjøpt for sent

Dato
08.05.2020

Saksnummer
2020-00436

Tjenesteytere
Ruter

Klager har i det vesentlige anført

Klagers representant, hans mor, forklarer at sønnen hennes tok T-banen fra Tøyen den
9. desember 2019 da han ble ilagt gebyr. Representanten forklarer at 5 gutter fra samme
klasse løp til T-banen for å rekke den etter en skoletur på museum. Representanten
anfører at de fullførte bestillingen når de gikk på T-banen og da de kom ombord møtte
de kontrollørene. Videre forklarer representanten at 3 fikk gebyr og 2 fikk ikke gebyr. 

Representanten mener det helt klart er et tvilstilfelle i denne situasjonen, noe som blir
bekreftet ved at to av ungdommene ikke ble ilagt gebyr, mens de 3 andre ble det. Videre
hevder representanten at det var helt tydelig i tilfellet vedrørende hennes sønn at det
ikke skulle blitt ilagt gebyr. Representanten mener det viser forskjellsbehandling. Klager
mener det burde være lik behandling av de 5 som reiste og bestilte billett sammen. 

Representanten legger til at klager alltid har hatt billett på sine reiser. Selv om det ikke
er mange reiser i Oslo, har han alltid hatt billett på offentlig transport. Representanten
mener dette beviser at det ikke var noe forsøk på å snike. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr på T-banelinje 2 fra Tøyen 9. desember 2019 fordi han bestilte
billetten etter at kontrollen hadde startet. Klager har sendt inn en kopi av billett som ble
kjøpt kl. 11:45 og var gyldig fra kl. 12:02. Ifølge sanntidslogg var T-banen på Tøyen fra kl.
11:43:42 til kl. 11:44:46.

På alle Ruter sine stasjoner med kontrollsone er det tydelig merket at man skal ha billett
ved passering. Billetten må være bekreftet og nedtellingen startet før man passerer
kontrollsonen på stasjonen.

På grunn av merknader på gebyret kan Ruter se at det ble ilagt to andre gebyr og disse er
heller ikke frafalt. 

Etter at Ruter har mottatt klagers representant sin kommentar til Ruter sitt tilsvar legger
Ruter til at ved behandling av billettkontrollsaker forholder Ruter seg til det gebyret det
klages på og kommenterer ikke hendelser i forhold til andre reisende. Hovedregelen er
at alle som ikke har gyldig billett blir ilagt gebyr. Kontrollørene kommer enkelte ganger i
situasjoner hvor det må utvises skjønn og de har mandat til å foreta en vurdering i hvert
enkelt tilfelle. Dette er alltid vanskelig og en rekke variabler vurderes. Ruter legger også
til at de har i tidligere svar har beklaget at klager hadde en dårlig opplevelse i denne
kontrollen. 

Ruter ser ingen grunn til frafall av dette gebyret.

Nemnda bemerker

Klager ble ilagt gebyr på T-banen den 9. desember 2019 fordi han hadde kjøpt billett for
sent.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning. Klager sin billett ble bestilt
kl. 11:45 og var gyldig fra kl. 12:02, og T-banen forlot Tøyen T-banestasjon kl. 11:44:46.
Klager sin billett ble kjøpt etter passering av kontrollsonen på Tøyen T-banestasjon, og
etter at T-banen hadde kjørt. Vilkårene for å ilegge gebyr var tilstede. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda er kjent med at kontrollørene har en viss myndighet til å utøve skjønn ved
kontroller. Nemnda har ikke grunnlag for å overprøve vurderingene i det enkelte tilfelle.

Saken er behandlet med én forbrukerrepresentant i medhold av
transportklagenemndforskriften §5-5 (5).

Vedtak

Transportklagenemnda for kollektivtransport finner ikke å kunne anbefale at klager gis
medhold.