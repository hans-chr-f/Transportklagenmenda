Vedtak i Transportklagenemnda
- Kollektivreiser

Sammendrag

Frafall av gebyr ved reise med buss

Dato
29.08.2019

Saksnummer
2019-01655

Tjenesteytere
Brakar

Klager har i det vesentlige anført

Klager reiste med buss fra Fjell skole i retning av Fjell kiosk. Om bord i bussen ble klager
stoppet i kontroll hvor hun fortalte at hun var på vei til å kjøpe billett fordi hun ikke
rakk det før bussen kom. Først fikk hun beskjed om at hun slapp med en advarsel, men
da kontrolløren registrerte at klager måtte legge inn nytt betalingskort ble hun likevel
ilagt gebyr. Hele hendelsen opplevde klager som urettferdig, spesielt når hun gikk inn i
bussen ved føreren og fortalte hun skulle kjøpe billett med Brakar sin billettapplikasjon. 

Klager ber om at Brakar refunderer gebyret pålydende kroner 950.

Tjenesteyterne har i det vesentlige anført
Klager ble ilagt gebyr på bussen 10. april 2019 fordi hennes billett ble kjøpt for sent. 

Ifølge kontrolløren hadde klager ikke gyldig billett da hun gikk om bord i bussen, og
startet billettkjøp da kontrolløren tok kontakt. Klager sa at hun ikke hadde tid til å kjøpe
billett før bussen kom og hun ville kjøpe på bussen. Kontrolløren sa det var greit fordi
han trodde passasjeren bare skulle trykke på kjøp. Men klager måtte legge inn nytt kort
og kontrolløren sa at det ikke var greit, og tilleggsavgift ble skrevet. 

Brakar ser ingen grunn til at klager skal slippe gebyret og opprettholder derfor
avgjørelsen i saken.

Nemnda bemerker

Klager ble ved kontroll 10. april 2019 ilagt gebyr fordi hun kjøpte billett for sent.

Ifølge Brakars transportvedtekter pkt. 4 skal billetter løses eller kort fremvises ved
påstigning. Reisende som ved kontroll ikke kan vise gyldig billett, plikte å betale
tilleggsavgift, jf. vedtektene pkt. 5. 

Nemnda viser til at klager har erkjent at hun ikke hadde rukket å kjøpe  billett før hun
gikk på bussen.

Ifølge kontrolløren  begynte klager å kjøpe billett da kontrolløren tok
kontakt. Kontrolløren sa først at det var greit da han trodde passasjeren bare skulle
trykke på kjøp. Klager måtte imidlertid legge inn nytt kort, og hun ble da ilagt gebyr. 

Nemnda bemerker at klager ved kontrollen ikke kunne vise billett og vilkårene for å
ilegge gebyr var til stede. 

Etter nemndas syn var kontrollørene forståelsesfull og unnlot å ilegge tilleggsavgift da
han regnet med at hun bare skulle trykke på en knapp. Situasjonen viste seg imidlertid å
være annerledes da klager ikke hadde noe betalingskort klart. 

Nemnda kan ikke se at det er grunnlag for å anbefale at tilleggsavgiften frafalles.

Vedtak

Transportklagenemnda for kollektivtransport finner ikke å kunne anbefale at klager gis
medhold