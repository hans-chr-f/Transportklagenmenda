Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.08.2018

Saksnummer
2017-02947

Tjenesteytere
SAS

Klager har i det vesentlige anført

Klager skulle reise fra Trondheim til Longyearbyen via Tromsø t/r den 18. - 21. april 2017.
Hun betalte reisen med 64 000 eurobonuspoeng og 1 130 kroner. 

SK4556 fra Trondheim til Tromsø gikk etter ruteplanen, men SK4414 fra Tromsø til
Longyearbyen ble kansellert. Klager ble booket om til dagen etter og gikk glipp av
forhåndsbetalte arrangementer på Svalbard. 

Klager krever standarderstatning 400 euro per person i henhold til EU-forordning
261/2004. Videre krever hun refusjon av utgifter til billetter, arrangementer og
avbestillingsgebyr fra hotell på Svalbard, tilsammen kroner 6 510. Klager krever også 64
000 bonuspoeng. SAS vil kun tilby svenske kroner 870. 

Det vises for øvrig til klagers brev.

Tjenesteyterne har i det vesentlige anført
SK4414 skulle operere ruten Oslo - Tromsø - Longyearbyen den 18. april 2017. Grunnet
vanskelige landingsforhold og dårlig sikt i Tromsø ble flyet omdirigert til Kiruna. SAS viser
til fremlagt dokumentasjon som viser at flere fly ikke kunne lande på Tromsø lufthavn på
samme tidspunkt grunnet værforholdene, sterk vind og snøbyger. SAS viser til fremlagte
værrapporter. 

For å unngå at mannskapet gikk ut på arbeidstid ble det besluttet å fortsette flyvningen
fra Kiruna direkte til Longyearbyen. Dessverre medførte det at passasjerer ble stående
igjen i Tromsø. 

Hendelsen er ikke kompensasjonsberettiget da årsaken til forsinkelsen var
ekstraordinære omstendigheter utenfor SAS' kontroll. 

Da SK4414 var det eneste flyet som var planlagt å gå fra Tromsø til Longyearbyen
den aktuelle dagen var det ingen avganger klager kunne bookes om til. Det ble satt
opp et erstatningsfly påfølgende dag som fraktet strandede passasjerer fra Tromsø til
Longyearbyen. 

SAS har refundert klagers dokumenterte utgifter til mat og drikke i ventetiden, men kan
på grunnlag av ovennevnte ikke imøtekomme hennes krav utover dette. 

Det vises for øvrig til SAS brev.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Værforhold som påvirker flytrafikken ved at det ikke er mulig å lande / ta av, ved at det
oppstår overbelastning på flyplassen med mer, kan være en ekstraordinær omstendighet
i forordningens forstand som medfører at den reisende ikke har krav på erstatning. Dette
må vurderes konkret.

Nemnda mener at flyselskapet SAS har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagerens flygning mellom Tromsø og Longyearbyen
ble kansellert som følge av tåke ved Tromsø lufthavn. Flyet som skulle operere klagers
flyvning fra Tromsø til Longyearbyen kom fra Oslo. Grunnet landingsforholdene i Tromsø
ble flyet omdirigert til Kiruna. For å unngå at crewet gikk ut på lovpålagt arbeidstid, ble
det besluttet at flyet skulle fly direkte fra Kiruna til Longyearbyen. 

At crewet risikerte å gå ut på arbeidstid var en direkte følge av dårlige landingsforhold i
Tromsø. SAS kunne ikke gjort noe for å forhindre værforholdene. 

Klageren har etter dette ikke rett til standarderstatning. 

Klager og hans reisefølge fikk plass på oppsatt erstatningsfly påfølgende dag. Nemnda
anser dette etter forholdene å være innen rimelig tid, da det er begrenset med flytrafikk
mellom fastlandet og Svalbard. 

Klager krever videre dekket forhåndsbetalt hotell og arrangementer på Svalbard. Slike
utgifter er ikke dekningsmessige etter EU-forordningen.
Nemnda mener at flyselskapet heller ikke kan holdes ansvarlig for disse utgiftene i
medhold av luftfartsloven § 10-20, og viser til begrunnelsen for at klageren ikke har
rett til standarderstatning; Flyselskapet må sies å ha godtgjort at det har tatt alle
forholdsregler som med rimelighet kan kreves også i luftfartslovens og Montreal-
konvensjonens forstand.

Vedtak

Transportklagenemnda - fly anbefaler ikke at klageren gis medhold.