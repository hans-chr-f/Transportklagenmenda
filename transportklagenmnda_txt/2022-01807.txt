Tjenesteyter følger ikke vedtaket i saken (29.11.2022)
Kommentar fra tjenesteyter:

Norwegian har opplyst at flyselskapet kun kan utbetale 5% grunner rekonstruksjonen
selskapet har vært igjennom. 

Vedtak i Transportklagenemnda - Fly

Sammendrag

Refusjon av flybilletter kansellert grunnet covid-19.
Krav om at Cash Points omgjøres til kontant refusjon.

Dato
15.11.2022

Saksnummer
2022-01807

Tjenesteytere
Norwegian Air Shuttle

Klager har i det vesentlige anført

Klager (tre personer) hadde bestilt flybilletter med Norwegian for reise t/r Denver -
København via London 29. september - 15. oktober 2020. Pris USD 2 301,02.

Den 31. juli mottok klager e-post fra klager med informasjon om at reisen var kansellert.
Klager kunne velge mellom full refusjon eller refusjon i form av CashPoints + 20 % av
billettenes verdi. Klager valgte sistnevnte. 

I ettertid har Norwegian stanset all flyvning til og fra USA. For klager som er bosatt i USA,
får derfor ikke benyttet sine CashPoints. 

Klager krever at CashPoints omgjøres til kontant refusjon.

Tjenesteyterne har i det vesentlige anført
Den 30. juni sendte Norwegian e-post til klager med informasjon om at hennes
flybilletter var kansellert som en følge av covid-19 pandemien. Klager fikk valget mellom
full refusjon eller refusjon i form av CashPoints + 20 % av flybillettenes verdi. Klager
valgte CashPoints.

Før klager fikk gjennomført valget måtte hun krysse av for å ha lest regler og vilkår. Her
kommer det frem at dersom man velger verdivouchere kan man ikke senere omgjøre
disse til kontant refusjon.

Norwegian kan ikke imøtekomme klagers krav.

Nemnda bemerker

Flyselskapet informerte klager om kanselleringene mer enn 14 dager før planlagt avreise.
Kanselleringene gir dermed ikke rett til standarderstatning etter EU-forordning 261/2004,
jf. forordningens jf. artikkel 5 punkt 1. bokstav c) i).

En kansellert avgang gir passasjeren rett til refusjon av billettprisen eller omruting.
Dersom passasjeren har valgt refusjon av billettene så skal dette skje innen 7 dager.
Refusjon i form av vouchere, herunder CashPoints, er akseptabelt dersom passasjeren
har valgt dette. I denne saken er det ikke bestridt at klager ble tilbudt refusjon både i
form av penger og CashPoints, og at klager valgte CashPoints. Spørsmålet for nemnda
er om klager kan kreve omgjøring til refusjon i form av penger grunnet de endrede
forutsetninger/vilkår for bruk av CashPoints. Klager har særlig bemerket at Norwegian
har lagt ned sine USA-ruter og at dette ikke var informert om eller var et tema da klager
valgte CashPoints som refusjon med den hensikt å utsette reisen til etter pandemien. 

Nemnda viser til EU-kommisjonens veileder om covid-19 "KOMMISSIONENS
HENSTILLING (EU) 2020/648 af 13. maj 2020 om vouchers, som passagerer og rejsende
får som alternativ til tilbagebetaling af aflyste rejse- og transporttjenester i forbindelse
med covid-19-pandemien", der det i punkt 4 heter:

"Hvis vouchere har en gyldighedsperiode, der er længere end 12 måneder, bør
passagerer og rejsende senest have ret til at anmode om at få pengebeløbet
tilbagebetalt 12 måneder efter udstedelsen af den pågældende voucher. De bør til
enhver tid derefter have samme ret, for så vidt andet ikke er bestemt i gældende
lovbestemmelser om tidsbegrænsning. Operatører og arrangører kunne overveje at
gøre det muligt at få tilbagebetalt værdien af vouchere på et tidligere tidspunkt end 12
måneder efter udstedelsen, hvis den pågældende passager eller rejsende anmoder
herom."

Gyldighetsperioden for CashPoints er mer enn 12 måneder, og det er mer enn 12
måneder siden refusjonen i CashPoints ble gitt klager. Det følger dermed av EU-
kommisjonens veileder om covid-19 at klager bør ha rett til å be om å få refusjon i
penger isteden. 

På bakgrunn av dette vil nemnda anbefale at Norwegian refunderer hele billettprisen til
klager. De utstedte CashPoints, inkludert 20%-tillegget, kan da slettes.

Vedtak

Transportklagenemnda anbefaler at Norwegian refunderer billettprisen til klager. De
utstedte CashPoints kan da slettes.