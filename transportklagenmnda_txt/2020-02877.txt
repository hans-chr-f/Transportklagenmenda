Vedtak i Transportklagenemnda - Fly

Sammendrag

Krav om refusjon av billettprisen grunnet avbestilling. Klager
bor i Sverige og hadde bestilt avreise fra Norge. Grensen

mellom Norge og Sverige ble stengt og klager måtte kansellere.

Dato
21.06.2021

Saksnummer
2020-02877

Tjenesteytere
Norwegian Air Shuttle
Supersaver

Klager har i det vesentlige anført

Klager og tre andre (som bor i Sverige) hadde billetter tur-retur Oslo - Tromsø med
avgang den 21. mai 2020 og retur den 24. mai 2020. Grunnet covid-pandemien stengte
grensen mellom Norge og Sverige, og det var det ingen mulighet for klager med
følge å komme seg til flyplassen i Oslo. Klager kansellerte derfor reisen via skjema
på Supersavers nettside den 1. mai og mottok en automatisk bekreftelse på dette.
Da klager tok kontakt med Supersaver den 19. mai for å forsikre seg om at reisen
faktisk var registrert som kansellert, fikk han beskjed om at den ikke var avbestilt.
Supersaver forklarte at det ikke var sendt henvendelse om kansellering til Norwegian
fordi flyvningen gikk som normalt. Klager viste til det faktum at grensen mellom Norge og
Sverige var stengt, og at han uttrykkelig hadde nevnt dette i skjemaet til Supersaver. 

Klager krever at billettene refunderes.

Tjenesteyterne har i det vesentlige anført
I denne saken er Supersaver og Norwegian Air Shuttle ASA innklagde tjenesteytere. 

Supersaver har inngitt følgende tilsvar til nemnda: 
Bestillingen er booket via Svenske Resegruppen AB og er dermed en del av det
svenske selskapet. Dette sakstilfellet er derfor allerede blitt behandlet i Allmänna
Reklamationsnämnden (ARN) (ärende nummer2020-15061), der svensk nemnd fattet et
vedtak 14. september 2020 hvor klager ikke fikk medhold i sitt krav. 

Supersaver viser til ARN sin begrunnelse for avgjørelsen: 

"En resebyrå har i egenskap av förmedlare av biljetterna inget ansvar för
transportprestationen uten ansvarar bare för fel och försummelser i själva
förmedlingsuppdraget. Några sådana brister är det inte fråga om i dette ärende. Inte
heller i övrigt har det i ärendet fremkommit någon omständighet som skulle medföra att
resebyråan skulle vara skyldigt att svara för återbetalningen av biljettpriset. Kravet mot
resebyråan ska därfor avslås."

Supersaver er ikke en del av reiseavtalen og bør derfor avskjæres fra videre håndtering
av klagen. 

Norwegian Air Shuttle har inngitt følgende tilsvar til nemnda: 
Klager har fremsatt krav om refusjon av billetter for fire passasjerer, for strekningen Oslo
- Tromsø den 21. mai 2020. 

Norwegian viser til vedlagt Movement Log som dokumenterer at den aktuelle flyvningen
opererte i henhold til oppsatt rutetid. 

Norwegian viser videre til at ved endt bestilling må passasjeren huke av for å ha lest
og bekreftet selskapets reisevilkår. Det fremgår av artikkel 6.3.3 at "Bookings must be
cancelled in accordance with the applicable Fare Rules. The Fare Rules will determine
whether or not the fare is refundable. Refunds will be provided in accordance with Article
12." I dette tilfellet hadde klager bestilt ikke-refunderbare LowFare billetter.

Norwegian kan på bakgrunn av overnevnte ikke imøtekomme klagers krav.

Nemnda bemerker

Klager avbestilte selv reisen da grensen mellom Norge og Sverige ble stengt, slik at klager
og reisefølget ikke hadde mulighet til å benytte billettene. Norwegian har bekreftet at
flyvningen opererte som planlagt. EU-forordning 261/2004 om passasjerenes rettigheter
ved nektet ombordstigning, innstilt eller vesentlig forsinket avgang kommer derfor ikke til
anvendelse.

Nemnda vurderer om klager har krav på refusjon av billettene på annet grunnlag.

Klager kunne ikke benytte seg av billettene, og valgte derfor selv å avbestille disse.
I hvilken grad den reisende har krav på refusjon ved egen avbestilling avhenger av
avtalen med flyselskapet og/eller reisebyrået og knytter seg til hvilken billettype som er
kjøpt. I dette tilfellet hadde klager med reisefølge kjøpt LowFare-billetter. Disse er ikke
refunderbare. Klager har derfor ikke rett på refusjon ut over refunderbare skatter og
avgifter. 

Nemnda bemerker at vilkårene for den aktuelle billettypen også gjelder der den reisende
avbestiller som følge av at han ikke kan eller vil reise på grunn av covid-19-pandemien,
herunder der myndighetenes reiserestriksjoner gjør det umulig å benytte billettene.

Vedtak

Transportklagenemnda anbefaler at Norwegian refunderer refunderbare skatter og
avgifter dersom dette ikke allerede er gjort. Ut over dette gis klager ikke medhold.