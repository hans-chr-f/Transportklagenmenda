Vedtak i Transportklagenemnda
- Kollektivreiser

Sammendrag

Skulle kjøpe billett ombord i bussen

Dato
08.12.2018

Saksnummer
2018-03415

Tjenesteytere
Ruter

Klager har i det vesentlige anført

Klager ble ilagt gebyr fordi han ikke hadde gyldig billett. 

Da bussen ankom holdeplassen var det mange passasjerer som ventet, og det var
mange passasjerer som skulle inn døren ved føreren. Klager gikk derfor inn ved dør
nummer to og beveget seg sakte frem til føreren for å kjøpe billett. Bussen kjørte og
etter et par meter bråstoppet bussen fordi kontrollører skulle på. Kontrollørene gikk inn
fremme ved føreren. Klager befant seg da ca to meter fra føreren, og ble da stoppet i
kontroll og ilagt gebyr for manglende billett. 

Klager viser til at han var på vei til å kjøpe billett, og ber Ruter frafalle gebyret.

Tjenesteyterne har i det vesentlige anført
Klager ble 6. mai 2018 ilagt gebyr på buss 37 fordi han ikke hadde gyldig billett. 

Billetten må kjøpes som det første man gjør når man gjør om bord i bussen, og skal
billett kjøpes om bord må man stige på foran ved føreren. Det er ikke adgang til å sette
seg ned, eller gjøre andre ting, før man velger å gå frem for å betale.

Ruter forholder seg til forklaringen fra kontrolløren som var på stedet. 

Klager har flere gebyr fra tidligere. Ruter mener derfor at han bør være klar over
viktigheten av å ha gyldig billett. 

Ruter kan på bakgrunn av dette ikke se noen grunn til å endre standpunkt i denne saken.

Nemnda bemerker

Klager ble ved kontroll på busslinje 37 den 6. mai 2018 ved Jernbanetorget ilagt gebyr
fordi han ikke hadde billett. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. På Ruters busser
kan man kjøpe billett hos føreren, men dette forutsetter at ombordstigning via den
fremste døren hos føreren. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda bemerker at klager befant seg noe bak i bussen uten gyldig billett. Vilkårene for
å ilegge gebyr var dermed til stede. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold