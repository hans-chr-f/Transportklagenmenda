Vedtak i Transportklagenemnda
- Kollektivreiser

Sammendrag

Refusjon av utgifter til flybilletter

Dato
17.11.2016

Saksnummer
048/16 K

Tjenesteyter
Norgesbuss Ekspress

Klager har i det vesentlige anført:

Onsdag 4. mai tok klager Flybussen fra Teisenkrysset til Gardermoen. Bussen ankom
Teisenkrysset 10 minutter forsinket og ved ankomst Gardermoen var bussen over 20 minutter
forsinket. Klager fikk derfor ikke reise med Norwegian DY 310 kl. 09:20 til Kirkenes. Norwegian
forklarte at når passasjerer kommer under 30 minutter før avgang, vil de ikke komme med.

Det var ingen trafikk eller andre forhold som skulle tilsi at bussen skulle bli så mye forsinket.
Flybussen opplyser at bussen skal bruke ca. 30 minutter fra Helsfyr til Gardermoen. Klager
hadde 80 minutter fra bussavgang til flyavgang. Dvs at bussen var over 20 minutter forsinket.
Forsinkelsen medførte ekstrautgifter på ny flybillett kr 4000,- og tapt billett med Norwegian kr
499,-. Klager har ikke fått svar på sin henvendelse til Norgesbuss.

Klager krever refusjon av ny billett fra Gardermoen til Vadsø.

Norgesbuss har i det vesentlige anført:

Norgesbuss Ekspress beklager at klageren ikke har fått svar på sin henvendelse, som skyldes
en intern misforståelse. Normalt vil Norgebuss Ekspress besvare slike henvendelser innen én
uke.

Når det gjelder den eksakte forsinkelsen framgår det dessverre ikke av Norgesbuss'
vaktrapport at det har vært noen slik forsinkelse eller eventuelt årsaken til dette.

Som det framgår av Norgesbuss Ekspress nettsider forholder Flybussen/Norgesbuss Ekspress
seg til den nasjonale reisegarantiordningen som NHO-transport og Kollektivtrafikkforeningen
har innført. Her påtar transportselskapet seg ansvar for å stille alternativ transport eller dekke
egne kostnader til alternativ transport. I dette tilfellet ville vi ha dekket kundens kostnader
opptil kr 550,- til annen transport til Oslo Lufthavn, taxi, forutsatt at en eventuell forsinkelse
skyldtes forhold innenfor Norgesbuss' kontroll. Samtidig står det følgende; «Reisegarantien
omfatter heller ikke følgeskader av forsinkelsen f.eks. ved at du ikke rekker tannlegetime,
forretningsavtale eller en flyavgang».

Vi må derfor avvise kundens krav om erstatning.

Nemnda bemerker:

Nemnda legger til grunn klagers forklaring om at Flybussen var 20 minutter forsinket ved
ankomst Gardermoen. Norgesbuss har ikke bekreftet, men heller ikke avkreftet at det var slik
forsinkelse.

I reisegarantiordningen som NHO og Kollektivtrafikkforeningen har anbefalt som
bransjestandard er det uttrykkelig sagt at garantien ikke omfatter følgeskader ved
forsinkelser, for eksempel at den reisende ikke rekker en tannlegetime, forretningsreise eller
flyavgang.

Nemnda bemerker at Flybussens formål er å transportere reisende til flyplasser. Forsinkelser
av betydning får ofte store konsekvenser både av økonomisk og på annen måte. Den nevnte
reisegarantien har noe ulike regler enn de som praktiseres for NSB og Flytoget som i noen
utstrekning dekker følgeskader.

Den reisende forutsettes imidlertid etter alle regelverk i rimelig utstrekning å måtte beregner
ekstra tid for det tilfelle at det oppstår mindre forsinkelser.

Klager har i dette tilfellet kun beregnet 20 minutter fra planlagt ankomst flyplass til
innsjekkingen stengte. Planlagt bussankomst var etter klagers opplysninger kl. 08.30 og
innsjekkingen stengte kl. 08.50, dvs. 20 minutter før flyavgang.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda finner ikke å kunne anbefale at klager gis medhold.

Vedtaket er enstemmig.