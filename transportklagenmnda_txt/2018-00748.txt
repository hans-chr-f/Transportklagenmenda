Vedtak i Pakkereisenemnda

Sammendrag

Krav om prisavslag grunnet dårlig internettforbindelse og avstand til strand.

Dato
22.05.2018

Saksnummer
2018-00748

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering i en to-romsleilighet
med balkong eller markterrasse på Hotell Barcarola Club, Puerto del Carmen, Lanzarote i
perioden 05.01.2018 - 12.01.2018. Totalpris kr. 10.216.

Klager var ikke fornøyd med: 
- Internett 
- Beliggenhet

Den betydeligste mangelen ved reisen var avstand til stranden, da det er stor forskjell
på 100 meter og 5-6 minutters gange. Det at Apollo bagatelliserer dette mener klager
forteller om feil holdning og manglende respekt for kundene.

Når det gjelder internettforbindelse, hadde klager ikke forventning om at hastigheten på
nettet skulle være i nærheten av det de har hjemme, men de hadde en forventning om at
det skulle være internettforbindelse i leiligheten når det opplyses fra tjenesteyter. Klager
tok kontakt med resepsjonen på ankomstdagen vedrørende internettproblemene.

Apollos representant tok kontakt med klager per telefonen etter at tekniker skulle ha
vært på stedet. Klager befant seg da i nærheten av bassengområdet. Klager ble spurt
om nettet fungerte bedre, noe de bekreftet der og da. Imidlertid viste det seg etter noen
flere forsøk at nettet ikke fungerte i leiligheten og at det var like dårlig som tidligere. 

Hendelsen med manglende overmadrass, og at de måtte re opp sengene selv var ikke
et stort problem for klager, men de mener dette forteller om manglende kundefokus fra
hotellet.

Klager krever refusjon av 50% av reisens pris.

Det vises for øvrig til korrespondanse fra klager.

Tjenesteyterne har i det vesentlige anført
Klager tok kontakt med Apollos personale lørdag 6. januar kl. 14.27 om dårlig
internettforbindelse. Reiseleder kontaktet hotellet, som opplyser at de ikke har registrert
noen problemer, men at de vil få en tekniker til å sjekke dette på mandag. Mandag
bekrefter klager at internettforbindelsen hadde blitt noe bedre. 

Videre klages det på avstand til strand fra hotellet, som er opplyst til 100 meter. Apollo
er enige i at det er lenger avstand til strendene øst og vest for hotellet, og dette vil bli
rettet på apollo.no. Apollo kan ikke se at det medfører en større mangel at det er 5-6
minutter å gå til stranden. Avstand til strand vil bli endret til 350 meter, som er oppgitt
som korrekt avstand ifølge Apollos personale. 

Apollo har hatt 740 gjester på Barcarola Club denne vintersesongen. I tilbakemeldingene
er det en håndfull som bemerket at WiFi kunne være noe raskere. Det er ingen som har
kommentert avstand til stranden, og det har heller ikke kommet inn noen klager på noen
av disse forholdene. Hotellet scorer 9 av totalt 10 poeng, noe som anses som svært bra.

Når det gjelder manglende overmadrass for den ene i reisefølget, ble dette ordnet i løpet
av noe tid. Overmadrass er oppført som ønskemål på billetten.

Apollo har kompensert med kr. 2.000 for dårlig internettforbindelse og avstand til strand,
noe som utgjør ca. 20% av reisens pris. 

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår
for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes
innen rimelig tid og uten vesentlig ulempe for de reisende, jf. pakkereiseloven § 6-2.
Turarrangøren har etter pakkereiseloven en rett til å avhjelpe mangler.

Det er klaget over svært dårlig internettforbindelse, manglende overmadrass ved
ankomst og over at avstanden til stranden var ca. fire ganger så lang som opplyst på
arrangørens nettsider.  Arrangøren har i ettertid rettet denne opplysningen på sine
nettsider.

Overmadrassene ble levert til rommet på ankomstdagen, men ble lagt igjen i
oppholdsrommet, noe som medførte at klageren måtte re opp sengen for å få plassert
madrassen.

Det fremgår av de generelle vilkårene at internettforbindelsen i sydlige land sjelden er
slik man er vant med fra Norge.  Det er opplyst at den også blir tregere i perioder hvor
hotellet er fullbooket og mange var inne på nettet samtidig. Ut fra de opplysningene som
forelå om internettforbindelse kan nemnda ikke se at dette utgjør en såpass markert
mangel at den bør føre til prisavslag.

Nemnda tar til etterretning at stranden lå 300 – 400 meter lenger bort fra hotellet enn
det som fremgikk av hotellprospektet da klageren bestilt sin reise.

Nemnda finner etter en samlet vurdering at reisen led av mangler.  Avstanden til
stranden var feil oppgitt i hotellprospektet.  De øvrige ankepunktene som er beskrevet
i klagen finner nemnda er forhold som nok teknisk sett utgjør avvik, men som etter
nemndas syn ikke når opp til den relevansterskel loven forutsetter for å gjøre beføyelser
gjeldende.

Nemnda finner etter dette av det prisavslaget som er gitt av arrangøren – ca. 20% av
reisens pris - utgjør et passende avslag.  Nemnda kan derfor ikke anbefale at det gis
ytterligere avslag.

Vedtak

Pakkereisenemnda finner ikke å kunne anbefale at det blir gitt prisavslag ut over det som
allerede er tilbudt av arrangøren.