Vedtak i Transportklagenemnda - Fly

Sammendrag

Krav om standarderstatning og dekket togbillett grunnet forsinkelse og kansellering.

Dato
14.01.2020

Saksnummer
2019-01351

Tjenesteytere
Cobrex Trans
AVIATRADE

Klager har i det vesentlige anført

Klager med reisefølge (til sammen to personer) opplevde uregelmessigheter med sine
flyvninger både på utreisen og hjemreisen.

På utreisen den 28. juli 2018 skulle klager reise med Cobrex Trans' flyvning CBX522 kl.
07.50 fra Barcelona til Rostok.  Flyet ble forsinket med 5 timer og 45 minutter.

På hjemreisen den 4. august 2018 skulle klager fly med Cobrex Trans' flyvning CBX525 kl.
11.40 fra Trondheim til Barcelona. Flyet ble kansellert. Klager ble booket om til et nytt fly
med avgang samme dag kl. 17:45. Ved ankomst Barcelona måtte klager også kjøpe nye
togbilletter for 75 euro. Klager krever dette dekket.

Klager har fremsatt krav om standarderstatning for to personer i henhold til EU-
forordning 261/2004 både for forsinkelsen på utreisen og kanselleringen på hjemreisen,
samt at flyselskapet dekker klagers utgifter til togbilletter. Oppsummert krav for to
personer er 1600 euro i standarderstatning, samt 75 euro for nye togbilletter, til sammen
1675 euro (ca. 17181 NOK).

Tjenesteyterne har i det vesentlige anført
Verken Aviatrade eller Cobrex Trans har svart på sekretariatets anmodning om tilsvar.

Nemnda bemerker

Selskapene Aviatrade og Cobrex Trans har tross oppfordring ikke har avgitt uttalelse
til nemnda. Nemnda treffer med dette vedtak basert på opplysningene som er
fremkommet tidligere i saken, jf. transportklagenemndforskriften § 5-3 tredje ledd. 

Basert på ovenstående legger nemnda til grunn at flyvningen på hjemreisen ble
kansellert. Slik nemnda leser vedlagt reisedokument hadde ikke klager noen
videreforbindelser fra Rostok på samme billett på utreisen. Nemnda konkluderer derfor
med at de ble forsinket mer enn tre timer til sin endelige destinasjon på utreisen.

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. Det samme
gjelder forsinkelser som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet. Det
vises til EU-forordning 261/2004 artikkel 6 jf. artikkel 7 jf. artikkel 5 nummer 3 og EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Hverken Aviatrade eller Cobrex Trans har som nevnt gitt noen redegjørelse eller fremlagt
noen dokumentasjon for at forsinkelsen eller kanselleringen skyldtes ekstraordinære
omstendigheter som ikke kunne vært unngått. Forsinkelsen og kanselleringen gir etter
dette rett til standarderstatning på 400 euro pr. person per flyvning, til sammen 1600
euro. Standarderstatningen er ment å dekke både økonomisk og ikke-økonomisk tap.

Klager har også fremmet krav om at tjenesteyter dekker deres tap i forbindelse med at
de på nytt måtte kjøpe nye togbilletter fra Barcelona til 75 euro. I henhold til flybilletten/
fraktavtalen var klagers endelige destinasjon Barcelona. Et krav om å få dekket togbillett
videre herfra kan dermed ikke anses å gå inn under omrutingskravet jf. EU-forordningen,
og utgiften må uansett anses dekket av standarderstatningen.

Vedtak

Transportklagenemnda-fly anbefaler at Cobrex Trans betaler til klager standarderstatning
med 400 euro per person for både utreisen og hjemreisen, til sammen 1600 euro.