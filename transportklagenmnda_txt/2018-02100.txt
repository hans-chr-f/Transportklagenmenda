Vedtak i Pakkereisenemnda

Sammendrag

Krav om prisavslag grunnet dårlig hotellstandard og beliggenhet i forhold til strand.

Dato
18.10.2018

Saksnummer
2018-02100

Tjenesteytere
Apollo Reiser AS

Klager har i det vesentlige anført

Klager bestilte en pakkereise for to personer med innkvartering i et dobbeltrom
med balkong eller terrasse på Hotel Gran Ventana Beach Resort, Puerto Plata/Den
dominikanske republikk i perioden 29.01.2018 - 13.02.2018. Totalpris kr. 27.536.

Klager var ikke fornøyd med:
- Annet
- Hotellstandarden generelt
- Hotell
- Beliggenhet

Klager hadde planlagt å bestille et enkelt hotell og heller foreta aktiviteter osv. utenfor
hotellet. Men da han ringte Apollo, ble han frarådet dette og anbefalt Grand Ventana
som skulle være meget bra med hensyn til standard, rett på strand, trimrom og fint
bassengområde. 

Hotellet lå fint til ved stranden og hadde et stort bassengområde, men rommet de fikk
tildelt lå i en krok med en leiredam utenfor. Rommet var fuktig og det var mugg overalt.
Klager ga beskjed om dette og neste dag fikk de tildelt et annet rom i etasjen over. Dette
rommet var også fuktig, slitt med rust på ståldeler og mugglukt. Klager klaget og de
skulle se hva de kunne gjøre. Sånn gikk to dager.

Trimrommet var nedslitt, skittent og kun et par av apparatene virket. Klager ga beskjed
til reiselederne om at de ønsket å flytte fra Grand Ventana da hotellet ikke tilsvarte
beskrivelsen. De ville flytte til det rimelige hotellet de først hadde tenkt til å bestille da
det ikke var verdt å betale nesten kr. 28.000 istedenfor kr. 14.000 som de opprinnelig
hadde planlagt, alternativt et annet hotell med standard og beliggenhet som lovet.

Etter å ha brukt halve dagen på kontakt med reiseleder, fikk de neste dag tilbud om å
flytte til VH Atmosphere, men de måtte bestemme seg i løpet av kort tid. For å komme
vekk fra fukt og fordi det var umulig å benytte trimrommet, takket klager ja til tilbudet da
de ikke risikerte å måtte bli værende på Grand Ventana resten av ferien.

VH Atmosphere som de flyttet til hadde et lite basseng og lå langt unna stranden. Det tok
10 - 15 minutter å gå til stranden. Hotellet tilsvarte ikke lovet standard. Nok en dag gikk
og klager fikk beskjed om at de kunne flytte til det rimelige hotellet, men at mellomlegget
ikke ville bli refundert.  Eller de kunne få rom på et hotell på stranden, med bra standard,
trimrom og bassengområde mot betaling av mellomlegg. Klager ble værende på VH
Atmosphere. 

Klager krever å få refundert kr. 14.000, samt refusjon for de de første dagene av ferien
som ble ødelagt med kontakt med Apollo og flytting.

Det vises for øvrig til korrespondanse fra klager.

Tjenesteyterne har i det vesentlige anført
Klager ønsket ikke å bli boende på hotellet Gran Ventana Beach Resort grunnet standard
på rommet og hotellets trimrom. Apollos reiseledere kontaktet hotellet og klager fikk
bytte til et annet rom. 

Reiselederne undersøkte også muligheten for å bytte til et annet hotell. Klager ønsket
helst å flytte til hotell Porto Plata Village som er lavere klassifisert enn det hotellet som
ble bestilt. Reiselederen opplyste at et eventuelt hotellbytte ville bli mot et mellomlegg,
og at det kunne ta noe tid å få svar på om det var ledig kapasitet. Reiseleder opplyste
også om at dette hotellet ikke hadde trimrom.

I mellomtiden sjekket reiselederne om det var ledig kapasitet på hotell HV Atmosphere
som lå nært Gran Ventana med trimrom og renoverte rom og med den samme
standarden som Gran Ventana, men lå noe lenger fra stranden. Hotellet hadde ledig
rom og klager fikk bytte til dette hotellet uten ekstra kostnad. Klager fikk se rommet og
området før de bekreftet endringen og valgte deretter å bytte hotell.

Etter flyttingen ønsket klager fortsatt at reiselederne skulle fortsette å undersøke om
det var mulig å flytte til andre hotell og få refundert mellomlegget mellom det bestilte
hotellet og et hotell av en lavere kategori.

Når det gjelder trimrom oppgir Apollo at dette er lite rom med et begrenset utvalg
apparater og vekter.

Apollo er av den oppfatning at klager fikk hjelp på reisemålet, og ble flyttet til et hotell
med trimrom og bedre standard på rom. 

På reisemålet ble det tilbudt en kompensasjon på kr. 342. Videre ble det kompensert
med kr. 2.000 da VH Atmosphere lå lenger fra stranden enn det opprinnelig bestilte
hotellet. Apollo kan ikke se at det var grunnlag for å flytte klager til et hotell av høyere
standard uten ekstra kostnad.

Det vises for øvrig til korrespondanse fra Apollo Reiser AS.

Nemnda bemerker

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. 
alminnelige vilkår for pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen
rimelig tid og uten vesentlig ulempe for de reisende, jf. pakkereiseloven § 6-2.

Nemnda legger til grunn at klageren valgte hotell på bakgrunn av opplysninger fra
arrangøren.  Han hadde opprinnelig valgt et rimelig alternativ, men ble frarådet dette og
anbefalt et hotell som var ca 100% dyrere enn det han opprinnelig hadde funnet.  

Da han kom ned viste det seg at hotellet langt fra var som beskrevet.  Det vises til hans
beskrivelse som ikke er imøtegått av arrangøren.  Da han uttrykte ønske om å flytte til
det hotellet han opprinnelig ønsket fikk han opplyst at han i så fall ikke kunne regne med
å få tilbake mellomlegget.  Han ble tilbudt dyrere hoteller hvor han eventuelt måtte ha
betalt flere hundre USD i mellomlegg.  Han ble også tilbudt et hotell som skulle tilsvare
det første i standard.  Hotellet hadde imidlertid en helt annen beliggenhet.  Det lå såpass
langt fra stranden at det var satt opp shuttlebus, og bassengområdet var mye mindre
enn på det hotellet som ble anbefalt av arrangøren.

Nemnda legger til grunn at når en reisearrangør fraråder kunden å bestille rom på
det hotellet han selv forslår og deretter foreslår et ca 100% dyrere alternativ, bør
reisekonsulenten være sikker på at hennes informasjon om hotellet er korrekt.  Det
var informasjonen ikke i dette tilfellet. Klageren må bruke flere dager av ferien og bytte
rom en gang før han fikk tilbudt et alternativt hotell av samme standard, men med en
beliggenhet og et bassengområde som var svært forskjellig fra det han flyttet fra. 

Nemnda har delt seg i et flertall og et mindretall.  En samlet nemnd finner at leveransen
var mangelfull.  Spørsmålet er hvilket prisavslag dette bør føre til.  Når både ulempene,
tidsbruk og hotellets beliggenhet og bassengområde tas i betraktning, anbefaler
nemndas flertall, lederen og forbrukerrepresentantene etter en samlet vurdering
at klageren gis et prisavslag på 40% av reisens pris, avrundet til kr. 11.000.  Det som
eventuelt allerede er utbetalt går til fradrag. 

Nemndas mindretall, bransjerepresentantene, finner at den kompensasjonen som er
utbetalt fra arrangøren er tilstrekkelig.

Nemnda har merket seg at saksbehandlingen har tatt svært lang tid.

Vedtak blir truffet i samsvar med flertallets syn.

Vedtak

Pakkereisenemnda anbefaler at klageren gis et prisavslag på 40% av reisens pris,
avrundet til kr. 11.000. Det som eventuelt allerede er utbetalt går til fradrag.

Vedtaket er truffet med den dissens som fremgår ovenfor.