Vedtak i Transportklagenemnda - Fly

Sammendrag

Krav om refusjon ved misvisende rabattkode. 

Dato
29.08.2019

Saksnummer
2019-00749

Tjenesteytere
Norwegian Air Shuttle

Klager har i det vesentlige anført

Klager bestilte en reise for fem passasjerer fra Stavanger (SVG) til Oslo lufthavn (OSL)
med DY535 og videre med DY7001 til New York - John F. Kennedy (JFK) med avreise
6. august 2019 og retur 10. - 11. august 2019. Reisen ble bestilt 24. desember, og
klager benyttet rabattkoden MERRYXMAS18. Klager har forklart at hun mottok denne
rabattkoden ved å delta i Norwegians julekalender, og viser til fremlagt dokumentasjon
hvor det fremgår at tilbud om 24 prosent rabatt gjaldt for alle destinasjoner. Det
fremgikk ingen andre begrensninger eller betingelser for bruk av koden. Ved bestilling
ble ikke rabatten fratrukket som oppgitt. Klager snakket med kundeservice hos
Norwegian, som bekreftet at det hadde skjedd en teknisk feil. 

Som følge av feilen har klager fremsatt krav om refusjon av 24 prosent av reisens
totalpris, som var kroner 41 271.

Tjenesteyterne har i det vesentlige anført
Klager har fremsatt krav om refusjon av 24 prosent av billettprisen for reise med
Norwegian fra Stavanger via Oslo til New York 6. august 2018. Hun bestilte billetter med
kampanjekode MERRYXMAS den 24. desember 2018 kl. 16.10. 

Kunden er selv ansvarlig ved bestilling på nettsiden, og må selv sørge for at korrekt
informasjon blir lagt inn. Dette gjelder også rabattkoder og lignende. For å hindre at
det gjøres feil eller mangler ved bestillingen, må kunden krysse av for at all informasjon
er korrekt, samt at man har lest og akseptert selskapets vilkår. Passasjeren har også et
ansvar for sørge for at han bestiller riktig billettype og at korrekt informasjon er lagt inni
bestillingen, som for eksempel kampanjekode. 

Billettprisen vil være tilgjengelig til høyre i feltet underveis i bestillingsprosessen. Dersom
kunden ikke er sikker på at alt med bestillingen er korrekt, anbefales det å ta kontakt
med selskapets døgnåpne kundeservice. Dersom man oppdager feil ved bestillingen, kan
man kansellere billetten mot full refusjon innen fire timer etter bestillingstidspunktet. 

I dette tilfellet kontaktet klager Norwegian dagen etter, 25. desember. Kampanjen
MERRYXMAS var en kampanje som gjaldt for reiser fra Norge i perioden 1. januar til
31. mars 2019, med et begrenset antall plasser. Bestillingen måtte gjøres innen 24.
desember kl. 23.59 for å få 24 prosent rabatt på netto billettpris. Hadde klager kontaktet
Norwegian før bestillingen ble gjennomført, ville hun fått veiledning vedrørende
kampanjekoden. 

Det er klagers eget ansvar å sette seg inn i regler og vilkår for kampanjekoder, og det
kom tydelig frem av markedsføringen at kampanjekoden MERRYXMAS kun gjaldt i
første kvartal av 2019. Klager har selv godkjent billettprisen og vilkår, og Norwegian kan
ikke lastes for at klager ikke har satt seg inn i vilkårene. Norwegian har på ovennevnte
grunnlag avvist klagers krav.

Nemnda bemerker

Klager bestilte en reise for fem passasjerer fra Stavanger til Oslo lufthavn og videre til
New York med avreise 6. august 2019 og retur 10. - 11. august 2019. Reisen ble bestilt 24.
desember, og klager benyttet rabattkoden MERRYXMAS18. Klager oppdaget dagen etter
at hun ikke hadde fått rabatten, og at hun hadde betalt full pris.

Reklamen for rabattkoden som klager fikk, lyder slik:

"24% rabatt på ALLE destinasjoner! Vi avslutter årets julekalender med en skikkelig
julegave. I dag, 24. desember, får du hele 24% rabatt på ALLE destinasjoner. Benytt
kampanjekode: MERRYXMAS18. God tur og god jul!"

Det viste seg at rabattkoden bare gjaldt for reiser i perioden januar - mars 2019, og at
det var et begrenset antall plasser. De nærmere vilkårene er ikke kjent for nemnda, da
Norwegian ikke har vedlagt disse.

Nemnda bemerker at den fremlagte reklamen for rabattkoden ikke inneholder noen
form for informasjon om disse begrensningene. Det er etter nemndas syn uheldig, da
det kan føre til misforståelser, slik som i den foreliggende sak. 

Nemnda mener imidlertid at klager burde ha undersøkt vilkårene nærmere før hun
foretok billettbestillingen. Hun har også krysset av for at hun har lest vilkårene. 

Nemndas konklusjon er at klager selv må bære kostnadene.

Vedtak

Transportklagenemnda - fly anbefaler ikke at klager gis medhold.