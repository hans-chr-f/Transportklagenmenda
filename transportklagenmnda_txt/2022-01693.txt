Vedtak i Pakkereisenemnda

Sammendrag

Dekning av nye flybilletter grunnet feil ved bagasjehåndteringen på Schiphol og
at klager kun hadde bestilt billetter med håndbagasje inkludert hos Expedia.

Dato
19.09.2022

Saksnummer
2022-01693

Tjenesteytere
Expedia.no

Klager har i det vesentlige anført

Klagen gjelder en pakkereise med fly og hotell for fire personer som ble bestilt via
Expedias nettside med KLMs rutefly fra Oslo til Roma med mellomlanding i Amsterdam/
Schiphol i perioden 12.07.2022 - 21.07.2022. Totalpris 54 060,10 kroner.

Klager har anført at de ved kjøp av 4 flybilletter fikk ulike valg i forhold til om de ønsket å
sjekke inn bagasje eller ikke, men de fikk ikke muligheten til å velge ulike billetter for de
reisende.

Klager ønsket ikke å sjekke inn 4 kolli med bagasje og valgte derfor billetter som tillot kun
håndbagasje hvor det er mulighet for å legge til bagasje senere, enten ved å kjøpe på
nett eller og betale ved innsjekking. Klager skriver at det går klart frem av informasjon på
Expedia.no at en står fritt til å legge til bagasje senere ved kjøp av disse billettene, og det
er ingen betingelse at denne «tilleggstjenesten» skal kjøpes på Expedia.no.

På grunn av at klager var usikker på hvor mange kofferter de måtte sjekke inn, valgte
de å vente med å kjøpe innsjekket bagasje til de var på flyplassen. Klager sjekket inn
2 kofferter på utreisen, og ønsket å sjekke inn 2 kofferter på hjemreisen ved å kjøpe
innsjekket bagasje på flyplassen. 

På kvelden før hjemreisen fikk klager en e-post direkte fra KLM om at det var en feil på
bagasjehåndteringen på Schiphol hvor de skulle mellomlande, og at klager derfor ikke
kunne ta med innsjekket bagasje. Tilbudet fra KLM var da at klager kunne booke om
eller få utstedt en voucher til senere bruk, selv om klager hadde kjøpt billetter som i
utgangspunktet bare ga mulighet til å ta med håndbagasje.

Da klager kontaktet Expedia.no fikk de beskjed om at de måtte sette igjen bagasjen.
Klager ville da ha tapt all bagasjen. En eventuell ombooking ville ikke gitt klager mulighet
til å returnere til Oslo før etter en uke, noe de av ulike årsaker ikke kunne akseptere.

Klager mener det ikke fritar Expedia for erstatningsansvar at bagasje ble lagt til etter
bestilling da Expedia solgte klager flybilletter der det var mulig å legge til bagasje på
ulike måter etter bestilling. Klager finner ikke noe sted i vilkårene til Expedia at bagasje
må legges til ved bestilling, derimot er det på nettstedet Expedia.no godt opplyst om
at bagasje kan legges til ved et senere tidspunkt, enten ved kjøp via Expedia eller via
flyselskapet.

Klager skriver at de i en stresset situasjon ble presset av kundebehandler hos Expedia
AS til å godta vouchere fra KLM. Da de opplyste om at de hadde kjøpt en pakkereise,
fikk de beskjed fra kundebehandler om å sende inn dokumentasjon på ekstrakostnader
for refusjon, de fikk på det tidspunktet ingen beskjed om at deres utgifter ikke kunne
dekkes. Expedia ga klager ingen beskjed om at de kunne avbestille den resterende delen
av reisen og mener Expedia presset de til å godta en voucher som de ikke ønsker. 

Klagers krav: Dekning av nye flybilletter, totalt 33 787,09 kroner.

Det vises for øvrig til korrespondanse fra klager.

Tjenesteyterne har i det vesentlige anført
Klager bestilte fly og hotell via Expedias nettside, avreise 12. juli 2022 og retur 21. juli
2022.

Expedia anfører at klager selv skriver i klagen at de under bestillingsprosessen bestilte
reisen uten innsjekket bagasjen inkludert. Dermed var kun håndbagasje inkludert.
Innsjekket bagasje ble først kjøpt på flyplassen direkte hos KLM. I løpet av reisen, men
før returreisen startet, ble klager informert av flyselskapet om at det var en feil med
bagasjehåndteringen på Schiphol lufthavn og at de ikke ville kunne ta med innsjekket
bagasje.

Klager kontaktet Expedias kundestøtte den 21. juli 2022 og ba om hjelp. Expedia
kontaktet KLM for å prøve å finne andre alternativer for klager, men det var ingen andre
flyreiser tilgjengelige.

KLM tilbød klager muligheten til å kansellere flyet og motta reisekuponger med KLM
gyldig i ett år. Klager har akseptert disse kupongene og det ble gjort en ny bestilling hos
Norwegian Air Shuttle.

Klager ber om refusjon for kjøpt bagasje og den nye returbilletten med Norwegian Air
Shuttle. Siden klager kjøpte bagasje direkte med KLM på flyplassen, mener Expedia dette
er utenfor reservasjonsvilkårene og betingelsene klager godtok ved bestilling. Expedia
er en reisearrangør som forenkler kjøp av tjenester som flybilletter, hotellrom osv., men
skriver at de ikke driver disse produktene og at de ikke er ansvarlige for måten disse
tjenestene utføres på. I tillegg ble bagasjen klager ønsker refusjon for ikke kjøpt via
Expedia. 

Expedia har tidligere informert klager om at kravet må rettes mot flyselskapet, KLM,
og mener fortsatt at dette er riktig løsning for både bagasje og ekstrakostnader for ny
flyreise hjem. 

Expedia avviser dermed klagers krav. 

Det vises for øvrig til korrespondanse fra Expedia.no.

Nemnda bemerker

Klagen gjelder en pakkereise med fly og hotell for fire personer som ble bestilt via
Expedias nettside med KLMs rutefly fra Oslo til Roma med mellomlanding i Amsterdam/
Schiphol i perioden 12.07.2022 - 21.07.2022. Totalpris 54 060,10 kroner.

Klager har anført at de ved kjøp av 4 flybilletter fikk ulike valg i forhold til om de ønsket å
sjekke inn bagasje eller ikke. 

Klager bestilte reisen uten innsjekket bagasje inkludert. Dermed var kun håndbagasje
inkludert. Innsjekket bagasje ble først kjøpt på flyplassen direkte hos KLM. I løpet av
reisen, men før returreisen startet, ble klager informert av flyselskapet om at det var
en feil med bagasjehåndteringen på Schiphol lufthavn og at de ikke ville kunne ta med
innsjekket bagasje.

Klager kontaktet Expedias kundestøtte den 21. juli 2022 og ba om hjelp. Expedia
kontaktet KLM for å prøve å finne andre alternativer for klager, men det var ingen andre
flyreiser tilgjengelige.

KLM tilbød klager muligheten til å kansellere flyet og motta reisekuponger med KLM
gyldig i ett år. Klager har akseptert disse kupongene og gjort en ny bestilling hos
Norwegian Air Shuttle.

Klagen gjelder refusjon for kjøpt bagasje og den nye returbilletten med Norwegian
Air Shuttle. Siden klager kjøpte bagasje direkte med KLM på flyplassen, mener
Pakkereisenemnda at refusjonskravet må rettes direkte til KLM. Bagasjen var ikke en
del av pakkereisen slik nemnda vurderer det. Klager bestilte ikke bagasje via Expedia.
Pakkereisenemnda anbefaler at klager ikke gis medhold.

Vedtak

Pakkereisenemnda anbefaler at klager ikke gis medhold.