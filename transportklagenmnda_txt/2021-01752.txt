Vedtak i Transportklagenemnda
- Kollektivreiser

Sammendrag

Krav om full refusjon av påløpte drosjeutgifter som følge av at bussen ikke
kom. Anført at busselskapet solgte billett til en avgang som ikke eksisterte.

Dato
05.04.2022

Saksnummer
2021-01752

Tjenesteytere
Flybussen.no (Boreal)

Klager har i det vesentlige anført

Klager og en medreisende hadde forhåndskjøpt billett med flybussen fra Sortland
bussterminal til Evenes lufthavn med avgang kl. 07.10 den 24. oktober 2021. Klager
anfører at de var ute i god tid og var på bussterminalen kl. 06.45, men bussen dukket
ikke opp. Kl. 07.50 måtte de ringe etter drosje for å komme seg til flyplassen for å rekke
flyet de skulle reise videre med. Klager anfører at hun i ettertid har funnet ut at Boreal
gjorde endringer i bussruten den 8. oktober 2021, noe som var før hun kjøpte billetten,
og at avgangen etter dette ikke lenger eksisterte. Klager anfører at hun kjøpte billetten
den 17. oktober 2021.

Klager viser til svaret mottatt av selskapet, der det informeres om at de har lagt 2200
kroner til forfall i sin regnskapsavdeling. Klager anfører at hun finner det merkelig at
de kan fraskrive seg ansvar og unnlate å ha noen form for erstatningsgaranti i denne
sammenheng utover nasjonal reisegaranti. Klager anfører at selskapet har vist til et
erstatningsbeløp for forsinkelser på over tre timer, men det var ikke snakk om en
forsinkelse i dette tilfellet.

Klager anfører at de hadde god tid til flyet skulle gå og ventet i det lengste på at en buss
skulle dukke opp, men det finnes ingen andre muligheter å komme seg fra Sortland til
Evenes utover å benytte drosje hvis man ikke kjenner noen som kan kjøre en i privatbil.

Klager krever full refusjon av drosjeutgiftene pålydende 4189 kroner.

Tjenesteyterne har i det vesentlige anført
Boreal Travel AS forholder seg som beskrevet til reisegarantien som ligger på nettsiden
https://www.flybussen.no/kundeservice/reisegaranti/

Flybussen Sortland-Evenes' avganger settes opp mot de fleste flyavganger fra Evenes
til Oslo lufthavn Gardermoen. Under hele pandemien har flyselskapene endret sitt
flyprogram svært ofte. I mange tilfeller tett opp til avgang. Dette har medført at Boreal
Travel har måttet justere busstilbudet tilsvarende. Flybussen har ikke kjørt avgangen
etter oppsatt rutetid, og Boreal Travel har derfor behandlet saken som en forsinkelse på
over 60 minutter. Satsen er i reisegarantien 1100 kroner, og kunden har kjøpt billetter
for to personer. Total sum er 2200 kroner. Denne summen ble utbetalt til klager den 29.
november 2021.

Nemnda bemerker

På bakgrunn av sakens opplysninger legger nemnda til grunn at klager hadde kjøpt
billett for seg selv og en medreisende med flybussen for å reise Evenes lufthavn-Sortland
bussterminal tur-retur. Oppgitt avgang på billetten fra Sortland bussterminal til Evenes
lufthavn var kl. 07.10 den 24. oktober 2021. Fremlagt kopi av billetten viser at billetten
ble kjøpt den 17. oktober 2021.

Klager har anført at bussen aldri dukket opp, og at de derfor måtte ta drosje for å
komme seg til flyplassen i tide. Videre har klager anført, både overfor nemnda og overfor
Boreal Travel, at hun i ettertid fikk vite at avgangen kl. 07.10 ikke lenger eksisterte etter
at det hadde blitt gjort endringer i den aktuelle bussruten den 8. oktober 2021. Boreal
Travel har ikke imøtegått denne påstanden.

Nemnda legger følgelig til grunn klagers opplysninger og at selskapet solgte billett til en
spesifikk avgang som på kjøpstidspunktet ikke lenger eksisterte. Boreal Travel har ikke
imøtegått klagers anførsel om dette, men har anført at flybussen ikke gikk i henhold til
oppsatt rutetid og at det derfor er blitt refundert 2200 kroner for en forsinkelse på over
60 minutter i henhold til reisegarantien.

Klager har imidlertid krevd full refusjon av drosjeutgiftene pålydende 4189 kroner.
Spørsmålet for nemnda blir om selskapet kan anses ansvarlig for å refundere klagers
ekstrautgifter til drosje på erstatningsmessig grunnlag. Nemnda bemerker at et eventuelt
erstatningsansvar må baseres på at Boreal Travel har opptrådt erstatningsbetingende
uaktsomt og at det er årsakssammenheng mellom salget av billetten og klagers tap.

Etter nemndas syn er det uklart om ruten eksiterte da billetten ble kjøpt, eller om den ble
kansellert i ettertid. Nemnda finner ikke at dette er avgjørende. Det er uansett solgt en
billett til avgang som på et tidspunkt ble kansellert, og kunden fikk ikke beskjed om dette.
Boreal visste om kanselleringen, og ved å unnlate å opplyse om dette har de opptrådt
uaktsomt. Da kunden ikke ble informert om kanselleringen, hadde ikke kunden noen
andre muligheter enn å ta taxi, og pådro seg dermed et tap. Det var her ikke snakk om
en forsinkelse, men at bussen ikke gikk i det hele tatt som oppsatt.

Nemnda mener derfor at Boreal Travel må dekke klagers utgifter til drosje, pålydende
4189 kroner. Nemnda bemerker at selskapet har oppgitt at 2200 kroner allerede er
utbetalt, og det kan derfor gjøres fratrekk for dette.

Vedtak

Transportklagenemnda anbefaler at Boreal Travel refunderer klagers utgifter til drosje
pålydende totalt 4189 kroner, fratrukket allerede refundert beløp.