Vedtak i Transportklagenemnda - Fly

Sammendrag

Krav om erstatning for sete som ikke kunne
reguleres. Langdistanse flyvning i business class.

Dato
27.02.2024

Saksnummer
2023-02475

Tjenesteytere
Turkish Airlines

Klager har i det vesentlige anført

Klager og hans medreisende hadde billetter i business class med Lufthansa og Turkish
Airlines for en reise fra Oslo via Frankfurt og Istanbul til Denpasar-Bali og retur fra
Denpasar-Bali via Istanbul til Oslo med Turkish Airlines. 

På hjemreisen den 15. desember 2022 fungerte ikke setereguleringen i setet 5E. Dette
fikk de beskjed om i det de skulle gå ombord i flyet. Damen i skranken lovet dem en
skikkelig kompensasjon for dette. De behøvde ikke å foreta seg noe for selskapet skulle
sende dem en e-post med beskrivelse av kompensasjonen. Det viste seg at setet  var låst
i take off stilling. En flyvertinne forsøkte flere ganger å få regulert setet. Klager prøvde
selv alle mulige kombinasjoner for å få løst setet, men uten hell. Det var ikke mulig å
bytte til en annen plass da flyet var helt fullt. Turen fra Bali til Istanbul var en nattflyvning
på 13 timer og det var viktig for dem å kunne ligge for å sove. De forsøkte å bytte på
setene, men det ble det bare stress av. Det endte med at ingen av dem sov og reisen ble
ødelagt for dem begge. 

Etter hjemkomst gikk det en måned uten at de hørte noe fra Turkish Airlines og klager
sendte derfor en klage til dem. Svaret han fikk var at de hadde undersøkt saken og det
var ingen feil ved setet. De kunne dermed ikke imøtekomme hans klage. 

Klagers forslag til kompensasjon er at de begge blir oppgradert fra økonomi til business
class neste gang de reiser på denne strekningen.

Tjenesteyterne har i det vesentlige anført
Turkish Airlines har kun svart nemnda at passasjeren ble behørig besvart av deres
kundeavdeling.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd.

Turkish Airlines har tross oppfordring unnlatt å svare nemnda, kun henvist til svaret de
har gitt klager og som er som følger: 

"We’re sorry for late response.

Following our investigation, we found that there no fault with your seat. We’re aware that
this situation has been a disappointment for you. But, unfortunately, we can not meet
your claim.

Thank you for your understanding. We look forward to serving you better on your next
flight with us."

Klager har gitt en beskrivelse av det ødelagte setet. Turkish Airlines har ikke imøtegått
klagers beskrivelse. Det legges med dette til grunn at det ene setet klager hadde betalt
for ikke var justerbart. Dette ble de ifølge klager informert om av personalet ved gate da
de skulle gå om bord i flyet.

Slik nemnda ser det var justerbart sete (business-class-sete) en del av avtalen
klager inngikk med Turskish Airlines da han kjøpte billetter på business class på
langdistanseflyvningen. Klager har derfor mottatt en mangelfull ytelse. Mangelen ble
forsøkt rettet av kabinpersonalet ombord, men dette lot seg ikke gjøre. Klager har med
dette krav på et forholdsmessig prisavslag. Prisavslaget skal utgjøre forskjellen med og
uten mangel, og må i dette tilfellet fastsettes skjønnsmessig. 

Klager har blitt bedt av nemnda om å dokumentere hva reisen kostet. Anmodningen er
ikke besvart. 

Med henvisning til nemndas praksis i sakene 2022-00435 og 2021-01576 og som
følge av manglende dokumentasjon av billettprisen, fastsetter nemnda prisavslaget
skjønnsmessig til kr 5000.

Vedtak

Transportklagenemnda anbefaler at Turkish Airlines betaler kr 5000 i prisavslag til klager.