Vedtak i Pakkereisenemnda

Sammendrag

Klagen gjelder insektbitt, Den Dominikanske republikk.

Dato
..

Saksnummer
129/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Reisemål: Dominican Republic

Antall reisende: 5

Reisens pris: 59.699 nok.

Tidsrom: 291212- 130113

Saken gjelder:

Klagen gjelder insektbitt, Den Dominikanske republikk.

Klager anfører at hele familien fikk plagsomme insektbitt på hotellet. De fikk bitt over
hele kroppen. Klager er selv lege og vet at dette ikke var sandfluebitt. De krevde å få
nytt hotell, men måtte betale mellomlegg for å få det. De krever full kompensasjon.

Apollo har anført at bittene ikke kommer fra veggdyr, men fra sandfluer.

Avhengig av været kan det være mye sandfluer på stedet.

Det ble ikke registrert tilsvarende klager fra andre gjester.

Klager ønsket selv å flytte til annet hotell, og det var ikke grunnlag for å gjøre dette uten at de
betalte mellomlegg.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid. Når det gjelder insektbitt, vil det ofte være vanskelig i ettertid å avgjøre om det har
vært veggdyr/bedbugs eller andre (utendørs) insekter som har påført bittene.

I den foreliggende sak foreligger det en legeuttalelse fra hotellets lege som i diagnosen
skriver: «Picadure de insecto (P/B Chinche)». «Chinche» er etter det nemnda forstår det
spanske uttrykk for bedbugs. Nemnda finner derfor å måtte legge dette til grunn. Det
foreligger da en mangel ved reisen i pakkereiselovens forstand.

Klager har etter dette krav på å få dekket utlegg til nytt hotell og taxi med $500,-.

Etter pakkereiseloven § 6-4 tredje ledd kan det også tilkjennes en godtgjørelse for ikke-
økonomisk tap dersom mangelen har voldt kunden vesentlig ulempe.

Nemnda finner at situasjonen i dette tilfelle medførte vesentlig ulempe.

Samlet kompensasjon kan dermed passende settes til kr.7.500,-

Vedtak:

Reklamasjonsnemnda for pakkereiser anbefaler at det gis en samlet kompensasjon på
kr.7.500,-.

Vedtaket var enstemmig.