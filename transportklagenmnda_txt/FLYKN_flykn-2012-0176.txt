Vedtak i Transportklagenemnda - Fly

Sammendrag

Krav om refusjon av endringsgebyr.

Dato
17.10.2012

Saksnummer
176/12F

Tjenesteyter
Norwegian

Krav om refusjon av endringsgebyr.

Klager har i det vesentlige anført:

Klager hadde bestilt en reise fra Oslo til Gran Canaria og retur for april 2012, som han senere
fant ut at han måtte endre til oktober 2012.

Klaget sjekket først ny pris på reise i oktober og fant at den lå på omtrent det samme
klager hadde betalt for reise i april. Klager trykket deretter på «endre reise» og fikk opp
endringsgebyr på drøyt kroner 4 000. Klager forstod ikke hvordan gebyret kunne være så høyt,
og kontaktet derfor Norwegian Kundeservice.

Norwegian forklarte at klagers utreise i oktober var mye dyrere en utreisen i april, og at han
derfor måtte betale et mellomlegg i tillegg til gebyret. Videre forklarte Norwegian at klagers
retur i oktober var mye billigere enn returen i april, men at klager dessverre ikke fikk denne
differansen refundert.

Noe misfornøyd gjennomførte klager endringen, da det var få plasser igjen.

I ettertid kom det frem at dersom klager hadde trykket på «endre utreise/endre hjemreise» i
stedet for «endre reise», hadde han hatt mulighet for å endre strekning for strekning, og det
totale endringsgebyret ville blitt omtrent 50 % lavere. Klager stiller seg svært kritisk til hvorfor
han ikke ble rådet til dette da han kontaktet Norwegian Kundeservice første gang, og mener
dette er spekulativt av flyselskapet.

Klager krever refusjon av mellomlegget mellom det han betalte i endringsgebyr, og det han
kunne ha betalt dersom han hadde endret reisen strekning for strekning.

Norwegian har i det vesentlige anført:

Før man kan fullføre en bestilling på Norwegians nettsider må man krysse av for å ha lest
regler og vilkår. Her står det følgende: «Du kan endre både navn, reisemål og reisetidspunkt.
Endringer gjøres strekning mot strekning. Se priser her. Eventuell prisdifferanse mellom
opprinnelig og ny billettpris kommer i tillegg. Det gis ikke refusjon selv om man endrer til en
billett i lavere priskategori.»

Norwegian er et punkt til punkt selskap, og endringsprisen tar ikke høyde for totalprisen for
alle strekningene samlet, men prisen for hver strekning.

Passasjerene velger selv hvordan de ønsker å endre sin reise på internett, og de velger selv
å godta prisen på valgt endring. Feil som gjøres av bestiller på internett gir dessverre ikke
grunnlag for refusjon i henhold til Norwegians betingelser.

På grunnlag av ovennevnte kan Norwegian dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Det følger av Norwegians vilkår at man kan endre både navn, reisemål og reisetidspunkt.
Endringer gjøres strekning mot strekning. Det fremkommer videre at prisdifferanse mellom
opprinnelig og ny billett kommer i tillegg, og at det ikke gis refusjon selv om man endrer til en
billett i lavere priskategori

Nemnda har ved vurderingen av saken delt seg i et flertall og et mindretall.

Nemndas flertall, lederen og forbrukernes representanter, legger på bakgrunn av
klagers opplysninger til grunn at dersom klager hadde trykket på «endre utreise/endre
hjemreise» i stedet for «endre reise», ville kostnadene ved endringene blitt omtrent 50
% lavere. Flertallet legger videre til grunn at klager ikke ble rådet til å følge rimeligste
fremgangsmåte til tross for at han henvendte seg til Norwegians Kundeservice på
forhånd fordi han syntes endringen ble svært dyr. Flertallet viser til at Norwegian ikke
har kommentert eller bestridt klagers opplysninger. Etter flertallets vurdering burde
kundekonsulenten ha rådet klager til å prøve om «endre utreise/endre hjemreise» ville
blitt rimeligere. Den mangelfulle informasjon påførte klager tap. Nemnda anbefaler at
Norwegian refunderer mellomlegget mellom dyreste og rimeligste endringsalternativ.

Mindretallet, bransjens representanter mener Norwegian ikke er ansvarlig for å betale
erstatning. Det vises til at klager selv har bestilt og godtatt prisen da han foretok
endringene på Norwegian sin hjemmeside. Klager er selv ansvarlig for de valg som
gjøres. Mindretallet kan ikke se at det er gitt at Norwegian skulle eller burde ha opplyst
klager om at det muligens kunne være en fordel å endre utreise mot hjemreise og vice
versa. Det er klager selv som er ansvarlig for å sette sammen billettene, og selv finne
ut hva som er mest fordelaktig. At klager i ettertid finner ut at han kunne satt sammen
endringen annerledes er etter mindretallets oppfatning ikke noe Norwegian hefter for,
da klager selv har bestilt og endret sin reservasjon. Det ble i telefonsamtalen forut for
klagers endring kun bekreftet at prisen på de valg klager ønsket å gjøre var riktig, og
mindretallet kan følgelig ikke se at det kan følge et erstatningsansvar for Norwegian.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Norwegian refunderer klager mellomlegget mellom
dyreste og rimeligste endringsalternativ.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS