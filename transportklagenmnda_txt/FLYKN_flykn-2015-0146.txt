Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
02.10.2015

Saksnummer
0146/15F

Tjenesteyter
Widerøes Flyveselskap AS

Klager har i det vesentlige anført:

Klager og hans familie skulle reise fra Bergen til Vadsø via Tromsø og Alta den 21. desember
2014 kl. 11:05. Underveis fra Alta til Vadsø fikk WF954 problemer og måtte returnere til
nærmeste flyplass med teknikere, Tromsø. Familien ble booket om til neste avgang via
Kirkenes. Klager ankom Vadsø kl. 19:49, fire timer forsinket.

Klager krever standarderstatning 400 euro per person i henhold til EU-forordning 261/2004.

Det vises for øvrig til klagers brev.

Widerøe har ikke avgitt uttalelse til nemnda. Til klager har selskapet i det vesentlige
anført:

Denne uregelmessigheten er ikke kompensasjonsberettiget i henhold til EU-forordning
261/2004, da forsinkelsen ble forårsaket av ekstraordinære omstendigheter utenfor Widerøes
kontroll.

Ved kansellering kan passasjerene velge å avbryte reisen mot full refusjon, eller ombooking til
neste ledige avgang. Klager valgte sistnevnte.

Widerøe kan ikke imøtekomme klagers krav.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Widerøe ved nemndas e-post av 17. februar 2015 med frist til 31. mars 2015
for eventuelle bemerkninger. I e-posten opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda normalt vil legge passasjerens opplysninger til grunn dersom
disse ikke imøtegås av flyselskapet. Det blir også opplyst at saken vil bli forelagt nemnda selv
om flyselskapet ikke avgir uttalelse.

Widerøe har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at flyet under
flygningen fra Alta til Vadsø returnerte til Tromsø for utbedring av en teknisk feil. Klagerne ble
omrutet til annen flygning. Klagers opprinnelige flygning ble således kansellert.

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Widerøe har ikke gitt noen opplysninger
om feilen eller dokumentert denne. De har følgelig ikke godtgjort at forsinkelsen skyldtes
en ekstraordinær omstendighet som ikke kunne blitt unngått selv om alle rimelige tiltak var
truffet. Kanselleringen gir følgelig rett til standarderstatning etter EU-forordningen.

Standarderstatningens størrelse avhenger av flygningens lengde. I EU/EØS-området er
standarderstatningen 250 euro per person for alle flygninger på høyst 1 500 kilometer
og 400 euro for lengre flygninger. Avstanden skal beregnes på grunnlag av det siste
bestemmelsesstedet der innstilt flygning fører til at passasjerens ankomst forsinkes i forhold
til planlagt ankomsttidspunkt, jf. artikkel 7 nr. 1, dvs. i dette tilfellet mellom Alta og Vadsø, om
lag 250 kilometer.

Nemnda anbefaler at Widerøe utbetaler 250 euro per person.

Vedtak:

Transportklagenemnda-fly anbefaler at Widerøe utbetaler 250 euro per person.

Vedtaket var enstemmig.