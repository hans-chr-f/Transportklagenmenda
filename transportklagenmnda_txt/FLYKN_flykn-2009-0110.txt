Vedtak i Transportklagenemnda - Fly

Sammendrag

Klager ønsker kompensasjon på kr 61.245,55 på grunn av totalt spolert felles ferie for
hele familien pga uenighet om gyldighet av pass som førte til at klagers svigerdatter ikke

fikk bli med flyet fra Gardermoen 24. januar 2009. Og at bagasjen ikke ble tatt av flyet.

Dato
20.01.2010

Saksnummer
110/09F

Tjenesteyter
SAS

Klager ønsker kompensasjon på kr 61.245,55 på grunn av totalt spolert felles ferie for hele
familien pga uenighet om gyldighet av pass som førte til at klagers svigerdatter ikke fikk bli
med flyet fra Gardermoen 24. januar 2009. Og at bagasjen ikke ble tatt av flyet.

Klager har i det vesentlige anført:

Klagers familie på seks personer skulle reise med Apollo til Jordan. Dette var en julegave fra
mor og far til resten av familien.

Avgangen var fra Gardermoen med SK7301 lørdag 24. januar 2009 kl 09.30 til Aqaba. Følget
sjekket inn og bagasjen og barnevognen ble sendt av sted, og etter å ha mottatt boardingcard,
sjekket familien inn rutinemessig gjennom politiets passkontroll.

Da de skulle gå om bord i flyet ble klagers svigerdatter nektet adgang til flyet ved
boardingskranken. Årsaken ble oppgitt til å være en teknisk feil med hennes svenske pass.
Passet var allerede vist i innsjekkingen og forevist og godtatt av politiets passkontroll.
Personene ved gaten opptrådte usedvanlig arrogante, ubehaglige og fullstendig uten vilje eller
evne til å løse et selvkonstruert problem. Da det ble klart at svigerdatteren ikke fikk være med,
besluttet selvfølgelig deres sønn og barn å avstå fra reisen. Klager ba da om at deres bagasje
ble tatt av flyet, men dette ble blankt avvist. Mor, far og barn ble deretter etterlatt alene ved
gaten, og måtte finne veien ut på egen hånd, med kun sin håndbagasje.

Da de avviste reisende kom hjem var de uten nøkler, disse var pakket i bagasjen, de måtte
da vente ute i kulden uten yttertøy i over en time før låsesmeden kunne åpne ytterdøren og
skifte lås.

Familien er usikker på om SAS evner å fatte hvilken belastning dette påførte familien, både
fysisk og psykisk.

Det er to aspekter ved denne saken som er helt ubegripelige for klagerne. For det første kan
det ikke herske noen tvil om at det kun er norsk politi som er den eneste instans som har
myndighet til å vurdere ekthet og gyldighet av norske og så vel som utenlandske pass.

Oppgaven til personalet ved gaten skal kun være å kontrollere at identiteten til personer som
går om bord i flyet er identisk med innehaver av bagasjen. Det er også helt ubegripelig at
personalet ved gaten kan overprøve en kontroll og godkjenningen av et pass som allerede
er vurdert og godkjent i to instanser, både ved innsjekkingen og hos politiet. Ved gaten vil
en hver gyldig legitimasjon være tilstrekkelig, dette fremgår også klart av melding gitt av
luftfartstilsynet, se vedlegg fra klager til saken.

SAS har i det vesentlige anført:

SAS viser til sitt svarbrev til klager og har ingen ytterligere kommentarer til denne saken. SAS
har bedt familien om å redegjøre for innkjøp i forbindelse med at bagasjen ikke ble utlevert til
dem før flyet gikk til Jordan, men dette har SAS ikke fått tilbakemelding på.

I sitt svarbrev til klager skriver SAS:

SAS viser til at de nøye har gjennomgått saken for å fastslå hvorfor svigerdatteren ble nektet
ombordstigning for reise til Aqaba i Jordan.

For reiser til/fra Schengenområdet kreves det gyldige reisedokumenter (pass, eventuelt visum)
som skal godkjennes av politimyndighetene i ankomstlandet.

Svigerdatteren var klar over at det var en rift i passet hennes. I følge ansatte hos SAS
handlingsagent «SGS» på Oslo Lufthavn Gardermoen gjorde svigerdatteren selv bakkeverten
oppmerksom på skaden i hennes pass. I følge SGS var det en ca 2 cm rift på forsiden av
passet mot ryggen, - samt at passet så generelt «slitent» ut.

Passet ble nøye vurdert av kompetente personer og passet ville sannsynligvis ikke blitt
godkjent av jordanske myndighet. Da svigerdatteren er svensk statsborger kunne et
midlertidig pass ikke skaffes hos politiet - noe man bistår med i slike tilfeller.

SAS viser også til artikkel 13.2 i sine Generelle Vilkår for Befordring («Conditions of Carrige);

«Før reisen begynner skal du kunne fremvise alle utreise-, innreise-, helse- og  andre
dokumenter som kreves i henhold til lover, forskrifter og bestemmelser  fastsatt av offentlig
myndighet i de berørte land og tillate oss å ta og   beholde kopi av disse dokumentene. Vi
forbeholder oss retten til å nekte   befordring dersom du ikke har overholdt gjeldende regler,
eller dersom det  viser seg at dine reisedokumenter ikke ser ut til å være i orden.»

Det å ha sine reisedokumenter i orden er faktisk passasjerens ansvar og risiko - ikke
flyselskapets. Siden dette høres ut som en lenge planlagt reise burde svigerdatteren ha skaffet
seg et nytt pass før reisen. Hun var selv klar over at passet hadde synlige skader.

SAS avviser ethvert erstatningsansvar for økonomiske konsekvenser svigerdatteren ble påført
grunnet nektet ombordstigning med SK7301.

Når det gjelder bagasjen som ikke ble tatt av flyet før avgang fra Oslo Lufthavn Gardermoen:
Det er flyets kaptein som bestemmer om bagasje skal tas av i lignende tilfeller, eller om man
på grunn av tidspress skal la bagasjen forbli om bord. I dette tilfellet besluttet kaptein at det
ikke var tid til å få satt av bagasjen til svigerdatteren og hennes mann. SAS henviser også
til at når bagasje kommer på avveie under en reise sendes den i ettertid til passasjerens
ankomststed med en annen flyvning.

SAS viser til det erstatningskrav de har mottatt også inkluderer erstatning for gjenstander som
var sendt som innsjekket bagasje. SAS viser til artikkel 8 -

Bagasje i sine Generelle Vilkår for Befordring.

«Innsjekket bagasje skal ikke inneholde ømtålige og bedervelige gjenstander, eller spesielle
verdigjenstander som penger, nøkler, reseptbelagte medisiner, briller/solbriller, flasker
fotografiapparater, smykker, computere,...............m.m.»

Videre står det i artikkel 15.2.5:

«Vi har overhode ikke ansvar for skade og tap av gjenstander som ikke tillates tatt med som
innsjekket bagasje i henhold til artikkel 8.3.»

Dette inkluderer også følgeskader (SAS viser her til krav om dekning av utgifter til låsesmed,
drosjer o.a.).»

SAS viser til klagers brev at SGS personalet med ansvar for ombordstigningen virket
«usedvanlig arrogante, ubehagelige og fullstendig uten vilje eller evne til å løse et
selvkonstruert problem.» SAS beklager på det dypeste dersom SGS ansatte, som deres
handlingsagent, viste en arrogant og ubehagelig fremtrede, - det skal ikke skje. Imidlertid
hadde de ingen mulighet for å løse problemet, - og problemet var ikke selvkonstruert. Det
oppståtte problem med nektet ombordstigning hadde sin årsak i at svigerdatterens pass var
i en slik forfatning at det ble vurdert av ansatte i SAS handlingselskap SGS at det ikke ville bli
godkjent av jordanske myndigheter.

Det er heller ingen uvanlig hendelse at politiets kontroll på norske lufthavner slipper gjennom
passasjerer med ugyldige dokumenter på reise til land utenfor Schengen området. Det er
flyselskapet som alltid må bære kostnadene når passasjerene nektes innreise til land utenfor
Schengen området, - politiet har ikke noe økonomisk ansvar.

SAS viser til at svigerdatterens bagasje ikke ble levert henne før avreise til Fuerteventura
26. januar 2009, og at det var nødvendig å gå til innkjøp av noe nytt tøy. SAS ber om å få
oversendt en revidert oversikt over nødvendige innkjøp.

Bortsett fra at SAS vil erstatte innkjøp av nødvendig sommertøy iht. artikkel 15.1.2 (a), avviser
SAS kravet om erstatning.

Nemnda bemerker:

Flyselskapet er ansvarlig overfor ankomstland utenfor Schengen at passasjeren har
gyldige reisedokumenter (pass/visum). Dersom reisedokumentene ikke godkjennes av
ankomstlandets myndigheter, plikter flyselskapet å bekoste transport av passasjeren tilbake til
utreisestedet. Flyselskapet vil også risikere å måtte betale en bot til ankomstlandet.

Det står i dette tilfellet påstand mot påstand om passets beskaffenhet. Det er videre påberopt
manglende fleksibilitet, evne/vilje til å løse problemet. Det er videre ikke fremlagt opplysninger
som belyser jordanske myndigheters eventuelle vurdering av saken.

Nemnda er etter en samlet vurdering av den oppfatning at saken reiser bevisspørsmål som
vanskelig kan klarlegges under saksbehandlingen og finner derfor å måtte avvise saken, jf
forskrift om klagenemnda for flypassasjerer § 6-2 bokstav d).

Vedtak:

Flyklagenemnda anbefaler at saken avvises.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, leder

Elise Korsvik, Forbrukerrådet

Lars Grøndal, Forbrukerombudet

Amine Hansen, Norwegian Air Shuttle ASA

Anniken Wallin, Austrian Airlines