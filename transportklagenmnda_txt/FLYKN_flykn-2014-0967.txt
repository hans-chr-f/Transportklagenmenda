Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
20.04.2015

Saksnummer
967/14F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Longyearbyen til Oslo 10. Juli 2014 med DY397 kl. 04:10, og videre
med KLM i separat bestilling kl. 09:25. Norwegian flyet fra Longyearbyen ble over 17 timer
forsinket, klager mistet følgelig sin videreforbindelse.

Klager måtte kjøpe nye billetter fra Oslo til Brüssel med et annet flyselskap.

Klager krever standarderstatning i henhold til EU-forordning 261/2004.

Det vises for øvrig til klagers brev.

Norwegian har i det vesentlige anført:

DY397 ble forsinket 17 timer og 25 minutter grunnet dårlige værforhold i Longyearbyen, det
vises til fremlagt rapport.

Norwegian er ikke ansvarlig for videre transport med andre transportselskap.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen. En omstendighet som er utenfor Norwegians
kontroll er hendelser som ikke er forårsaket av en handling eller unnlatelse av flyselskapet.

Norwegian kan dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med over 17 timer og 25 minutter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner på bakgrunn av de foreliggende opplysninger godtgjort at forsinkelsen
skyldtes sent innkommet fly som følge av værproblemer i Longyearbyen. Nemnda er av den
oppfatning at dette er å anse som en ekstraordinær omstendighet, og at forsinkelsen ikke
kunne vært unngått selv om alle rimelige tiltak var truffet. Forsinkelsen gir følgelig ikke rett til
erstatning.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.