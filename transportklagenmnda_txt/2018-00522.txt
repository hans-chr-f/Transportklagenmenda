Vedtak i Transportklagenemnda - Fly

Sammendrag

Krav om refusjon av ubenyttede flybilletter, hotell og cruise for to passasjerer. Klager
ble nektet ombordstigning selv om han hadde søkt og fått innvilget ESTA til USA.

Dato
26.10.2018

Saksnummer
2018-00522

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7031 fra Oslo lufthavn (OSL) til Fort
Lauderdale (FLL) 2. februar 2018 kl. 17.25. Han hadde bestilt cruisereise fra 4. februar. 

Da klager skulle sjekke inn på flyplassen, ble han nektet ombordstigning da Norwegians
ansatte hevdet at det var lagt innen blokkering i bestillingen. Han ble forklart at
blokkeringen kun kunne vært lagt inn fra Norwegians hovedkontor. Han ble nektet
ombordstigning da det ble anført at han ikke hadde gyldig ESTA. 

Klager fikk sitt ESTA bekreftet 13. august 2017. Han hadde gyldig ESTA i hånden ved
innsjekking, og mottok tekstmelding fra selskapet med informasjon om flyvningen.
Klager stiller spørsmål ved når Norwegian mottok informasjon om at hans ESTA likevel
ikke var gyldig. Han anfører derfor at Norwegian har forsømt sin informasjonsplikt
overfor sine passasjerer. Klager har senere blitt innvilget alminnelig visum til USA. 

Som følge av de ovennevnte problemene, mistet klager flyvningen, sitt forhåndsbestilte
cruise og sine hotellreservasjoner. Han har på denne bakgrunn fremsatt krav om
refusjon av flybilletter til kroner 21 407, cruise til 6 300 amerikanske dollar og
hotellovernatting til kroner 14 257,87.

Tjenesteyterne har i det vesentlige anført
Klager møtte med innreisepapirer som ikke lenger var godkjent av U.S. Customs and
Border Protection. Norwegian ble instruert om at den reisende skulle henvises til den
amerikanske ambassaden. Klager ble derfor nektet innreise til USA. Han valgte ikke å ikke
bruke sin billett. 

I henhold til Norwegians vilkår er den reisende selv forpliktet til å fremskaffe alle
nødvendige reisedokumenter. Den reisende er selv ansvarlig for konsekvenser man kan
pådra seg som følge av manglende dokumenter. Norwegian forbeholder seg retten til å
nekte befordring dersom gjeldende regler ikke overholdes, eller reisedokumentene ikke
ser ut til å være i orden. 

ESTA kan bli kansellert av amerikanske myndigheter selv etter at de har blitt godkjent.
Dette medfører imidlertid ikke at passasjerene ikke kan gis alminnelig visum etter
ytterligere kontroll av ambassaden. 

Norwegian avviser på ovennevnte bakgrunn klagers refusjonskrav.

Nemnda bemerker

Klager ble nektet ombordstigning på flyvning DY7031 2. februar 2018. Det er opplyst
at årsaken til dette var at klagers ESTA ikke lenger var godkjent av amerikanske
myndigheter.

Klager hadde i utgangspunktet gyldig ESTA. Denne ble imidlertid kansellert av U.S.
Customs and Border Protection. Nemnda har ikke fått opplysninger om hva som var
årsaken til dette.

Det følger av Norwegians alminnelige befordringsvilkår at det er den reisende som har
ansvaret for å ha gyldige reisedokumenter. Nemnda bemerker at det er vanskelig for den
reisende å forholde seg til en plutselig kansellering av allerede godkjent ESTA. Nemnda
kan imidlertid ikke se at Norwegian kan lastes for dette, da Norwegian må forholde seg
til amerikanske myndigheters beslutninger. Nemnda forstår dokumentasjonen slik at
bortfalt innreisetillatelse ble kjent for Norwegian kort tid før avreise. Nemnda kan derfor
ikke se at det er grunnlag for et erstatningsansvar for Norwegian i dette tilfellet.

Vedtak

Transportklagenemnda - fly anbefaler ikke at klager gis medhold.