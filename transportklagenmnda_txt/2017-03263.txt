Vedtak i Transportklagenemnda - Sjø

Sammendrag

Krav om dekket ekstra utgifter grunnet kansellering.

Dato
18.04.2018

Saksnummer
2017-03263

Tjenesteytere
Hurtigruten AS

Klager har i det vesentlige anført

Klager bestilte reise fra Bergen til Måløy den 5. desember 2017 med MS Finnmarken kl.
22:03, ankomst Måløy. Returen var fra Ålesund til Bergen den 9. desember 2017 med MS
Nordnorge kl. 01:00. 

Siden været var så dårlig på hjemreisedagen sjekket klager om det var kommet noen
melding på om skipet var kansellert, men fant ingen. Har ikke mottatt noen melding på
sms eller mail. Resepsjonen på hotellet klager bodde på visste ingenting, men han fikk
telefonnummeret til MS Nordnorge og fikk da vite at skipet lå i Trondheim på grunn av
været. I samtalen med skipet så booket de om klager til neste avgang. Klager sjekket da
inn på hotellet igjen. 

Etter hjemkomst fant klager mailen fra Hurtigruten.

Klager krever å få dekket kostnaden for ett døgn lengre i Ålesund.

Tjenesteyterne har i det vesentlige anført
Årsaken til kanselleringen av Ålesund - Bergen var værforholdene under ekstremværet
"Aina", som berørte kysten av Rogaland og Hordaland, med vesentlig full storm.

Bestillingen til klager var ikke en sammenhengende reise men oppdelt i 2
reisestrekninger, Bergen-Måløy 05-06.12.2017. Neste reisestrekning var Ålesund-Bergen
09.12.2017. 

Hurtigruten publiserte informasjon om kansellert seilas på sin webside den 08.12.2017
kl. 10.11, om at MS Nordnorge kansellerte alle havner mellom Trondheim-Bergen og
Bergen-Trondheim 08-11.12.2017. 

Hurtigruten sitt emergency booking team forsøkte å varsle klager per e-post, sendt
08.12.2017 kl. 10:23 om kansellert seilas med MS Nordnorge neste dag, og samtidig
tilby ombooking til en annen dag eller refusjon av reisen. Epost var eneste tilgjengelige
kontaktinformasjon i bestillingen. Senere samme dag tok klager kontakt med MS
Nordnorge, som videresendte saken til Hurtigrutens sitt emergency team, med hans
mobilnummer. Vår kollega tok kontakt og booket han om til neste dag, reise Ålesund-
Bergen med MS Trollfjord, til samme vilkår. 

Hurtigruten kan ikke imøtekomme klagers krav om å få dekket hotellkostnaden.

Nemnda bemerker

Klager reiste med MS Finnmarken fra Bergen til Måløy den 5. desember 2017. Han skulle
returnere den 9. desember kl. 01.00 fra Ålesund til Bergen, men seilingen ble kansellert,
og billetten ombooket til neste dag. Klager krever erstattet kostnadene til en natt ekstra
på hotell.

Nemnda viser til sjøloven § 418 a om passasjerrettigheter, jf.EU forordning nr. 1177/2010
av 24. november 2010 om passasjerers rettigheter ved sjøreiser mv.

Det fremgår av art. 17 nr. 2 at passasjerer i visse tilfeller har rett til å få dekket utgifter til
overnatting ved kanselleringer. Dette gjelder imidlertid ikke dersom transportøren kan
bevise at kanselleringen skyldes værforhold som "bringer en sikker seilas i fare", jf. art 20
nr. 3.

Hurtigruten har opplyst at kanselleringen skyldtes værforholdene under ekstremværet
"Aina", som berørte kysten av Rogaland og Hordaland, og at alle seilaser til havner
mellom Bergen og Trondheim ble kansellert. 

Nemnda legger til grunn at unntaket i art 20 nr. 3 kommer til anvendelse og kan ikke se
at klager har krav på å få dekket hotellutgiften.

Når det gjelder informasjon om kanselleringen, viser nemnda til at informasjon ble
gitt på Hurtigrutens nettsider den 8. desember og e-post sendt til klager. Formodentlig
hadde klager ikke tilgang til sin e-post på reisen og hadde ikke oppgitt sms-kontakt.

Nemnda kan ikke se at Hurtigruten er å bebreide for manglende informasjon. 

Nemnda finner ikke å kunne anbefale at klager får dekket hotellutgiften.

Vedtak

Transportklagenemnda - Sjø finner ikke å kunne anbefale at klager gis medhold. 

Vedtaket er enstemmig.