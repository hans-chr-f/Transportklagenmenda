Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
31.10.2016

Saksnummer
2016-00187

Tjenesteytere
SAS

Klager har i det vesentlige anført

Klager skulle reise fra Molde (SK4515) til Billund via Oslo (SK1901) den 
3. september 2015 kl. 06:50, med ankomst Billund kl. 10:10. Flyvningen fra Molde til Oslo
ble kansellert og klager ankom Billund kl. 12:40.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
Flyvningen fra Molde til Oslo ble ikke kansellert.

Flyvningen fra Oslo til Billund ble kansellert grunnet sykdom i besetningen. Det vises til
fremlagt dokumentasjon.

Ved kansellering ble klager booket om til neste ledige flyvning med ankomst Billund kl.
12:38. 

SAS hevder dette er en ekstraordinær situasjon.

SAS kan ikke imøtekomme klagers krav om standarderstatning i henhold til EU-
forordning 261/2004.

Nemnda bemerker

Nemnda legger til grunn at flygningen fra Oslo til Billund ble kansellert.

Kansellering gir rett til erstatning med mindre flyselskapet godtgjør at innstillingen
skyldes ekstraordinære omstendigheter som ikke kunne vært unngått selv om alle
rimelige tiltak var truffet, jf. EU-forordning 261/2004 artikkel 5. 

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Nemnda legger til grunn at kanselleringen skyldtes sykdom. Nemnda viser til fremlagt
logg. SAS har ikke gitt noen forklaring på hvorfor sykdommen førte til kansellering ut
over at den oppsto plutselig. SAS har ikke redegjort for sin beredskapsplan eller hvorfor
den ikke kunne avhjelpe situasjonen. SAS har følgelig etter nemndas vurdering ikke
godtgjort at kanselleringen skyldtes en ekstraordinær omstendighet som ikke kunne
vært unngått selv om alle rimelige tiltak var truffet. Kanselleringen gir således rett til en
standarderstatning på 250 euro. Nemnda anbefaler at SAS utbetaler erstatningen.

Vedtak

Transportklagenemnda-fly anbefaler at SAS utbetaler en standarderstatning på 
250 euro.