Vedtak i Transportklagenemnda - Fly

Sammendrag

Krav om standarderstatning samt refusjon av ny billett. Fikk ikke tilbud om ombooking.

Dato
06.04.2022

Saksnummer
2021-00826

Tjenesteytere
Ethiopian Airlines

Klager har i det vesentlige anført

Klager skulle reise med Ethiopian Airlines fra Dar es Salaam til Oslo via Stocholm 29.
mars 2020, men flyvningen ble kansellert og klager fikk booket om ny avreise til 28. mars.
Ved mellomlanding i Stockholm fikk klager beskjed om at videre flyvning til Oslo var
kansellert. Klager måtte selv sørge for ny billett med nytt flyselskapet for å komme seg
hjem. 

Klager krever at flyselskapet refunderer utgiften til ny billett samt betaler
standarderstatning 250 euro.

Tjenesteyterne har i det vesentlige anført
Ethiopian Airlines har til tross for gjentatte purringer ikke inngitt tilsvar til
Transportklagenemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. Ethiopian Airlines
har tross oppfordring ikke avgitt uttalelse til nemnda. Nemnda legger etter dette klagers
opplysninger til grunn.

Basert på forordningen art 3.1 mener nemnda at forordningen kommer til anvendelse
på flyvningen fra Stockholm til Oslo, selv om flyvningen har samme flightnummer
som flyvningen som kom fra Etiopia. Rettighetene etter forordningen gjelder da bare
passasjerenes reise fra Stockholm til Oslo, og ikke hele veien fra Etiopia.

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var blitt truffet, jf EU-forordning 261/2004 artikkel 5 og 7.
Flyselskapet har ikke opplyst til verken klager eller nemnda om årsak til kansellering.
Nemnda legger derfor til grunn at klager har rett på standarderstatning 250 euro for
kansellering av den planlagte flyvningen mellom Stockholm og Oslo. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. Klager hevder han ikke ble tilbudt omruting, og at han derfor måtte kjøpe seg ny
billett. Nemnda legger dette til grunn. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget mellom opprinnelig og ny billett.

Etter nemndas syn har klager derfor krav på dekning av nye billett til 1694 SEK. Prisen for
den opprinnelige reisen med Ethiopian Airlines kan komme til fradrag dersom denne er
refundert til klager.

Vedtak

Transportklagenemnda anbefaler at Ethiopian Airlines dekker klagers nye billett, med
fradrag for eventuelt refundert opprinnelig billett, samt utbetaler standarderstatning
med 250 euro.