Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.

Dato
04.03.2016

Saksnummer
0759/15F

Tjenesteyter
KLM

Krav om standarderstatning grunnet nektet ombordstigning.

Klager har i det vesentlige anført:

Klager skulle reise fra Oslo til Malaga via Amsterdam den 27. mars kl. 12:55. KL1144 fra Oslo
til Amsterdam ble forsinket til kl. 14:07. Avgangen ble ikke kansellert, men klager ble likevel
nektet ombordstigning. Årsaken var strømbrudd i Amsterdam.

Det var fullstendig kaos på Gardermoen, og de stod flere timer i kø før de fikk tilbake sin
bagasje. Klager ble til slutt booket om til tre dager senere med SAS og Air France via Paris.

Da klager ankom Gardermoen den 30. mars fikk de beskjed om at SK821 ville bli noe forsinket
slik at klager ikke ville rekke sin videreforbindelse. Klager kontaktet KLM som booket de om til
SAS og Iberia via Amsterdam og Madrid.

Fremme i Amsterdam oppstår nye problemer, da deres billetter ikke er bekreftet. De blir til
slutt booket om til siste fly fra Amsterdam til Madrid, og blir innlosjert på hotell før de igjen får
fortsette til Malaga dagen etter den 31. mars.

Klager stiller seg sterkt kritisk til KLMs dårlige og rotete håndteringen av saken. Klager ble ikke
informert om sine rettigheter.

Klagers bagasje ankom først to dager etter ankomst Malaga. De måtte selv kjøre i tre timer for
å hente denne på Malaga flyplass.

Klager krever standarderstatning 400 euro per person i henhold til EU-forordning 261/2004
for hver av hendelsene, tilsammen 2&nbsp;400 euro. Videre krever hun refusjon av kostnader
til mat, parkering, transport til og fra Gardermoen, kroner 1&nbsp;870. Klager krever også
refusjon av kostnader i forbindelse med forsinket bagasje, kroner 8&nbsp;121 for 4 personer i
to dager.

Det vises for øvrig til klagers brev.

KLM har i det vesentlige anført:

En elektrisk feil førte til strømbrudd i nordlige Nederland den 27. mars 2015. Dette førte til at
Schiphol ble stengt. Dette var en svært alvorlig situasjon, 2,7 millioner mennesker ble rammet,
det vises til fremlagt dokumentasjon i form av avisutklipp.

For at en ikke for stor menneskemengde skulle samles opp på Schiphol ble det av
flyplassmyndighetene og politiet av sikkerhetsmessige årsaker bestemt, at man kun skulle
frakte passasjerer med endelig bestemmelsessted til Amsterdam. I tillegg til dette var
hotellkapasiteten i området sprengt.

Hendelsen er ikke kompensasjonsberettiget i henhold til EU-forordning 261/2004, da årsaken
var ekstraordinære omstendigheter utenfor KLMs kontroll.

KLM har ikke avgitt uttalelse til nemnda vedrørende omrutingen, forsinkelsen og bortkommet
bagasje. Til Klager er anført at de ble booket om med SAS og Iberia, og at de må henvende
seg til SAS vedrørende forsinkelsen på SK 821. KLM beklager hendelsen vedrørende forsinket
bagasje.

KLM ønsker å dekke diverse utgifter i forbindelse med hendelsen klager ble utsatt for, til
sammen 971 euro. Videre får klager av godvilje et reisegavekort på kroner 1&nbsp;500 hver.
KLM kan dessverre ikke imøtekomme hennes krav utover dette.

Det vises for øvrig til KLMs brev.

Nemnda bemerker:

Nemnda legger til grunn at klagerne ble nektet ombordstigning på KL1144 den 27. mars.

Dersom passasjerer nektes ombordstigning mot sin vilje, skal flyselskapet i henhold til EU-
forordning 261/2004 artikkel 4 umiddelbart gi dem erstatning i samsvar med forordningens
artikkel 7, samt assistere dem i samsvar med artikkel 8 og 9, dvs. tilby refusjon av billetter
eller omruting snarest mulig til bestemmelsesstedet, samt tilby passasjerene måltider og
forfriskninger som står i rimelig forhold til ventetiden og eventuelt hotellinnkvartering om
nødvendig.

Med «nektet ombordstigning» menes avvisning av passasjerer på en flygning, selv om de
har møtt til innsjekking med gyldig billett, unntatt når det er rimelig grunn til avvisningen, for
eksempel av helse- eller sikkerhetsmessige årsaker, jf. EU-forordningen artikkel 2 bokstav j.

Nemnda legger på bakgrunn av de foreliggende opplysninger til grunn at klagerne ble nektet
ombordstigning i Oslo fordi flyplassmyndighetene på Schiphol, grunnet strømstans, påla
flyselskapene kun å ta med passasjerer som endte sin reise i Schiphol. Flyplassen hadde i
den foreliggende situasjon ikke kapasitet til å ta i mot transittpassasjerer. Det var således
sikkerhetsmessige grunner som førte til avvisningen. En slik avvisning er ikke å anse som
«nektet ombordstigning» i EU-forordningens forstand. Avvisning gir følgelig ikke rett til
standarderstatning etter forordningen artikkel 4.

KLM pliktet i den foreliggende situasjon å tilby omruting snarest mulig, på tilsvarende
transportvilkår, til bestemmelsesstedet. KLM pliktet også å tilby mat og forfriskninger som står
i rimelig forhold til ventetiden samt hotellinnkvartering der det er nødvendig. Selskapet skulle
l også tilbudt gratis transport mellom lufthavnen og innkvarteringsstedet (hotell eller annet),
jf. forordningen artikkel 4, jf. artikkel 8 og 9.

Klagerne ble tilbudt omruting tre dager senere. De overnattet hjemme og har rett til
dekning av transportutgifter. Det fremgår at de kjørte egen bil og at de krever erstattet
kjøregodtgjørelse etter statens satser. Nemnda er av den oppfatning at de statens satser går
ut over de reelle utgifter og anbefaler en erstatning på 300 kroner.

Klagerne oppholdt seg i flere timer på Gardermoen for å ordne omruting, få ut bagasje mv. De
ble ikke tilbudt mat og har rett til erstatning av matutgifter. Utgiftene må sannsynliggjøres. Det
er faktiske utgifter som kan kreves erstattet. Statens kostgodtgjørelse er ikke anvendelig.

Klagerne ble omrutet tre dager senere. Det oppstod problemer under veis og klagerne måtte
overnatte i Madrid. De var uten bagasje i Madrid. Bagasjen kom forsinket frem til Malaga.
Klagerne har krevet standarderstatning for forsinkelsen og dekning av utgifter.

KLM har ikke avgitt uttalelse til nemnda om denne del av klagen. I svar til klager har KLM
henvist dem til SAS.

Nemnda finner det på bakgrunn av de foreliggende opplysninger mest sannsynlig at
problemene i Amsterdam skyldtes at KLM ikke hadde sørget for bekreftede billetter
Amsterdam - Madrid. Hendelsen gir ikke rett til standarderstatning. Etter nemndas vurdering
bør imidlertid KLM erstatte det ekstra døgnet klager kom forsinket frem til Malaga og følgelig
ikke fikk benyttet forhåndsbetalt hotell. (De øvrige tre dager av forsinkelsen skyldtes forhold
utenfor KLMs kontroll, og gir ikke rett til erstatning).

Klagernes bagasje kom bort under flygningen med KL1707 fra Amsterdam til Madrid.
Bagasjen kom til rette etter to dager. KLM er i henhold til Montrealkonvensjonen artikkel 19
ansvarlig for tap som følge av forsinkelse av bagasje. Med tap regnes så vel økonomisk som
ikke-økonomisk tap, jf. EU domstolens dom av 6. mai 2010, Walz-Clickair (C-63/09). Tapet
må sannsynliggjøres ved kvittering, bankutskrift eller lignende. Ansvaret er begrenset til
1&nbsp;131 SDR (spesielle trekkrettigheter), om lag kr 13.330 per person.

Nemnda anbefaler at KLM erstatter klagernes økonomiske tap. Nemndas flertall,
lederen og forbrukernes representanter anbefaler videre at KLM i tillegg utbetaler
en erstatning på 1&nbsp;000 kroner per person for den ulempe klagerne ble påført.
Mindretallet, flyselskapenes representanter, mener at det ikke er grunnlag for
ulempeerstatning.

Til fradrag går eventuell tidligere utbetaling.

Vedtak:

Transportklagenemnda-fly finner ikke å kunne anbefale at klager gis medhold i sine krav om
standarderstatning.

Nemnda anbefaler at KLM erstatter klagers nødvendige og sannsynliggjorte utgifter som følge
av bagasjeforsinkelse med tillegg av 1&nbsp;000 kr per person for den ulempen de ble påført.

Nemnda anbefaler videre at KLM utbetaler 300 kroner for utgifter fra og til Gardermoen i
forbindelse med omruting samt erstatter sannsynliggjorte utgifter til mat på Gardermoen.

Til fradrag går eventuell tidligere utbetaling.