Vedtak i Pakkereisenemnda

Sammendrag

Saken gjelder hotellstandard/støy og transfer til hotell, Kreta.

Dato
06.02.2013

Saksnummer
120/12

Tjenesteyter
Solfaktor Pluss

Sakens dokumenter ble lagt frem.

Klager: X

Turarrangør: Solfaktor Pluss

Antall reisende: 2

Reisens pris: kr 2.200

Saken gjelder:

Saken gjelder hotellstandard/støy og transfer til hotell, Kreta.

Klager anfører at ved ankomst Hellas fikk de ingen info om transport til hotellet.

De måtte vente i over 1 time. Hotellet var beskrevet som barnevennlig.

Det var det ikke i det hele tatt, men et «partysted» med støyende ungdom.

Klager og hennes datter sov ikke på 6 netter. Det hjalp ikke å klage til resepsjonen. Hun krever
reisens pris tilbakebetalt.

Solfaktor Pluss anfører at det på forhånd var gitt info om hvor klager skulle henvende
seg for transfer til hotellet. Hotellet er ikke opplyst å være spesielt barne- eller
familievennlig. Det er derimot opplyst at stedet er populært blant ungdom og at det
«syder og koker» i de hektiske sommermånedene.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen.
Opplysninger i kataloger og på nettet inngår som en del av avtalen.

Mangler kan gi grunnlag for prisavslag med mindre de avhjelpes innen rimelig tid.

Når det gjelder anførselen om transfer til hotellet, hadde klager fått følgende informasjon:
«Ved ankomsten etter at du har hentet bagasjen din, vennligst fortsett rett utenfor terminalen
og her vil du se en skranke med DELTANET TRAVEL representative at Number 12. Hvis du har
problemer med å finne representanten kan du ringe ... ... ... ... ..» Reklamasjonsnemnda legger
etter dette til grunn at det er gitt fullgod info om transfer til hotellet.

Når det gjelder hotellstandard/støy, legges det til grunn at klager har bestilt et 2* hotell i lav
prisklasse som er beskrevet slik: «Stedet er spesielt populært blant ungdom, og det «syder og
koker» her i de hektiske sommermåneder».

Nemnda kan på denne bakgrunn ikke se at det foreligger en mangel i forhold til det som er
avtalt eller må anses forutsatt i avtalen.

Vedtak:

Reklamasjonsnemnda for pakkereiser kan ikke anbefale at det gis noe prisavslag.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Vigdis Fiske, Amisol AS