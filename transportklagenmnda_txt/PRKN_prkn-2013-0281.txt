Vedtak i Pakkereisenemnda

Sammendrag

Saken gjelder smykkekjøp i Tyrkia

Dato
..

Saksnummer
281/13P

Tjenesteyter
Oska Travel

Sakens dokumenter ble lagt frem.

Klager: X

Turarrangør: Oska Travel

Reisemål: Tyrkia, Alanya

Antall reisende: 2

Reisens pris: 1.438,-

Tidsrom: 171013 - 241013

Saken gjelder:

Saken gjelder smykkekjøp i Tyrkia

Klageren var sammen med sin mann på en tur til Tyrkia med Oska Travel.

På en busstur stanset de ved Antalya Jewelery. Der ble klageren utsatt for en pågående selger
som solgte henne et smykke som hun betalte 14.000 Euro for. Etter at hun kom til Norge fikk
hun smykket taksert til kr 22.000,-.

Gullsmeder hun har vært i kontakt med mener at hun har blitt grovt svindlet.

Oska Travel anfører at det ikke er noen bånd mellom reiseselskapet og den butikken
klageren kjøpte smykket i. Kjøpsavtalen er inngått mellom en myndig person og en
lokal kjøpmann, altså to parter utenfor arrangørens ansvarsområde.

Oska Travel mener å vite at klager har blitt tilbudt å heve kjøpet ved å levere tilbake smykket
mot å få pengene tilbake.

Nemnda bemerker:

Klager som behandles av Reklamasjonsnemnda for pakkereiser må gjelde elementer
ved selve reisen, slik som flyreisen, transfer mellom hotell og flyplass, mangler ved
hotellfasilitetene etc. etc. Hvis en reisende i forbindelse med innkjøp av varer på reisemålet
mener seg utsatt for svindel, er det i så fall et straffbart forhold som må meldes til det politiet.
Videre kan man kontakte den Tyrkiske ambassade i Oslo for å få veiledning i hvordan man
best bør forholde seg.

Vedtak:

Reklamasjonsnemnda for pakkereiser kan ikke ta saken opp til realitetsbehandling.

Vedtaket var enstemmig.