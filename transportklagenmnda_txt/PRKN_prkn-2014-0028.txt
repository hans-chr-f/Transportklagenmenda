Vedtak i Pakkereisenemnda

Sammendrag

Krav om standarderstatning i henhold til EU-forordning 261/2004 for flyforsinkelse.

Dato
..

Saksnummer
28/14PF

Tjenesteyter
Ving Norge AS

Saken gjelder:

Krav om standarderstatning i henhold til EU-forordning 261/2004 for flyforsinkelse.

Klager har i det vesentlige anført:

Klager og hans reisefølge skulle reise fra Gran Canaria til Oslo den 15. januar 2014 kl. 13:45
med Thomas Cook Airlines, rute nr. DK5556. Flyavgangen ble imidlertid forsinket, slik at de
ankom Gardermoen omtrent 5 timer forsinket.

Klager krever standarderstatning i henhold til EU-forordning 261/2004 for 4 personer, totalt
1.600 euro.

Ving har i det vesentlige anført:

Ving har innhentet flyselskapet Thomas Cook Airlines rapport i saken.

Årsaken til forsinkelsen den 15. januar fra Las Palmas, Gran Canaria til Oslo lufthavn
Gardermoen skyldtes en plutselig oppstått teknisk feil rett før flyvningen fra Oslo til Gran
Canaria samme morgen. Tanking av flyet foretas alltid kort tid før avgang og da flyet skulle
tanke oppsto det en feil i «refuel» systemet. Dette var en feil som ikke kunne forutsees og som
kun kan oppdages når tankingen starter.

Feilen måtte utbedres og passasjerene, som allerede var om bord, måtte forlate flyet og fikk
servert lunsj på Gardermoen. Passasjerene som ventet på Gran Canaria fikk hjelp til innsjekk
på flyplassen og ble så fraktet med buss til et hotell der de fikk servert lunsj.

Klagers fly fra Gran Canaria ble forsinket med 4 timer og 42 minutter og ankom Gardermoen
kl. 23.47 den 15. januar.

Forsinkelsen skyldtes ekstraordinære omstendigheter som ikke kunne vært unngått selv om
alle rimelige tiltak var truffet, jf. EU-forordning 261/2004 art. 5 nr. 3.

Det vises til EU-domstolens faste praksis, herunder særlig Wallentin-Hermann dommens
premisser nr. 22, 23, 34 og 41, (C-549/07) tilsvarende saker avgjort av Trafikstyrelsen i

Danmark og den norske Transportklagenemnda, samt rapport og teknisk logg fra Thomas
Cook Airlines.

På bakgrunn av dette er verken Ving eller Thomas Cook Airlines forpliktet til å utbetale
standarderstatning i henhold til EU-forordning 261/2004.

Nemnda bemerker:

Den rett til erstatning flypassasjerer har etter Art.7 i EU-forordning 261/2004 gjelder ikke
dersom flyselskapet/turarrangør kan godtgjøre at forsinkelsen skyldes «ekstraordinære
omstendigheter som ikke kunne ha vært unngått selv om alle rimelige tiltak var truffet» - Art.5
nr.3. Det er flyselskapet som etter dette må godtgjøre at det foreligger slike ekstraordinære
omstendigheter, og bestemmelsen tolkes strengt. Reklamasjonsnemnda har tidligere lagt til
grunn at også når det gjelder tekniske feil, er det flyselskapet som må godtgjøre at slike feil er
«ekstraordinære omstendigheter» i forordningens forstand. Det er flyselskapet som har størst
mulighet til å påvirke og forhindre at tekniske feil oppstår. Også preventive hensyn tilsier at
flyselskapet i utgangspunktet må bære ansvaret også ved tekniske feil.

At flyselskapet har utført normalt obligatorisk vedlikeholdsprogram og feilen oppstår
plutselig eller oppdages plutselig før avgang, betyr ikke uten videre at det foreligger slike
ekstraordinære omstendigheter som forordningen krever for å bli fritatt for ansvar.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfeller er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
alle rimelige tiltak for å unngå forsinkelsen er truffet.

I det foreliggende tilfellet har flyselskapet opplyst at feilen skyldes en feil i «refuelsystemet».
Fly tankes alltid kort tid før avgang. Det hadde ikke vært problemer med tanking av flyet
tidligere. Feilen oppsto plutselig og kunne ikke ha vært forutsett. Feil med tankingssystemet
må lokaliseres og utbedres før et fly er klar til flyvning.

Luftfartstilsynet har funnet dokumentasjonen tilstrekkelig, og har ikke hatt bemerkninger til
flyselskapets bekrivelse av den tekniske feilen.

Etter dette legger nemnda til grunn at feilen oppsto uten forvarsel til tross for rutinemessig
teknisk vedlikehold.

Etter nemndas vurdering var det ikke praktisk mulig å treffe tiltak for å unngå feilen som førte
til forskyvninger i flyprogrammet slik at forsinkelsen også rammet passasjerer som ventet
på å komme hjem fra Gran Canaria. Forsinkelsen gir derfor ikke rett til erstatning etter EU-
forordningen.

Forsinkelsen var på 4 timer og 42 minutter og er da heller ikke av en varighet som er å
betrakte som en mangel i medhold av Alminnelige vilkår for pakkereiser punkt 8.2 f) V.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet.

Vedtaket er enstemmig.