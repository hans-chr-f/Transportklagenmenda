Vedtak i Transportklagenemnda - Fly

Sammendrag

Krav om standardkompensasjon ved forsinkelse og
ruteendring. Krav om refusjon av utgifter. Lynnedslag.

Dato
19.12.2019

Saksnummer
2019-01704

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY1933 fra Dubai (DXB) til Oslo lufthavn
(OSL) 30. mars 2019 kl. 10.20 (lokal tid), med planlagt ankomst kl. 15.10. Ti dager før
avreise ble klager varslet om at flyvningen ville ha en mellomlanding i Stockholm. Hun
skulle videre fra Oslo til Trondheim kl. 17.15 med SAS, og måtte kjøpe nye flybilletter som
følge av ruteendringen. 

Flyvning DY1933 ble videre forsinket med cirka fem timer ved ankomst til Oslo. Klager,
som hadde kjøpt nye flybilletter for reise til Trondheim, mistet også denne flyvningen (kl.
19.35). Forsinkelsen medførte videre at klager ikke kom seg til Trondheim denne dagen,
og hun måtte ta inn på hotell i ventetiden. 

Videre har klager forklart at de reisende fikk svært lite informasjon da de ventet i Dubai.
Hun mottok ikke matkuponger, og da klager landet på Oslo lufthavn, hadde hun ikke fått
mat eller drikke på ti timer. Etter ankomst til Oslo lufthavn var også spisestedene her
stengt. 

På bakgrunn av forsinkelsen har klager fremsatt følgende krav: 
• Standardkompensasjon i henhold til EU-forordning 261/2004 på 600 euro som følge av
forsinkelse og ruteendring. 
• Refusjon av utgifter til flybilletter med SAS, totalt kroner 2 243. 
• Refusjon av utgifter til hotell ved Oslo lufthavn, kroner 799. 
• Refusjon av utgifter til transport til og fra hotell og lufthavn, totalt kroner 355. 
• Kompensasjon for manglende utdeling av matkuponger, kroner 350.

Tjenesteyterne har i det vesentlige anført

Norwegians flyvning DY1933 fra Dubai til Oslo 30. mars 2019 ble forsinket med fire timer
og 48 minutter. Årsaken til forsinkelsen var at flymaskin LN-LNX ble truffet av lyn ved
ankomst til Dubai med DY1932 den 29. mars. Som følge av lynnedslaget måtte maskinen
gjennomgå lovpålagt teknisk inspeksjon. Ved inspeksjonen ble det funnet skader på
flymaskinen, og disse skadene måtte utbedres før maskinen kunne operere klagers
avgang. 

I tilfeller hvor det er uregelmessigheter i flytrafikken og forsinkelsen forventes å være
av forholdsvis kort varighet, er det ikke hensiktsmessig å gjøre tiltak som leie av ny
flymaskin eller å kjøpe billetter med andre flyselskaper. Norwegian er følgelig av den
oppfatning at hendelsen utgjør en ekstraordinær omstendighet i forordningens forstand,
og at forsinkelsen ikke kunne vært unngått selv om alle rimelige tiltak ble truffet.
Selskapet har på dette grunnlag avvist klagers krav om standardkompensasjon i henhold
til EU-forordning 261/2004. 

Klager har fremsatt krav om kompensasjon for at hun ikke mottok matkupong i
ventetiden. Alle passasjerer mottok en tekstmelding hvor de ble anmodet om å kontakte
Norwegians representanter på flyplassen for å få tildelt matkuponger. Da klager ikke
benyttet denne muligheten, og det ikke er fremlagt kvitteringer for påløpte kostnader,
har Norwegian også avvist dette kravet. 

Utover dette har klager også fremsatt krav om erstatning for utgifter til mat, hotell
og transport etter ankomst til Oslo lufthavn. I noen tilfeller kan flyselskapene være
pliktige å dekke slike utgifter etter luftfartsloven § 10-20/Montrealkonvensjonen artikkel
19. Disse bestemmelsene inneholder imidlertid samme ansvarsbegrensning som EU-
forordningen, og Norwegian har i denne forbindelse vist til lynnedslaget, en hendelse
utenfor selskapets kontroll. Norwegian har derfor også avvist klagers krav om refusjon av
disse utgiftene.

Nemnda bemerker

Norwegians flyvning DY1933 fra Dubai til Oslo 30. mars 2019 ble forsinket med fire timer
og 48 minutter. Klager mistet sin videreforbindelse med et annet flyselskap.

Forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Nemnda mener at forsinkelsen i dette tilfellet skyldtes lynnedslag i maskinen på en
forutgående flyvning. Det vises til fremlagt dokumentasjon. Dette må anses som
en ekstraordinær omstendighet i forordningens forstand. Nemnda kan ikke se at
forsinkelsen kunne vært unngått selv om alle rimelige tiltak var truffet.

Det er ikke grunnlag for klagers krav på standarderstatning. Nemnda kan heller ikke se at
det er grunnlag for erstatning på annet grunnlag.

Vedtak

Transportklagenemnda - fly anbefaler ikke at klager gis medhold.