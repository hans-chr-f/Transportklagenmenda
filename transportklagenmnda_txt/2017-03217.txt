Vedtak i Transportklagenemnda
- Kollektivreiser

Sammendrag

Krav om at Kolumbus justerer rutetabellen, jfr. markedsføringsloven § 7.

Dato
15.03.2018

Saksnummer
2017-03217

Tjenesteytere
Kolumbus

Klager har i det vesentlige anført

Klager har fremsatt krav om at Kolumbus justerer rutetabellen da busslinje X76 alltid er
forsinket. 

Klager viser til at Kolumbus sin påstand om at han ikke har ønsket å benytte seg av
Reisegarantien ikke er riktig. Klager ble mer enn 20 minutter forsinket, men hadde
ikke utgifter til alternativ transport. Når bussen er vesentlig forsinket, og ikke mulig å
spore i sanntidssystemet så er det en løpende vurdering hvorvidt man skal ta en annen
bussrute, eller ta risiko ved å bestille taxi.

For kunden er det helt umulig å vite på tidspunktet for forsinkelsen om Reisegarantien er
gyldig. Det fremgår av Reisegarantien at den ikke gjelder 

" ... [n]år det inntreffer omstendigheter som Kolumbus ikke kan styre, for eksempel
ekstreme værforhold, ulykker og vegstegninger som gjør at bussene ikke kommer frem,
streik og lignende."

Klager understreker at kunden kan ikke kjenne årsaken til at bussen er forsinket, slik
at denne garantien har svært begrenset verdi, samt presser kunden til å ta en risiko på
forsinkelsestidspunktet.

I selskapets tilsvar fremstiller de det som om at forsinkelser på rute X 76 er sjeldne og
sporadiske hendelser. Kolumbus har ikke forelagt dokumentasjon på at bussene er i
rute. Hver gang klager tar denne bussen er den forsinket. 

Klager viser også til vedlagt korrespondanse med Kolumbus på Twitter, som viser at
selskapet selv ikke har oversikt over hvor bussene befinner seg. Sanntidssystemene har
vesentlig utfall, og fungerer kun på en prosentandel av bussrutene. Det kan virke som
om de kobler seg av systemet ved større forsinkelser. 

I Kolumbus sine "kjøp-og bruksvilkår" har de ikke tatt forbehold om at markedsførte
avgangstider er høyst veiledende. 

Dersom Kolumbus ikke sannsynliggjør at forsinkelser på ruten er unntakstilfeller, og
heller ikke justerer rutetabellen, blir klagen oversendt Forbrukertilsynet med påstand om
brudd på markedsføringsloven.

Tjenesteyterne har i det vesentlige anført
Kolumbus beklager så mye for de problemer kunden stadig opplever med forsinkelse
på rute X 76. Kolumbus har tilbudt kunden å benytte seg av selskapets Reisegaranti,
noe han ikke har ønsket å benytte seg av. Kunden ønsker justering av rutetidene, men
dersom en gjennomgang av sanntidsdata viser store regelmessige avvik vil Kolumbus
selvfølgelig ta hensyn til det.

En annen utfordring med en slik justering, er at det er vanskelig å avgjøre hvor mye de
ulike rutene skal justeres, da køene varierer fra dag til dag og minutt til minutt. Det er
vanskelig å få rutetidene riktig, og i verste fall ville bussene blitt stående og vente på
holdeplassene underveis på dager med lite trafikk. 

Det kan og nevnes at sanntidssystemet har gjort det enklere å innhente og sammenligne
kjøredata fra de ulike rutene, og at det dermed blir mulig for selskapet å avdekke
gjentagende mønster i forsinkelsene. Skulle det bli avdekket betydelige punktlighetsavvik
på en rute, og disse avvikene er relativt like gjennom hele året, vil selskapet vurdere å
gjøre tiltak på den aktuelle ruten.

Kolumbus er dog alltid lydhøre hvis det er konkrete utfordringer.

Nemnda bemerker

Nemnda oppfatter klagen først og fremst å gjelder et krav om justering av rutetabeller på
grunn av hyppige forsinkelser og ikke et krav i forbindelse med en konkret tvist.

Etter nemndas syn ligger dette åpenbart utenfor nemndas kompetanse, jf
transportklagenemndforskriften § 1-3. Saken blir dermed å avvise med hjemmel i
forskriften § 6-2 a.

Vedtak

Saken avvises fra behandling i Transportklagenemnda Kollektivtransport.