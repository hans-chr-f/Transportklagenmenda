Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
29.01.2019

Saksnummer
2018-02483

Tjenesteytere
Norwegian

Klager har i det vesentlige anført

Klager reiste med Norwegians flyvning DY7202 fra Bangkok (BKK) til Oslo lufthavn (OSL)
24. januar 2016 kl. 09.00. Flyvningen ble imidlertid forsinket med mer enn fire timer, og
klager har på denne bakgrunn fremsatt krav om standardkompensasjon i henhold til EU-
forordning 261/2004 på 600 euro.

Tjenesteyterne har i det vesentlige anført
Klagen gjelder forsinkelse på Norwegians flyvning DY7202 fra Bangkok til Oslo 24. januar
2016. Klager sendte sin første henvendelse til Norwegian 23. juli 2017. Dette er ett år og
seks måneder etter at flyvningen fant sted. Norwegian er av den oppfatning at krav om
erstatning må fremmes innen rimelig tid og så snart som mulig etter at passasjeren har
blitt kjent med forholdet. 

Spørsmålet er således om klagen er fremsatt innen rimelig tid. 

Klager mottok tekstmeldinger den dagen forsinkelsen oppstod, slik at han ble kjent med
forholdene. Norwegian viser dessuten til Forliksrådets avgjørelse F-2017-016909, hvor
det ble uttalt at "innen rimelig tid" i denne sammenheng tilsvarer ett år. 

Norwegian anfører at klager har fremsatt krav om erstatning for sent, og avviser på
denne bakgrunn klagers krav om standardkompensasjon. Dersom nemnda kommer til at
klagen er fremsatt rettidig, vil Norwegian utbetale standardkompensasjon på 600 euro.

Nemnda bemerker

Klagen ble fremmet ett år og seks måneder etter at flyvningen fant sted. Spørsmålet er
om klagen er fremsatt i tide. 

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir verken relative eller absolutte reklamasjonsfrister.

I norsk kontraktsrett finnes det på en rekke områder lovbestemmelser om at
reklamasjon må fremsettes innen rimelig tid for at klager skal beholde sitt krav. Videre
gjelder det også utenfor lovregulerte områder et krav om reklamasjon innen rimelig
tid, som må anses som utslag av et generelt kontraktsrettslig prinsipp. Pakkereiseloven
§ 26 har til sammenlikning regler om at klager må fremsette sitt krav "uten ugrunnet
opphold".

EU-domstolen har i dom C-139/11 som gjaldt foreldelse uttalt at i mangel av regler i EU-
retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet.

Högsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Retten til erstatning ble
dermed ansett for å ha falt bort.

Selv om svensk rettspraksis ikke er direkte bindende, mener nemnda at det er naturlig
å se hen til praksisen fra Högsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett
må stilles krav til passasjerene om at de må reklamere innen rimelig tid for at kravet skal
være i behold. Det vises til sammenhengen i regelverket for øvrig, og til at EU-retten ikke
stenger for at reglenes innhold utfylles av nasjonal rett. Det vises også til at hensynet til
bevissikring tilsier at en part må varsles innen rimelig tid om krav som rettes mot parten.

I dette tilfellet fremmet klager sitt krav mot Norwegian ett år og seks måneder etter
gjennomført flyvning. Passasjeren har etter nemndas syn her ikke inngitt klage innen
rimelig tid. Retten til erstatning etter forordningen må dermed anses bortfalt.

Vedtak

Saken avvises som for sent fremsatt.