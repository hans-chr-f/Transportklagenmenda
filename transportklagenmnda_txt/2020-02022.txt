Vedtak i Transportklagenemnda - Fly

Sammendrag

Krav om full refusjon av billetten grunnet sykdom.

Dato
09.03.2021

Saksnummer
2020-02022

Tjenesteytere
Pakistan International Airlines

Klager har i det vesentlige anført

Klager hadde bestilt en reise for to personer t/r Oslo - Islamabad for reise 29. februar - 1.
april 2020. Pris kroner 10 800. 

Som følge av akutt sykdom like før avreise kunne ikke klager benytte seg av flybillettene.
Han viser til fremlagt legeerklæring. Klager har vært i kontakt med flyselskapet som sier
at de vil refundere kroner 10 800 med fratrekk kroner 1 500 per person. 

Klager har ikke kjøpt avbestillingsforsikring, men han har reiseforsikring. 

Klager krever full refusjon av billettene med fradrag av gebyr, totalt krav kroner 7 800.

Tjenesteyterne har i det vesentlige anført
Pakistan International Airlines har ikke avgitt uttalelse til nemnda. Til klager har
flyselskapet i det vesentlige anført:

PIA informerer klager om at det er lang saksbehandlingstid grunnet Covid-19 pandemien,
men at han vil motta refusjon om kort tid.

Nemnda bemerker

Flyselskapet Pakistan International Airlines har tross oppfordring ikke avgitt uttalelse til
nemnda. Nemnda treffer vedtaket på grunnlag av opplysningene som er fremkommet
tidligere i saken, jf transportklagenemndforskriften § 5-3 tredje ledd.

Nemnda legger til grunn at klager avbestilte flybillettene to dager før avreise grunnet
akutt sykdom, han krever full refusjon av flybillettene. Nemnda har mottatt kopi av
legeerklæringen. 

Når klager på eget initiativ kansellerte sine billetter grunnet sykdom, har han ikke lenger
en "bekreftet reservasjon" jf. EU-forordning 2004/261 artikkel 3 nr. 2 bokstav a. EU-
forordningen kommer derfor ikke til anvendelse i dette tilfellet, og klager har ikke krav på
refusjon i medhold av forordningen. 

Klager har anført at flyselskapet har lovet han refusjon. Nemnda forstår anførselen
dithen at klager mener han har krav på refusjon på avtalerettslig grunnlag. 

Nemnda mener i dette tilfellet at det ikke er sannsynlighetsovervekt for at flyselskapet
har bundet seg til å refundere billettene. Korrespondansen klager har vedlagt som
dokumentasjon er ufullstendig. Den viser verken hvem som er sender og mottaker av e-
posten eller i hvilken kontekst e-posten har blitt sendt. Det er derfor ikke sannsynliggjort
at klager har rimelig grunn til å tro at det er inngått avtale om refusjon av billettene. 

Nemnda kan etter dette ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.