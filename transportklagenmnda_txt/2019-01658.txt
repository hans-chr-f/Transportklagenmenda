Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
14.02.2020

Saksnummer
2019-01658

Tjenesteytere
Widerøe

Klager har i det vesentlige anført

Klager skulle reise fra Oslo til Ørsta Volda den 20. februar 2019 med WF181 kl. 22.25. 

WF181 ble kansellert. Etter konferering med servicepersonell på flyplassen ble klager
overført til ny flyvning neste dag. Klager hadde planer om morgenen den 21. februar
som han ikke rakk som en følge av kanselleringen.

Klager fikk ikke beskjed om kanselleringen før han kom frem til gaten og det sto på
skjermen at flyet var innstilt.

Alle andre fly tok av som planlagt fra Oslo Lufthavn denne kvelden. Det var ikke dårlig
vær og ingen form for uregelmessigheter utenfor flyselskapets kontroll. Pilotmangel kan
ikke bebreides passasjerene.

Klager har på bakgrunn av ovenstående informasjon fremsatt krav på standarderstatning
i henhold til EU-forordning 261/2004.

Tjenesteyterne har i det vesentlige anført
WF161 kom seg ikke ned i Sogndal grunnet dårlig sikt og snø. Widerøe viser her til
METAR-rapport hvor duggpunkt og temperatur er lik, noe som betyr tåke.

Flyvningen skulle da gå til Sandane istedet, for å sette av passasjerer der. Dessverre
var været i Sandane også så dårlig at flymasinen ikke kom seg ned. Da flymaskinen
til slutt ankom Hovden var forsinkelsen så stor at crewet var gått ut på arbeidstid.
Widerøe har ikke crew-base på Hovden. Det var heller ikke noen flyvninger til å fly inn
reservemannskap til Hovden. Widerøe måtte derfor kansellere klagers flyvning; WF181.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen.

Flyet som skulle operere klagers flyvning WF181 opererte andre flyvninger på Vestlandet
samme kveld. Flyselskapet har fremlagt dokumentasjon som viser at WF163 ikke klarte
å lande i Sogndal pga været. Flyet klarte heller ikke å lande i Sandane. Da flyet til slutt
ankom Hovden hadde mannskapet gått ut på tillatt/lovlig arbeidstid. Da Widerøe ikke
har crewbase på Hovden, og det heller ikke var noen flyvninger for å frakte besetning hit,
måtte WF181 kanselleres.

Etter dette mener nemnda at årsaken til kanselleringen og forholdene må anses som
ekstraordinære omstendigheter som ikke kunne vært unngått selv om alle rimelige tiltak
var truffet.

Klager har med dette ikke rett på standarderstatning i henhold til EU-forordning
261/2004.

Vedtak

Transportklagenemnda-fly anbefaler ikke at klager gis medhold.