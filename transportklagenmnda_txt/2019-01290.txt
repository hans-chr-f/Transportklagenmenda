Vedtak i Transportklagenemnda - Fly

Sammendrag

Krav om standarderstatning som følge av kansellering.

Dato
14.01.2020

Saksnummer
2019-01290

Tjenesteytere
SAS

Klager har i det vesentlige anført

3. februar 2019 skulle klager med to medpassasjerer reise med SK1905 fra Oslo til
Billund. Opprinnelig ankomsttid i Billund var kl. 16.15. SK1905 ble imidlertid kansellert,
og reisefølget ble omrutet til SK463 fra Oslo til København og SK1289 fra København til
Billund. Reisefølget ankom Billund kl. 21.40, over fem timer forsinket.

Klager krever standarderstatning på 250 euro for alle i reisefølget, totalt 750 euro, i
henhold til EU-forordning 261/2004.

Tjenesteyterne har i det vesentlige anført
3. februar forårsaket værforholdene på Arlanda store forsinkelser i flytrafikken på SAS'
rutenett. Flyplassene i Stockholm, København og Oslo er hovedbaser for SAS. Når det
oppstår store uregelmessigheter på en av disse flyplassene, får det store konsekvenser
for trafikken på hele SAS' rutenett. Det var også utfordringer med vær på mange av
SAS' øvrige destinasjoner den aktuelle dagen. Det vises i den forbindelse til fremlagt
dokumentasjon.

SK1905 måtte kanselleres, fordi mannskapet som skulle betjene denne flyvningen, satt
værfast i Stockholm. De kom seg ikke til Oslo i tide til avgangen kl. 15.10. Så sent på
dagen var det heller ikke mer standby-mannskap tilgjengelig.

Klager og medpassasjerene ble omrutet til første ledige avgang fra Oslo via København til
Billund og ankom endelig ankomststed kl. 21.40.

På bakgrunn av at rotårsaken til forsinkelsen i dette tilfellet var værforhold som anses
som en ekstraordinær omstendighet i henhold til EU-forordningen, og sett i lys av at SAS
har truffet rimelige tiltak for å frakte klager raskest mulig til endelig ankomststed, kan
ikke klagers krav i dette tilfellet imøtekommes.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

Nemnda mener at SAS har godtgjort at verken kanselleringen eller de ekstraordinære
omstendighetene kunne vært unngått selv om alle rimelige tiltak var truffet.
Dokumentasjonen fremlagt av flyselskapet viser at klagers flygning ble kansellert da
besetningen som skulle betjene klagers flyvning ble stående værfaste på Arlanda som
en følge av snøværet der. Klager med reisefølge ble ombooket til en ny avgang samme
kveld. Omrutingen må anses som innen rimelig tid etter omstendighetene som forelå.

Kanselleringen gir således ikke rett til standarderstatning etter EU-forordningen.

Vedtak

Transportklagenemnda–fly anbefaler ikke at klager gis medhold.