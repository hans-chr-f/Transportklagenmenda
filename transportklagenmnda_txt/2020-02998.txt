Vedtak i Transportklagenemnda
- Kollektivreiser

Sammendrag

Krav om refusjon av billett - frakjøring.

Dato
20.01.2021

Saksnummer
2020-02998

Tjenesteytere
Nor-way Bussekspress

Klager har i det vesentlige anført

Den 23. september 2020 skulle klager reise fra Oasen Storsenter i Haugesund til
Stavanger. Det var første gang klager skulle reise med Kystbussen. På billetten stod det
at bussen gikk fra Oasen Storsenter. Klager var på plass på holdeplassen og ventet, men
det kom ingen buss. Langs E134 så klager en Kystbuss passere kl. 06:03, to minutter
før angitt avgang. Klager regnet med at dette var en annen buss og ventet videre på
holdeplassen ved Oasen Storsenter. Etter omtrent en halvtime innså klager at bussen
han så på E134 må ha vært den bussen han skulle ta. Klager sendte inn en klage til
Kystbussen og har anført at selskapet ikke har gitt gode nok opplysninger om hvor
holdeplassen var.

Klager krever refusjon av de ubrukte billettene pålydende NOK 478.

Tjenesteyterne har i det vesentlige anført
Nor-Way Bussekspress har ikke inngitt tilsvar til Transportklagenemnda. I dialog med
klager har selskapet vist til at holdeplassen Oasen Storsenter ligger ved hovedveien E134.
Holdeplassen er merket med Kystbussen/NOR-WAY logo. Selskapet har videre vist til at
Kystbussen aldri har kjørt via bussterminalen ved Oasen storsenter.

Nor-Way har vist til at på kystbussen.no står følgende «I Haugesund kjører Kystbussen
Flotmyr – Karmsundsgata – Haugesund Sjukehus – Oasen Storsenter v/E134 (tidl.
Norheim v/E134) – og videre til Karmøy».

Nor-Way har avslått klagers krav på refusjon.

Nemnda bemerker

Klager ble frakjørt av bussen den 23. september 2020 når han skulle reise fra Oasen
Storsenter i Haugesund til Stavanger.

Klager var på feil holdeplass og anfører at dette skyldes manglende opplysninger fra
busselskapets side om hvor riktig holdeplass var. Nemnda er av den oppfatning at Nor-
Way i tilstrekkelig grad har informert om hvor holdeplassen var, samt at det er den
reisendes ansvar å møte opp på riktig holdeplass.

Av refusjonsreglene til Nor-Way fremgår det at kjøpesum vil kunne refunderes ved
avbestilling senest 24 timer før første avgangstid på billetten. Ettersom klager ikke hadde
avbestilt, har han heller ikke rett på refusjon. Nemnda kan heller ikke se at det foreligger
annet grunnlag som kan tilsi refusjon.

Vedtak

Transportklagenemnda – Kollektiv finner ikke å kunne anbefale at klager gis medhold.