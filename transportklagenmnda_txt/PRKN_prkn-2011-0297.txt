Vedtak i Pakkereisenemnda

Sammendrag

Saken gjelder klage på bosted ved uspesifisert reise til Mallorca.

Dato
26.09.2012

Saksnummer
297/11

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 1

Reisens pris: 7.424,-

Saken gjelder:

Saken gjelder klage på bosted ved uspesifisert reise til Mallorca.

Klager anfører at hun ble innkvartert på hostell Pebar i bakgården.

Det var problemer med varmtvannskranen og bare lunkent vann og mye klor i vannet.
På badet var det sprekker i badekar og fliser og fuktskader på veggen mellom badet og
soverommet. Avløpssystemet virket heller ikke som det skulle.

Det var også belastende å bli plassert blant mennesker fra den lokale befolkning som drakk
alkohol og hadde andre sosiale problemer.

Ving har vist til logen fra reisemålet. Der fremgår det at Vings representant besiktiget
rommet samme dag som klager hadde tatt kontakt.

Hun har notert at hun undersøkte dusjen, at den var liten, men at den fungerte.

Klager ønsket ikke å bytte hotell mot å betale merprisen.

Ving har ellers vist til vilkårene for uspesifiserte reiser.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen.
Mangler kan gi grunnlag for et forholdsmessig prisavslag med mindre de avhjelpes innen
rimelig tid.

Det fremgår av vilkårene for og informasjonen om uspesifiserte reiser at det benyttes
innkvartering som ikke inngår i Vings ordinære program, og at innkvarteringen kan være av
svært enkel standard tilsvarende 1 ving.

Det fremgår videre at privat innkvartering kan forekomme, og at hvis en ønsker å bytte bosted
må man betale eventuell merpris.

Klager hadde i dette tilfelle bestilt uspesifisert enkeltrom med dusj og WC.

Selv om det ved uspesifiserte reiser må forventes bosted med lav standard, vil det i dette
tilfelle foreligge en mangel hvis bostedet ikke hadde dusj og wc som virket.

Basert på opplysningene i logen, som er ført fortløpende av Vings representant, ble dusjen
kontrollert og funnet i orden. Reklamasjonsnemnda finner det derfor ikke sannsynliggjort at
det forelå en slik mangel at det kan begrunne et prisavslag.

Vedtak:

Reklamasjonsnemnda kan ikke anbefale at det gis prisavslag.

Vedtaket var enstemmig..

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Fiske Amisol AS

Helga Hermansen, Star Tour AS.