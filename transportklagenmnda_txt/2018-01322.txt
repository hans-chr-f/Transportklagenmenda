Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
23.11.2018

Saksnummer
2018-01322

Tjenesteytere
Norwegian

Klager har i det vesentlige anført

Klager reiste med Norwegians flyvning DY7001 fra Oslo lufthavn (OSL) til New York - John
F. Kennedy (JFK) 4. mars 2016 kl. 17.35. Flyvningen ble imidlertid forsinket med cirka
16 timer, og klager har på denne bakgrunn fremsatt krav om standardkompensasjon
i henhold til EU-forordning 261/2004 på 600 euro pr. person, totalt 1 800 euro for tre
passasjerer.

Tjenesteyterne har i det vesentlige anført
Norwegians flyvning DY7001 fra Oslo til New York 4. mars 2016 ble forsinket med 16
timer og fem minutter. Årsaken til forsinkelsen var at forutgående flyvning, DY7082 fra
Los Angeles til Oslo, ble omdirigert til Stockholm grunnet dårlig vær i Oslo. Flyet ble
stående i Stockholm til værforholdene bedret seg. Flyet fortsatte så som DY7182 til Oslo. 

Ved ankomst til Oslo måtte besetningen ha sin obligatoriske hvile før de kunne fortsette.
Dette medførte forsinkelsen på klagers flyvning DY7001. 

Norwegian vurderte alternativer som billetter med andre flyselskap, men da
værforholdene rammet alle flyselskaper var ikke dette et godt alternativ. Ettersom
DY7082 ankom Stockholm på kvelden kunne ikke tiltak for eventuell innleie av fly og
mannskap igangsettes før dagen etter. Med et slikt tiltak ville ikke forsinkelsen vært
unngått. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning DY7001 fra Oslo til New York 4. mars 2016 ble forsinket med 16
timer og fem minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. Flyselskapet må
videre godtgjøre at de har truffet alle rimelige tiltak for å unngå forsinkelsen. 
I dette tilfellet skyldtes forsinkelsen at forutgående flyvning måtte omdirigeres til
Stockholm som følge av dårlige værforhold ved Oslo lufthavn. Da flyet ankom Oslo måtte
kabinpersonalet ha sin lovpålagte hvile, og flyvningen ble forsinket til personalet var klare
til å operere klagers flyvning. Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian vurderte tiltak som kjøp av flybilletter
med andre selskaper eller leie av fly og mannskap, men det legges til grunn at ingen av
de ovennevnte tiltak ville begrenset forsinkelsens varighet for passasjerene i betydelig
omfang. Nemnda legger til grunn at forsinkelsen ikke kunne vært unngått selv om alle
rimelige tiltak var truffet. Forsinkelsen gir etter dette ikke rett til standarderstatning, og
nemnda anbefaler ikke at klager gis medhold i sitt krav.

Vedtak

Transportklagenemnda - fly anbefaler ikke at klager gis medhold.