Vedtak i Transportklagenemnda - Fly

Sammendrag

Krav om refusjon av utlegg grunnet kansellering.

Dato
21.06.2023

Saksnummer
2022-03405

Tjenesteytere
Widerøe

Klager har i det vesentlige anført

Klager hadde reise med Widerøe WF282 kl. 15:35 fra Bergen med ankomst Billund kl.
16:55 den 9. september 2022. Samme dag som avreise mottar klager beskjed om at
flyreisen er kansellert. Han blir booket om til SK2869 kl. 18:55 fra Bergen og ankomst i
København kl. 20:15. 

Sms ble mottatt om kanselleringen hvor det ble lovet at buss skulle stå klart da flyet
landet i København kl. 20:15 og at det skulle være hjelp å få ved skranke 18 i terminal
3. Det var ingen som kunne besvare spørsmål eller vise hvor bussen var parkert ved
ankomst. Klokken ble 21:00 og det var ikke noe informasjon, så klager tok kontakt med
Sixt i Billund for å avklare avhenting av forhåndsbestilt leiebil. Kontoret var kun åpent
mellom kl. 08:00-23:30 og det var ikke mulig å få nøkkel om natten, men leiebilselskapet
fortalte at det var mulig å hente ut leiebilen i København og levere den i Billund på
mandagen. 

Klager valgte da å hente ut leiebilen i København da de fortsatt ikke var noen svar på når
bussen skulle komme. Det kom først en sms om at bussen ankom flyplassen kl. 22:58,
hvor bussjåføren trengte en halvtimes pause før bussen skulle kjøre til Billund. Klager vill
da først ha vært i Billund kl. 03:00 på natten. 

Klager krever å få refundert sine utlegg til leiebil til 795 DKK og mellomlegget for
matutgifter fra nkr. 150,00 til 332,00.

Tjenesteyterne har i det vesentlige anført
Widerøe har anført at klager har mottatt 250 EUR i standarderstatning i henhold
til 261/2004. Videre har Widerøe avslått dekning av leiebil da alle passasjerene ble
booket om til København og fikk bakketransport fra København til Billund. Det vises til
dokumentasjon på at passasjerene har fått oppsatt bakketransport. 

Da klager selv valgt å ta ut leiebil for å komme fortest mulig frem, har klager avbrutt
reisen og takket nei til det alternativet som ble tilbudt. 

Widerøe forklarer at de kan utbetale mellomlegget på mat. Det er utbetalt 150 NOK til
mat, men klager hadde ett reelt utlegg på 332 NOK. Widerøe utbetaler da mellomlegget
på 182 NOK til klager. 

Klager hadde forhåndsbestilt leiebil i Billund, men da han ble booket om til København
valgte han etter å ha forhørt seg med SIXT bilutleie, å ta ut leiebilen i København i stedet
for i Billund og fikk da en ekstra kostnad som han mener Widerøe, skal dekke. Widerøe
har avslått dette da det Widerøe ikke er ansvarlig for å dekke leiebil etter at klager har
ankommet sin destinasjon, samt at det var satt opp bakketransport til Billund. Widerøe
viser til meldingen som ble sendt ut til passasjerene angående bakketransporten kl.
18:10 den 9. september 2022.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf. EU-forordning 261/2004 artikkel 5 og 7. Dette
har Widerøe utbetalt klager.

Ved kansellering har passasjerene valget mellom refusjon av hele billettprisen eller
omruting snarest mulig på tilsvarende transportvilkår, jf. artikkel 8. 

Klager ble tilbudt omruting til ny avgang fra Oslo til København med ankomst kl. 20:15
og buss fra København til Billund med ankomst rundt kl. 03 om natten. Spørsmålet for
nemnda er om slik omruting er «snarest mulig».

Vurderingen av flyselskapets omrutingstilbud avhenger av en helhetsvurdering der
blant annet tid, kostnader, tilgjengelig transport og passasjerens individuelle behov for
å ankomme til et bestemt sted til et bestemt tidspunkt kan spille inn. Omrutingsplikten
begrenser seg ikke til flyvninger med eget flyselskap alene. Passasjeren må imidlertid gi
flyselskapet rimelig tid til å arrangere omrutingen. Det følger av fast nemndpraksis og
av EU-kommisjonens tolkningsveileder til forordningen at klager kan kreve refusjon av
utgifter til omruting gjort på egenhånd dersom selskapets tilbud og assistanse ikke kan
regnes som tilstrekkelig etter forordningen.

Klager skulle opprinnelig ankommet Billund kl. 16:55. Omrutingstilbudet med
fly og buss ville medført ankomst rundt kl. 03:00. Nemndas flertall - lederen og
bransjerepresentantene - mener at dette tilfredsstiller kravet til omruting snarest mulig.
Det gikk ingen andre fly til Billund som ville ført til at passasjeren ville kommet frem
tidligere enn det selskapet tilbød. At det går få alternative fly er en ulempe når man
reiser til en mindre flyplass.

Mindretallet - forbrukerrepresentantene - mener at dette omrutningstilbudet ikke kan
anses å være snarest mulig, da organiseringen av busstransporten tok lang tid og klager
ville ankommet midt på natten. Ettersom flyselskapet ikke har tilbudt klager omruting
i tråd med forordningen, mener mindretallet at Widerøe skal dekke kostnadene til
leiebil, 795 DKK. Mindretallet oppfatter det slik at kravet om erstatning for matutgifter er
akseptert av Widerøe

Nemnda konkluderte deretter i tråd med flertallets oppfatning.

Vedtak

Transportklagenemnda kan ikke anbefale at klager gis medhold