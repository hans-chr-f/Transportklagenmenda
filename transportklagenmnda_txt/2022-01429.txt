Vedtak i Transportklagenemnda - Fly

Sammendrag

Krav om refusjon av utgifter til ny flybillett grunnet nektet ombordstigning.

Dato
20.01.2023

Saksnummer
2022-01429

Tjenesteytere
Flyr
Avinor

Klager har i det vesentlige anført

Klager skulle reise med Flyr fra Oslo til Edinburgh den 15. april 2022 kl 12.30 med flight
FS1584. Da klager møtte opp på Gardermoen i kl 10.20, stod det på informasjonstavlen
at innsjekking skulle foregå på område 10. Klager ventet der sammen med 10-15 andre
passasjerer. Da innsjekkingspersonalet kom, var det imidlertid for en annen flyvning
fra et annet flyselskap. Klager kom med dette for sent til innsjekk hos Flyr og mistet
flyvningen sin.

Klager stiller seg kritisk til at Flyr ikke gikk bort til innsjekkingsområde 10 for å se om det
stod noen og ventet, da det var feil informasjon på informasjonstavlen. Klager ringte
Flyr som beklaget og sa at klager kunne kjøpe ny billett med annet selskap som Flyr ville
dekke.

Klager krever refusjon av utgifter til ny flybillett med KLM, kroner 3 924.

Tjenesteyterne har i det vesentlige anført
Flyr har i det vesentlige anført:

Klager kontaktet Flyr 15 minutter før avgang per telefon. Flyr hadde gjennomsnittlig
ventetid på telefon på 19 sekunder den dagen, og maks ventetid var 4 minutter
og 27 sekunder, så den sene kontakten kan ikke tilskrives lang ventetid på telefon.
15 minutter før avgangstid er 30 minutter etter at innsjekk stenger og 5 minutter
etter at ombordstigning stenger, og er derfor ikke nok tid til å veilede klager til riktig
innsjekkingsområde.

Klager ble ikke lovet noen ny billett med annet selskap over telefon. Ifølge telefonnotatet
vårt står det: «Han var fast bestemt på at det var vi som hadde gjort en feil. Han sa selv
at han måtte kjøpe ny billett, men jeg visste ikke om det var vår feil eller ikke, så jeg lovet
ingen dekning». Videre er det lagt til et ytterligere notat som sier: «Han var den eneste
som ikke kom med flyet». 

Klager har et ansvar for å aktivt søke informasjon hvor innsjekkingen foregår, særlig når
tiden går og det ikke skjer noe. Oslo lufthavn er ikke større enn at man kan sjekke ut om
det kan være en feil eller en siste liten endring. At klager først tar kontakt 15 minutter
før avgangstid gjør det umulig for Flyr å hjelpe passasjeren. At samtlige passasjerer på
avgangen, med ett unntak har sjekket inn til riktig tid, taler for at det har vært mulig å
sjekke inn, tross eventuell feilen på informasjonstavlen.

Avinor har i det vesentlige anført:

Flyselskapet Flyr har aldri innsjekk på felt 10 i innsjekkingsområdet på Oslo lufthavn
Gardermoen. Sannsynligheten for at flyvningen klager skulle reise med var satt opp med
felt 10 på informasjonstavlene anser Avinor derfor er liten.
Det var imidlertid en annen flyvning til Edinburgh, CAT521 med avreise kl 12:00, som
hadde innsjekk på felt 10 denne formiddagen. En mulig forklaring på hendelsen
som er innklaget kan være at klager har festet seg ved destinasjonen angitt på
informasjonstavlen, men ikke registrert at det gjaldt en annen flyvning enn den han
skulle reise med.

Nemnda får vurdere hvilken vekt det vi her viser til skal tillegges i klagesaken. Fra vårt
ståsted anses imidlertid at det er en slik tvil knyttet til de faktiske forhold at det ikke er
grunnlag for å treffe vedtak mot Avinor i denne saken.

Nemnda bemerker

Etter EU-forordning 261/2004 skal flyselskapet gi passasjerer som nektes ombordstigning
mot sin vilje, jf artikkel 4, standarderstatning i samsvar med artikkel 7, tilbud om refusjon
av flybillettprisen eller omruting snarest mulig til bestemmelsesstedet, jf artikkel 8, og
nødvendig hotellinnkvartering, jf artikkel 9. Standarderstatningen er ment å kompensere
for både økonomisk og ikke-økonomisk skade. 

Klager har anført at han møtte til innsjekk mer enn to timer før avgang. Det er uklart for
nemnda hva som var årsaken til at klager først tok kontakt med Flyr da det kun var 15
minutter igjen til avgang. 
Flyr har anført at klager var den eneste passasjeren som ikke rakk flyvningen.

Avinor har på sin side anført at Flyr ikke har noen avganger på felt 10 i
innsjekkingsområdet, men at en annen flyvning til Edinburgh med avgang kl 12.00 med
et annet flyselskap hadde innsjekk på felt 10 denne dagen. 

Basert på opplysningene fra klager og Flyr anser nemnda det mest sannsynlig at det
to timer før avgang sto feil på informasjonstavlen. Klager var imidlertid den eneste
passasjeren som ikke rakk innsjekkingen, og ventet etter det som er opplyst til 15
minutter før avgang før han reagerte. 

Nemnda kan derfor ikke anbefale at klager gis medhold.

Vedtak

Transportklagenemnda kan ikke anbefale at klager gis medhold.