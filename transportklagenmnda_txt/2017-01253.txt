Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.04.2018

Saksnummer
2017-01253

Tjenesteytere
Thomson Airways

Klager har i det vesentlige anført

Klager skulle reise fra Phuket til Gardermoen den 4. mars 2015 kl 09.35 med ankomst kl
16.05 lokal tid. Flyet ble forsinket og landet på Gardermoen kl 20.51.

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
Thomson Airways har ikke avgitt uttalelse til klager eller til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. forskrift om klagenemnd for flypassasjerer § 5-3.

Klagen er forelagt Thomson Airways ved nemndas e-post av 1. juni 2017 med frist til 13.
juli 2017 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi
grunnlag for fritak for ansvar. Det fremgår videre at nemnda vil legge passasjerens
opplysninger til grunn dersom disse ikke imøtegås av flyselskapet. Det blir også opplyst
at saken vil bli forelagt nemnda selv om flyselskapet ikke avgir uttalelse.     

Thomson Airways har ikke avgitt uttalelse til klager eller til nemnda. Flyselskapet har
følgelig ikke godtgjort at forsinkelsen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Dette gir klageren rett til en
standarderstatning på 600 euro.

Vedtak

Transportklagenemnda - fly anbefaler at Thomson Airways utbetaler standarderstatning
med 600 euro.