Vedtak i Transportklagenemnda - Fly

Sammendrag

Krav om refusjon av dobbelt belastet reise.

Dato
14.05.2019

Saksnummer
2018-01917

Tjenesteytere
Supersaver

Klager har i det vesentlige anført

Den 16. mars 2018 bestilte klager en reise hos Supersaver t/r Oslo - Sydney. Da hun
ikke mottok noen bekreftelse utførte klager bestillingen om igjen. Dagen etter oppdaget
klager at hun var blitt belastet for reisen to ganger (2 x 15 966,81 kroner). Klager
kontaktet sin bank som ba klager vente noen dager da beløpet mest sannsynligvis ville
bli tilbakeført klagers konto. Dette skjedde ikke.

Den 6. april kontaktet klager Supersaver per epost med beskjed om å tilbakeføre det ene
beløpet. Klager fikk svar om at de ville se på saken og komme tilbake. 
I mellomtiden ble reisen gjennomført fra 3. - 14. mai. 

Først den 25. mai mottok klager svar fra Supersaver om at de ikke kunne tilbakeføre
det ene beløpet da klager selv hadde dobbeltbestilt reisen, og at årsaken til at hun ikke
mottok bekreftelse på den første bestillingen var at hun hadde skrevet feil epost adresse.

Klager innser at hun har utelatt en bokstav i epost adressen, men det hun stiller seg
kritisk til er den usedvanlig lange svartiden fra reisebyrået. Dersom klager hadde fått
informasjon om hva som var årsaken til dobbeltbelastningen før hun reiste, kunne hun
ha avbestilt den ene reisen.    

Klager krever refusjon av den ene beløpet, kroner 15 966,81.

Det vises for øvrig til klagers brev.

Tjenesteyterne har i det vesentlige anført
Supersaver er en formidler av flybilletter.  

Den 16. mars bestiller klager en reise på Supersavers hjemmeside. Hun skriver feil epost
adresse og mottar derfor ingen bekreftelse. Istedet for å ta kontakt med Supersaver
bestiller hun reisen en gang til. Denne gangen er epost adressen korrekt og klager
mottar bekreftelse. 

I henhold til Supersavers regler og vilkår som klager krysset av for å ha lest og forstått, er
det den reisendes ansvar å kontrollere at alt i bestillingen er korrekt, og dersom noe ikke
stemmer må Supersaver kontaktes umiddelbart. 

Klagers bank anbefalte henne å vente noen dager da en reservasjon vanligvis blir frigitt
i løpet av noen dager. Dette var imidlertid ikke en reservasjon, men en debitering.
Kostnadene hadde i tillegg to forskjellige transaksjonsnummer, noe banken burde ha
lagt merke til.

Først den 6. april tok klager kontakt med Supersaver per epost. Hun mottok et autosvar
med informasjon om lang svartid, og ble samtidig anbefalt å ta kontakt per telefon
dersom det hastet. 

Den 13. april ba Supersaver om transaksjonsnummer for å kunne spore
dobbeltbelastningen. Klager svarte samme dag, men uten å oppgi transaksjonsnummer. 
Den 18. april ba Supersaver nok en gang om transaksjonsnummer, denne gangen
mottok reisebyrået en "out of office" melding. 

På klagers epost adresse står kun èn reise registrert, og Supersaver kan ikke finne en
dobbeltbelastning på denne reisen. 

Først halvannen måned etter at Supersaver ba om transaksjonsnummer, den 22. mai,
tok klager kontakt og hevdet at hun allerede hadde oppgitt transaksjonsnummer. Dette
stemmer ikke. 

Som klager selv anfører har hun på den ene bestillingen skrevet feil epost adresse.
Supersaver viser til fremlagt utskrift av sine vilkår:

Bestillingsprosess og kontaktopplysninger:

1. Under bestillingsprosessen får du hjelp av tekniske verktøy til å oppdage eventuelle
feil i opplysningene du har oppgitt, slik at du kan rette opp i disse før du sender inn
bestillingsforespørselen. Vi ber deg om å kontrollere alle opplysningene du oppgir, nøye
før du sluttfører bestillingsforespørselen.
Endringsforespørsler som mottas etter dette, kan lede til betydelige tilleggskostnader.

2. Det kan hende at vi trenger å kontakte deg, f.eks. i tilfelle av endringer i de kjøpte
reisetjenestene. Du må oppgi korrekte kontaktopplysninger, som telefonnummeret
ditt og e-postadressen din. Du må også sjekke regelmessig om du har mottatt noen
meldinger fra oss.
Det er også ditt ansvar å sikre at du har mulighet til å motta meldingene våre. Vi kan ikke
holdes ansvarlig dersom du ikke mottar en melding fra oss på grunn av omstendigheter
som ligger utenfor vår rimelige kontroll, herunder, men ikke begrenset til (i) at du har gitt
oss en feil e-postadresse, (ii) at epostinnstillingene dine hindrer e-posten vår i å nå frem
til deg, (iii) at e-postinnstillingene dine behandler e-posten vår som søppelpost.

Supersaver kan på grunnlag av ovennevnte ikke imøtekomme klagers krav.

Det vises for øvrig til Supersavers brev.

Nemnda bemerker

Klager bestilte en reise på Supersavers nettside den 16. mars 2018. Hun registrerte feil
epost adresse og mottok ingen bekreftelse. Av den grunn bestilte klager den samme
reisen på nytt samme dag. 

Supersaver er en formidler av flybilletter. Før klager fikk gjennomført bestillingene hos
Supersaver måtte hun krysse av for å ha lest regler og vilkår. Her kommer det frem at
dersom man ikke mottar reisebekreftelse innen 24 timer må man kontakte reisebyrået
omgående. Først den 6. april tok klager kontakt med reisebyrået per epost angående
dobbeltbestillingen. Det var på dette tidspunktet for sent å kansellere billettene. 

Ved bestilling av en flyreise på internett, er man selv ansvarlig for at informasjonen
som blir lagt, er riktig. Det er viktig å sjekke at navn på reisende, kontaktinformasjon,
destinasjon, tidspunkt og liknende er riktig før bestillingen bekreftes. Det er likeledes
viktig å undersøke vilkårene nøye før bestilling av flyreisen bekreftes. Når tilbudet er
akseptert, er avtalen bindende. Når en kunde gjør en feil som i dette tilfellet, har hun
ingen rettigheter utover det avtalen gir anvisning på.

Nemnda forstår at det kan virke formalistisk at det ikke uten kostnad kan foretas en
refusjon av en feilbestilt reise. Imidlertid er reglene som nevnt over, og nemnda kan ikke
se at Supersaver i dette tilfellet har opptrådt klanderverdig. 

Nemnda mener klager selv må bære ansvaret for at hun dobbeltbestilte reisene, og kan
ikke anbefale at hun gis medhold i sitt krav.
Klager har imidlertid  krav på å få tilbakebetalt skatter og avgifter for de ubenyttede
billettene

Vedtak

Transportklagenemnda - fly anbefaler ikke at klager gis medhold i sitt krav.