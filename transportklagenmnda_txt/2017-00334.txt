Vedtak i Pakkereisenemnda

Sammendrag

Krav om standarderstatning på 400 euro ved forsinkelse på hjemreisen 29.10.2016.

Dato
21.04.2017

Saksnummer
2017-00334

Tjenesteytere
Solia AS

Klager har i det vesentlige anført

Klager bestilte en ukes reise med innkvartering på Tabaiba Princess, Playa del Ingles ,
Gran Canaria i perioden 22.10.2016 - 29.10.2016. Totalpris kr. 14.710.

Ved hjemreisen fra Gran Canaria ble Air Europas rute AEA933 forsinket ca. 5 timer ved
ankomst Oslo Lufthavn Gardermoen.

Opprinnelig avgangstid: 29.10.2016 kl. 08:05.
Faktisk avgangstid: 29.10.2016 kl. 12:42.

Opprinnelig ankomsttid: 29.10.2016 kl. 14:35.
Faktisk ankomsttid: 29.10.2016 kl. 20:00.

Klager ble informert om at årsaken til forsinkelsen var diverse tekniske problemer med
flyet og deretter skifte av besetning grunnet forsinket avgang. 

Klager fikk ikke informasjon om sine rettigheter i forbindelse med forsinkelsen.
Informasjonen var dårlig og avgangen ble stadig flyttet med 5-10 minutter om gangen
inntil avgang som ble ca. 5 timer forsinket.

Det vises for øvrig til korrespondanse fra klager.

Tjenesteyterne har i det vesentlige anført
Flyforsinkelser oppstår fra tid til annen. I dette tilfellet skyldtes forsinkelsen en teknisk
feil som var utenfor Solias kontroll.

Ved flyforsinkelser på hjemreisen utgår det ingen kompensasjon fra Solia og de viser til
sin informasjon om forsinkelser på sine nettsider: http://www.solia.no/flyinformasjon/
flyforsinkelser/

Solia anfører at dersom klager ønsker å søke om kompensasjon i henhold til EU
REG 261/04 må dette kravet rettes direkte til flyselskapet. Saken må registreres via
Air Europas skjema som fremgår på linken https://www.aireuropa.com/en/flights/
queries#claim-suggestion.

Solia har lagt ved bekreftelse på forsinkelsen som klager ev. kan benytte ved kontakt
med sitt forsikringsselskap.

Solia har ikke kommentert saken ovenfor nemnda.

Nemnda bemerker

Nemnda legger til grunn at klageren bestilte en pakkereise gjennom Solia AS.  Reisen
besto av en ukes opphold på Tabaiba Princess, Playa del Ingles, Grand Canaria i perioden
22.oktober til 29.oktober 2016.  Reisen foregikk med Air Europa.  På hjemveien var rute
AEA933 forsinket.  Opprinnelig ankomsttid til Oslo lufthavn var kl. 14.35. Faktisk ankomst
var kl. 20.00, hvilket innebærer en forsinkelse på 5 timer og 25 minutter. Det vedligger en
bekreftelse fra flyselskapet på at flyet skulle ha avgått fra Grand Canaria kl. 08.05, men at
faktisk avgang var kl. 12.42. Grand Canaria ligger en time etter norsk tid.

Arrangøren har ikke kommentert forsinkelsen, ut over å opplyse om at klageren må
kontakte flyselskapet direkte.

Nemnda er ikke enig i det.  Klageren har inngått avtale om en pakkereise med
Solia. Det er utstedt en felles billett for hotellopphold og flyreise.  Solia er klagerens
kontraktsmotpart som alle henvendelser og krav kan rettes til. Den enkelte reisende skal
ikke være henvist til å forfølge et krav. Solia kan på sin side kreve regress for sine utlegg
hos fraktføreren hvis forholdene ligger til rette for det.

EU-forordning 261/2004 fastsetter felles regler for erstatning og assistanse til passasjerer
ved nektet ombordstigning og ved innstilt eller vesentlig forsinket flygning. EU-domstolen
avsa dom i sak C-257/14 17. september 2015 - Corina van der Lans – KLM.  I dommen
har domstolen uttalt at "en teknisk feil, [..], som oppstår plutselig, som ikke kan tilskrives
manglende vedlikehold, og som heller ikke er blitt oppdaget under vanlig vedlikehold,
ikke er omfattet av begrepet "ekstraordinære omstendigheter" [..].

Det fremgår av dommen at unntak kan tenkes ved fabrikasjonsfeil og ved skader på
flyet pga. sabotasje eller terrorhandlinger. Noe slikt foreligger det ikke opplysninger om i
denne saken. 

Teknisk feil vil, etter dette, som hovedregel ikke anses om en ekstraordinær
omstendighet som fritar for plikten til å betale standarderstatning etter forordningen.
Erstatningen beløper seg etter artikkel 7 nr. 1 c) til 400 euro.

Arrangøren/flyselskapet har et omsorgsansvar for passasjerene på flyplassen.  Det
er opplyst at det ikke ble sørget for noen form for forpleining i løpet av den tiden
forsinkelsen varte.  Det ble også gitt svært mangelfulle opplysninger om når avgang
kunne forventes. Nemnda finner at dette ikke er i samsvar med de rettigheter
passasjerene har til forpleining ved forsinkelse, jfr. direktivets artikkel 9. Nemnda
anbefaler at dokumenterte utgifter til mat, telefoner etc. blir erstattet, alternativt at det
blir utbetalt kr. 400 til dekning av forpleiningsutgifter.

Vedtak

Pakkereisenemnda anbefaler at det blir utbetalt 400 euro i forbindelse med
flyforsinkelsen og at dokumenterte utgifter til forpleining etc. blir dekket, eventuelt at det
blir utbetalt kr. 400 til dekning av forpleiningsutgifter hvis kvitteringer ikke foreligger.