Vedtak i Transportklagenemnda - Fly

Sammendrag

Krav om refusjon av ekstrautgifter grunnet kansellering.

Dato
21.03.2017

Saksnummer
2016-00490

Tjenesteytere
Norwegian

Klager har i det vesentlige anført

Klager skulle reist fra Oslo lufthavn (OSL) til Madrid (MAD) 20. mars 2016 kl. 20.05.

Flyvningen ble kansellert grunnet streik på avreisedagen 20. mars, og dette resulterte i at
klager ikke kunne avbestille bestilte billetter for transport til og fra flyplassen. 
Klager fikk da en kostnad på kroner 428 for de ubenyttede bussbillettene tur/retur
flyplassen. Videre påløp det kostnader for ubenyttet hotellopphold på kroner 926,70 som
ikke kunne avbestilles. 

Klager krever at Norwegian refunderer ekstrautgiftene som påløp grunnet kanselleringen
av flyvningen,

Tjenesteyterne har i det vesentlige anført
Norwegians flyvning D85415 fra Oslo til Madrid 20. mars 2016 ble kansellert som følge av
streik hos franske flyveledere. 

Flyselskap i Europa ble påvirket av denne streiken. Flyvninger som hadde rute i eller
gjennom det franske luftrom ble kansellert eller forsinket grunnet slots gjennom flere
dager. Selskapet viser til vedlagt dokumentasjon (Movement Log). 

Streiken påvirket all lufttrafikk i Europa og statuerer derfor en omstendighet som ikke
kan bli påvirket av flyselskap, og derfor kan heller ikke flyselskap holdes ansvarlig. Dette
synet kommer frem i en dom fra tysk domstol (X ZR 121/13). 

I de tilfeller hvor en uregelmessighet er forårsaket av en ekstraordinær omstendighet,
er flyselskapet unntatt fra forpliktelsene til å betale kompensasjon eller ekstrautgifter.
Omstendigheter som er utenfor flyselskapets kontroll er hendelser som ikke er
forårsaket av en handling eller unnlatelse av flyselskapet. Alle krav vurderes i henhold til
retningslinjer fra EU-kommisjonen om ekstraordinære omstendigheter. 

I henhold til dom C-402/07 i EU domstolen (Sturgeon-dommen), er flyselskapene
unntatt fra videre kompensasjon hvis forsinkelsen er under tre timer eller årsaken
til forsinkelsen er ekstraordinære omstendigheter utenfor flyselskapets kontroll som
forhindrer flyvningen.
Streik blant franske flyveledere er utenfor flyselskapets kontroll. 

I henhold til Montrealkonvensjonen artikkel 19 og luftfartsloven § 10-20 er fraktføreren
ansvarlig for tap som følge av forsinkelsen ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som
med rimelighet kan kreves for å unngå taper, eller at dette ikke har vært mulig for dem. 

Norwegian kan på grunnlag av ovennevnte ikke imøtekomme klagers krav om refusjon
av forhåndsbestilt hotell og transport.

Nemnda bemerker

Norwegians flyvning D85415 fra Oslo til Madrid 20. mars 2016 ble kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5.

Nemnda legger til grunn at årsaken til kanselleringen var streik blant franske flygeledere,
jf. vedlagte rapporter. Streiken påvirket flytrafikken i hele Europa, da flyvninger som gikk
gjennom fransk luftrom ble kansellert eller forsinket som følge av restriksjoner ("slots").

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. Forordningen sier heller ikke om det skal/
bør skilles mellom streik i eget selskap eller streik hos andre.
Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Innstilling som
følge av slik streik gir således etter nemndas vurdering ikke rett til erstatning etter EU-
forordningen.

Klager har derfor etter nemndas syn ikke krav på standarderstatning. Nemnda kan heller
ikke se at klager har rett til å få erstattet hotellutgifter og bussbilletter på annet grunnlag.

Det er for øvrig uklart for nemnda om klager ble omrutet til Madrid, eller om hele turen
ble avlyst. Klager har, uavhengig av årsaken til kanselleringen, rett til å få kostnadene til
flybillettene refundert dersom reisen ble avlyst, jf. forordningen artikkel 5 jf. artikkel 8 nr.

1 bokstav a. I den grad klager ikke har fått refundert utgiftene til flybilletter, anbefales at
dette gjøres.

For øvrig er selskapet ikke erstatningsansvarlig.

Vedtak

Transportklagenemnda - fly anbefaler ikke at klager gis medhold.