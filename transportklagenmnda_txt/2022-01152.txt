Vedtak i Transportklagenemnda - Fly

Sammendrag

Krav om standarderstatning som følge av kansellering

Dato
25.01.2023

Saksnummer
2022-01152

Tjenesteytere
Widerøe

Klager har i det vesentlige anført

Den 29.01.2022 skulle klager reise fra Sola til Flesland med Widerøe, rutenummer-
WF0536. Samme dag ble det gitt beskjed om kansellering via SMS, hvor det fremkommer
at kanselleringen skyldtes mangel på besetning. Da klager så sendte inn klage til
flyselskapet, fikk han beskjed om at kanselleringen var en konsekvens av dårlig
værforhold i Aberdeen, som gjorde at en flymaskin ikke kom seg til Bergen for å fly
Bergen-Stavanger-Bergen. Klager mener dette er en unnskyldning da han først fikk
beskjed om at kanselleringen skyldtes mangel på besetning

Klagers opprinnelige ankomst var kl. 16:40, med omrutingen til SK4042+SK0287 ankom
klager endelige destinasjon  kl. 21:35. Dette medfører en forsinkelse på 4 timer og 55
minutter.

Tjenesteyterne har i det vesentlige anført
Widerøe har anført at kanselleringen skyldtes mangel på flymaskinen som skulle operere
strekningen. Flymaskinen sto fast i Aberdeen på grunn av en storm i Malik. Widerøe
hadde ingen flymaskiner i reserve i Bergen. 

Flyselskapet legger ved Metar-rapport som viser at vindstyrken var oppe i 24 m/s,
noe som tilsvarer full storm. I tillegg dokumenteres det med operasjonslogg og en
nyhetsartikkel som viser til vindværet i det nordøstlige Skottland.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artiklene 5 og 7.

Værforhold som påvirker flytrafikken ved at det ikke er mulig å lande/ta av, ved at
det oppstår overbelastning på flyplassen eller lignende, kan være en ekstraordinær
omstendighet i forordningens forstand som medfører at den reisende ikke har krav på
erstatning. Dette må vurderes konkret.

Widerøe har opplyst at forsinkelsen oppsto som følge av dårlig vær på tidligere strekning
til den flymaskinen som skulle operere klagers avgang den 29. januar. Flyselskapet har
fremlagt utklipp fra medieoppslag, operasjonalogg og METAR-rapport.

Nemndas flertall, lederen og bransjerepresentantene, mener at flyselskapet Widerøe
har godtgjort at verken kanselleringen eller de ekstraordinære omstendighetene kunne
vært unngått selv om alle rimelige tiltak var truffet. Dokumentasjonen viser at klagers
flyvning ble kansellert som følge av dårlige værforhold. Mangel på besetning kan oppstå
som en følge av dårlig værforhold, men nemnda går ikke noe nærmere inn på dette, da
dårlig værforhold er å anse som den faktiske årsaken til kanselleringen av den aktuelle
flyvningen. Nemnda mener at Widerøe i denne saken har godtgjort at kanselleringen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Nemnda har med dette kommet frem til at klager ikke har rett
på standarderstatning i henhold til EU-forordning 261/2004.

Mindretallet, forbrukerrepresentantene, mener at selskapet ikke har godtgjort at
kanselleringen skyldtes ekstraordinære omstendigheter. Mindretallet viser til at
selskapets begrunnelse har variert, først viste de til mangel på mannskap, deretter til
mangel på fly.  I saken er det kun anført at selskapet ikke hadde tilgjengelig fly i Bergen.
Det er ikke nærmere belyst på hvilket tidspunkt selskapet ble klar over at planlagt
flyindivid ikke kunne benyttes til flyvningene, herunder hva de da foretok seg med tanke
på å besette fremtidig ruteplan med reservefly og mannskap. Slik saken er opplyst
mener mindretallet at selskapet ikke har godtgjort at alle rimelige tiltak var truffet. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. artikkel
8. Widerøe tilbød klager omruting samme morgen med SAS og Widerøe, klager ankom
endelig bestemmelsessted fire timer og femtifem minutter senere enn opprinnelig
ankomsttid. Etter nemndas vurdering må dette anses som snarest mulig.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Nemnda konkluderte deretter i tråd med flertallets oppfatning. Lederen har
dobbeltstemme ved et nemndsmedlems forfall, jf. transportklagenemndforskriften § 5-5,
6 ledd.

Vedtak

Transportklagenemnda anbefaler at klager ikke gis medhold