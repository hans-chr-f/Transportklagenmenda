Vedtak i Pakkereisenemnda

Sammendrag

Saken gjelder ulykke i bassenget, Alanya.

Dato
..

Saksnummer
145/13P

Tjenesteyter
Star Tour AS

Sakens dokumenter ble lagt frem.

Klager: X

Turarrangør: Star Tour AS

Antall reisende: 4

Reisens pris: 17.894 nok

Saken gjelder:

Saken gjelder ulykke i bassenget, Alanya.

Klager anfører at da hennes sønn og hans venn lekte i skliene i bassenget, skled de inn i
en nederlandsk dame som ble kastet inn mot bassengkanten.

Damen var gravid i 5. eller 6. uke, og hun skadet øyet og måtte opereres.

Star Tours representant sa at det ville bli utarbeidet en rapport angående sikkerheten på
hotellet og at politiet ville bli koblet inn på grunn av forsikringsoppgjør og personskade.
Etterpå ble de kontaktet av resepsjonen og bedt om å møte på politistasjonen. Dette ble en
ubehagelig opplevelse, og guttene ble truet med fengsling og ble fratatt passene. Dagen etter
måtte de møte i et rettsmøte for avhør, men ved hjelp av forsvarer og tolken ble hendelsen av
dommeren karakterisert som et uhell.

Klager mener at turarrangørs stedlige representant kunne ha bistått på en bedre måte i stedet
for å skape ytterligere problemer og kaos. Hele reisefølget fikk turen ødelagt. Star Tour utførte
ikke det som kunne forventes, og klager krever hele reisens pris refundert.

Star Tour mener deres oppfølgning på reisemålet ikke har vært mangelfull.

Skjer det uhell og ulykker, har Star Tours medarbeidere kun en rolle som formidler. Det er
heller ikke noe krav om at de behersker det lokale språket.

I dette tilfelle ble det gjort det som skulle gjøres - de kontaktet DU og skaffet en kontaktperson
og sørget for at klagers forsikringsselskap ble kontaktet og guiden skaffet en tolk som kunne
være med i retten.

Nemnda bemerker:

Når uhell og ulykker skjer under en pakkereise, har de reisende en naturlig forventning om at
turarrangørens representanter bistår ved å formidle kontakt med lege/sykehus/tolk/advokat
eller hva som måtte være aktuelt i det enkelte tilfelle.

Noen rolle utover det å formidle slik kontakt har turarrangør ikke, jf. informasjon om dette
på Star Tours nettsider, som også er på linje med det andre turarrangører praktiserer. Det er
intet i pakkereiseloven eller i Alminnelige vilkår for pakkereiser som pålegger en turarrangør
plikter utover dette.

Basert på klagers beskrivelse av det som fant sted og redegjørelsen fra Star Tours stedlige
representant finner nemnda at turarrangør har gitt slik bistand som de reisende kunne ha
berettiget forventning om. Nemnda finner da at det ikke er grunnlag for noen kompensasjon.

Vedtak:

Reklamasjonsnemnda kan ikke anbefale at det gis noen kompensasjon.