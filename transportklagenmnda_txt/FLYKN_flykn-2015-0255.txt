Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.11.2015

Saksnummer
0255/15F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Tromsø til Båtsfjord via Vardø den 8. februar 2015. WF986 ble 30
minutter forsinket. Da klager ankom Vardø fikk han opplyst at videreforbindelsen med WF977
var kansellert som følge av crew. Klager ble booket om og ankom Båtsfjord dagen etter ca. 15
timer forsinket.

Klager stiller kritisk til at Widerøe kansellerer flyet selv om han som eneste passasjer skulle fra
Vardø til Båtsfjord.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Widerøe har i det vesentlige anført:

WF977 ble kansellert som følge av mangel på crew. Det vises til fremlagt dokumentasjon.
Hendelsen er ikke kompensasjonsberettiget da årsaken var ekstraordinære omstendigheter
utenfor Widerøes kontroll.

Ved kansellering kan passasjerene velge å avbryte reisen mot full refusjon, eller bli ombooket
til neste ledige avgang. Klager valgte sistnevnte.

Widerøe ønsker å refundere klagers utgifter til hotell, mat og transport til og fra hotellet, men
kan ikke imøtekomme klagers krav utover dette.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Mangel på mannskapet kan være en slik ekstraordinær omstendighet som medfører at
den reisende ikke har krav på erstatning. Mangel på mannskap oppstår fra tid til annen.
Flyselskapet må være forberedt på dette, og må ha en beredskapsplan for håndtering av
påregnelig mangel på mannskap. Mannskapsmangel kan likevel oppstå så plutselig eller i et
slikt omfang at flyselskapet ikke har mulighet til å unngå innstilling av en eller flere avganger.
Dette må vurderes konkret.

Widerøe har ikke opplyst hvorfor de manglet mannskap. Nemnda er av den oppfatning
at selskapet ikke har godtgjort at kanselleringen skyldtes en ekstraordinær omstendighet.
Kanselleringen gir følgelig rett til standarderstatning på 250 euro. Nemnda anbefaler at
Widerøe utbetaler erstatningen.

Vedtak:

Transportklagenemnda-fly anbefaler at Widerøe utbetaler 250 euro.

Vedtaket var enstemmig.