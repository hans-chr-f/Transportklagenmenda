Vedtak i Transportklagenemnda
- Kollektivreiser

Sammendrag

Krav om frafall av gebyr - reise med ungdomsbillett
fra Brakar i billett-soner operert av Ruter

Dato
03.04.2020

Saksnummer
2020-00571

Tjenesteytere
Ruter

Klager har i det vesentlige anført

Klager ble ilagt gebyr på bussen fordi han reiste med en ungdomsbillett fra Brakar. 

Klager viser til at han hadde kjøpt en 30-dagersbillett for ungdom gyldig i alle soner
rett før han reiste med bussen fra Oslo bussterminal. Kjøpet ble gjort via Brakars
mobilapplikasjon. Et stopp unna Sandvika terminal ble klager stoppet i kontroll og ilagt
gebyr fordi billetten han reiste med ikke var gyldig hos Ruter. 

Klager har benyttet seg av Brakar applikasjonen i to år uten at det har vært noe problem.
Han var av den oppfatning at så lenge han betalte for "alle soner" i mobilapplikasjonen til
Brakar, var det mulig å benytte billetten i Oslo spesielt etter at fylkene er slått sammen. 

Klager krever at Ruter frafaller gebyret.

Tjenesteyterne har i det vesentlige anført
Klager ble ilagt gebyr på bussen 4. januar 2020 fordi han reiste med en billett som ikke er
gyldig hos Ruter (Oslo og Akershus). 

Klager fremviste en mobilapplikasjon for Brakar, som inneholdt en billett for alle soner i
Buskerud. Brakars område (tidligere Buskerud) er ikke gyldig hos Ruter (Oslo og tidligere
Akershus). Det er ikke gjort endringer på priser etter sammenslåingen av fylkene. 

Ruter viser til informasjon opplyst hos Brakar, hvor det fremgår at: "Gyldig
ungdomsbillett gir adgang til å reise med lokaltog og korte regiontog innenfor tidligere
Buskerud fylke. Dersom ungdomsbillett skal kombineres med en Vy billett må ny billett
kjøpes fra Lier, Dersom ungdomsbillett skal kombineres med Ruters ungdomsbillett,
kjøpes ny billett i Asker." 

Det står videre en detaljert oversikt over hvor Brakars billetter er gyldig. Ruter viser her til
vedlagt link. 

Klager har betalt kroner 310 for billetten han viser til, mens Ruters ungdomsbillett for
alle soner koster kroner 575. Ruter viser til punkt 3 i selskapets reisevilkår, hvor det
fremgår at passasjeren skal betale for reisen i henhold til de vilkår og priser Ruter har
fastsatt. 

Ruter kan på overnevnte grunnlag ikke se noen grunn til å frafalle dette gebyret.

Nemnda bemerker

Klager ble ved kontroll på bussen 4. januar 2020 ilagt gebyr fordi han ikke kunne vise
gyldig billett for sonen han reiste i. Klager hadde kjøpt billett på Brakars billettapp, som
gjelder i tidligere Buskerud og ikke i Ruters linjer i tidligere Akershus og Oslo. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner. Det fremgår videre
klart hos Brakar hvilket område deres billetter gjelder for. 

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Vedtak

Transportklagenemnda Kollektivtransport finner ikke å kunne anbefale at klager gis
medhold.