Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
23.11.2018

Saksnummer
2018-01193

Tjenesteytere
Norwegian

Klager har i det vesentlige anført

Klager reiste med Norwegians flyvning DY7064 fra Oakland (OAK) til Oslo lufthavn (OSL)
27. mars 2018 kl. 16.00. Flyvningen ble forsinket med tre timer og 40 minutter, og klager
mistet derfor sin planlagte videreforbindelse til Wien (VIE) 28. mars kl. 11.50. 

Klager ble omrutet via København og Riga, og ankom sin endelige destinasjon om lag 18
timer forsinket. Han har på denne bakgrunn fremsatt krav om standardkompensasjon i
henhold til EU-forordning 261/2004 på 600 euro.

Tjenesteyterne har i det vesentlige anført
Norwegians flyvning DY7064 fra Oakland til Oslo 27. mars 2018 ble forsinket med tre
timer og 40 minutter. Forsinkelsen skyldtes omdirigering av medisinske årsaker under
tidligere flyvning. Flymaskinen som var planlagt på klagers flyvning, ble også benyttet
som DY7113 fra Roma til Los Angeles. En passasjer om bord ble syk under reisen, og
flyet måtte omdirigeres til Yellowknife i Canada. Reisen fortsatte til Los Angeles, tilbake til
Roma og videre til Oakland. En forsinkelse var imidlertid ikke til å unngå. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY7064 fra Oakland til Oslo 27. mars 2018 ble forsinket med tre
timer og 40 minutter. Klager rakk ikke sin videreforbindelse til Wien 28. mars 2018 kl.
14.05. Han kom frem til endelig bestemmelsessted cirka 18 timer forsinket.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Nemnda legger til grunn at forsinkelsen skyldtes at DY7113 fra Roma til Los Angeles
måtte lande i Yellowknife ved akutt sykdom hos en passasjer. Dette medførte en
følgeforsinkelse for de neste flyvningene: Los Angeles til Roma, Roma til Oakland og
klagers flyvning fra Oakland til Oslo. Nemnda mener at landingen i Yellowknife må anses
som en ekstraordinær omstendighet i forordningens forstand. 

Norwegian har derimot ikke redegjort for hva som ble gjort for å få klager frem til hans
endelige bestemmelsessted. Klager har opplyst at han ble sendt fra Oslo via København
og Riga før han kom frem til Wien. Nemnda kan ikke se at Norwegian i dette tilfellet har
godtgjort at klagers forsinkelse på over 18 timer ikke kunne vært unngått til tross for at
alle rimelige tiltak var truffet.

Vedtak

Transportklagenemnda - fly anbefaler at Norwegian betaler standarderstatning til klager
med 600 euro.