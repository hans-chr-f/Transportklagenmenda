Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
27.10.2017

Saksnummer
2017-00139

Tjenesteytere
SAS

Klager har i det vesentlige anført

Klager skulle reise fra Tromsø til Århus via Oslo og København den 11. januar 2017 kl.
17.05. SK463 fra Oslo til København kl 19.55 ble kansellert, og klager ble booket om
til neste avgang kl 20.50. Han rakk sin videreforbindelse til Århus kl 22.50, men krever
likevel standarderstatning for kanselleringen som medførte at han ankom København
mer enn en time forsinket. 

Klager krever standarderstatning 250 euro.

Tjenesteyterne har i det vesentlige anført
SK463 fra Oslo til København kl 19.55 ble dessverre kansellert, og klager ble booket
om til neste avgang kl 20.50. Han rakk likevel sin videreforbindelse til endelig
bestemmelsessted, og ankom Århus 27 minutter forsinket. Det vises til fremlagt utskrift
fra klagers booking.

SAS kan på grunnlag av ovennevnte ikke imøtekomme klagers krav. 

Det vises for øvrig til SAS' brev.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artikkel 5 og 7. 

Ved informasjon om kanselleringen mindre enn syv dager i forveien, faller retten til
erstatning bort hvis flyselskapet har tilbudt passasjeren omruting slik at han kunne reise
høyst en time før planlagt avgangstid og ankomme det endelige bestemmelsesstedet
senest to timer etter planlagt ankomsttid, jf artikkel 5 nr 1 bokstav c) iii). 

I dette tilfellet ble klageren tilbudt omruting til en flygning 55 minutter senere enn
planlagt og han ankom sitt endelige bestemmelsessted 27 minutter forsinket. 

Kanselleringen gir etter dette ikke rett til standarderstatning.

Vedtak

Transportklagenemnda - fly anbefaler ikke at klageren gis medhold.