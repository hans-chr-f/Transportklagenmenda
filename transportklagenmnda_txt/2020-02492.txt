Vedtak i Transportklagenemnda - Fly

Sammendrag

Krav om standardkompensasjon og full refusjon av billetten grunnet kansellering.

Dato
15.06.2021

Saksnummer
2020-02492

Tjenesteytere
SAS

Klager har i det vesentlige anført

Klager hadde billetter tur/retur Oslo - New York med avreise 24. april 2020 og retur 27.
april. Da klager ble oppmerksom på at flyvningen var oppført på en liste over kansellerte
flyvninger, sendte han et krav om refusjon via SAS sin hjemmeside. 

Klager har lest SAS sitt tilsvar og erkjenner at han ikke har bevis for at flyvningen var
oppført på denne listen, men han understreker at det ikke er korrekt slik som SAS
hevder - at han kansellerte. Klager søkte om refusjon, men linken han benyttet seg av på
hjemmesiden ble registrert som kansellering. 

Klager opprettholder krav om full refusjon av billettene.

Tjenesteyterne har i det vesentlige anført
Klager har fremmet krav mot SAS der det kreves tilbakebetalt billetter for den reise som
skulle ha funnet sted 24. april 2020. 

I og med at klager hadde kjøpt en ikke-refunderbar billett, bestrider SAS kravet med
henvisning til selskapets generelle befordringsvilkår og billettregler art. 4.1.3 og 4.1.4 (a),
som klager aksepterte ved billettkjøpet. 

Med henvisning til de nevnte artikler plikter SAS å tilbakebetale refunderbare
tilleggsavgifter når passasjeren kansellerer en flybillett som ikke er refunderbar. I tilfellet
hvor en passasjer er forhindret fra å fly som følge av en force majeure-situasjon gir SAS
passasjeren en særlig rett hvoretter SAS etter eget skjønn refunderer billettprisen eller
tilbyr en verdikupong (voucher) med tilsvarende verdi.

Uansett vilkårene i selskapets befordringsvilkår har SAS i perioden fra 13. mars 2020 gitt
passasjerer ytterligere særlige rettigheter ved å betrakte alle kanselleringer som om de
er gjort som følge av force majeure, og ved ikke å ettergå om passasjeren har oppfylt
sin reklamasjonsplikt eller ikke. SAS henviser for øvrig til EU-kommisjonens veileder
"Commission Notice Interpretative Guidelines on EU passenger rights regulations in the
context of the developing situation with Covid-19" punkt 2.2 som bekrefter ovenstående
synspunkt. 

På eget initiativ valgte klager den 26. mars 2020 å avbestille sin reise. På dette
tidspunktet var flyet med rutenummer SK907 ennå ikke innstilt. SAS viser her til fremlagt
liste hvor tidspunkt for kanselleringer fremkommer. Klager er dermed berettiget til
refunderbare tilleggsavgifter på kr. 525,- per billett. Dette ble refundert 28. juli 2020. 

Klager hevder han så flyet på en liste over kansellerte flyvninger på SAS' hjemmeside. Det
er imidlertid ikke fremlagt skjermdump eller annet bevis for dette. SAS har dessverre ikke
mulighet til å sjekke denne listen bakover i tid for enten å av- eller -bekrefte påstanden.
SAS viser for øvrig til listen som tidligere nevnt. 

Dersom klager ikke kan fremskaffe bevis for påstanden vil SAS ikke imøtekomme klagers
krav utover det som er refundert.

Nemnda bemerker

Det følger av EU-forordning 261/2004 artikkel 8 nummer 1 jf. artikkel 5 at ved
kansellering skal passasjeren ha valget mellom refusjon eller omruting. En forutsetning
for at forordningen skal gjelde er at passasjeren har en bekreftet reservasjon på den
aktuelle flyvningen jf. artikkel 3 nr. 2 bokstav a jf. nr. 1.

I dette tilfellet har SAS dokumentert at klager kansellerte sin reise den 26. mars
2020. SAS kansellerte flyvningen den 16. april. På tidspunktet for når SAS kansellerte
flyvningene, hadde ikke klager lenger en bekreftet reservasjon på den aktuelle
flyvningen.

Nemnda har forståelse for at klager finner det urettferdig å ikke motta refusjon for en
reise ikke lot seg gjennomføre på grunn av covid-19. Men heller ikke flyselskapet har
ansvar eller kontroll over det som har inntruffet. I Kommisjonens veiledning pkt. 2.2 om
covid-19 fremgår det at flyforordningen ikke regulerer situasjonen der den reisende selv
avlyser reisen, og at det i disse tilfellene er de alminnelige billettvilkår og avtalelovens
regler som gjelder. En ikke-refunderbar billett gir derfor ikke grunnlag for refusjon i disse
tilfellene uansett om passasjeren har god grunn til å avlyse reisen.

Klagers billetter med SAS var ikke-refunderbare. Klager har med dette ikke rett på
refusjon i henhold til billettreglene. Klager har imidlertid krav på refusjon av skatter og
avgifter, som SAS allerede har refundert til klager.

Klager hevder det ble sendt krav om refusjon fordi han oppdaget sin planlagte flyvningen
på en liste over kansellerte avganger på SAS' hjemmeside. Klager har imidlertid ikke
sannsynliggjort dette. SAS har opplyst at de ikke har mulighet til å sjekke denne listen
bakover i tid for enten å avkrefte eller bekrefte påstanden. 

Nemnda anbefaler at klager ikke gis medhold.

Vedtak

Transportklagenemnda anbefaler at klager ikke gis medhold.