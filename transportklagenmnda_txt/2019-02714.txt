Vedtak i Transportklagenemnda - Fly

Sammendrag

Krav om refusjon av ny billett. Bruk av rabattkode. Ungdomsbillett.

Dato
03.03.2020

Saksnummer
2019-02714

Tjenesteytere
Norwegian Air Shuttle

Klager har i det vesentlige anført

25. april 2019 kjøpte klager en reise for seg selv og en medpassasjer fra Oslo til
Trondheim. Avgang var 24. mai 2019. Siden medpassasjeren var under 26 år, la klager
inn rabattkoden «UNDER26» ved bestilling. Klager har opplyst at hun selv er over 26 år,
men rabattkoden gjaldt automatisk for begge passasjerene i bestillingen. Klager opplyser
at det ikke var mulig å legge inn rabatten for kun den ene passasjeren. Klager var klar
over at også hennes billett da ble rabattert, men hun sa ifra om dette umiddelbart
etter bestilling. Klager ønsket at Norwegian skulle rette opp i feilen og trekke henne for
differansen mellom vanlig billett og ungdomsbillett. Klager anfører at hun ga beskjed til
Norwegian innen 24 timer etter bestilling, og at hun ifølge vilkårene kunne endre reisen
innen 24 timer. Det vises til e-post sendt Norwegian mindre enn en time etter bestilling.

Klager anfører videre at ved ankomst på Gardermoen på avreisedagen fikk hun beskjed
om at billettene ikke var endret. Klager opplyser at hun ble ført bort til en skranke, hvor
hun fikk beskjed om at hun måtte kjøpe ny billett. Det var ikke mulig å bare betale et
mellomlegg, noe hun hadde foreslått i e-posten hun sendte etter bestilling av billetten.
Klager fikk også beskjed om at det heller ikke var mulig å endre billetten hun hadde.
Den ansatte i skranken sa at når man bestiller billetter med den nevnte rabattkoden,
må passasjerer som er over 26 år, bestille billetter separat. Klager stiller seg undrende
til at dette ikke kom opp som beskjed i løpet av bestillingen og mener at dette burde ha
kommet tydelig frem i bestillingsprosessen, særlig med tanke på at klager bestilte reisen
via sin egen profil. Klager anfører at hun ikke tenkte på den løsningen selv.

Klager anfører at hun måtte kjøpe en ny billett i tillegg til et servicegebyr og viser til
dokumentasjon på dette. 

Det vises til klagers øvrige anførsler i fremlagt dokumentasjon.

Klager krever refusjon av den nye billetten til 2423 kroner.

Tjenesteyterne har i det vesentlige anført
Klager ble nektet å reise med flyvningen DY760 den 24. mai 2019, da vilkårene for
billetten ikke var oppfylt. Billetten var en ungdomsbillett for passasjerer på opptil 25 år.

Klager krever refusjon av ny billett på 2423 kroner.

Norwegian viser til vilkårene som gjelder ved kjøp av billetter med bruk av rabattkoden
«Under26», som er å finne på Norwegians nettsted. 

Passasjerene er selv ansvarlige for å sørge for at all informasjon er riktig når de
utfører en bestilling. Passasjerene må også bekrefte å ha lest Norwegians generelle
befordringsvilkår før de gjennomfører bestillingen.

Klager hadde i dette tilfellet en billett av typen LowFare, som kan kanselleres innen fire
timer etter at kjøpet er utført. Da klager kun har sendt en e-post til Bank Norwegian og
ikke aktivt tatt kontakt med Norwegian, i tillegg til at vedkommende ikke har foretatt seg
noe ytterligere frem til oppmøtet på flyplassen, kan ikke flyselskapet være ansvarlig for
kostnadene forbundet med den nye billetten.

På bakgrunn av det ovennevnte kan ikke klagers krav imøtekommes i dette tilfellet.

Nemnda bemerker

Nemnda bemerker at det ikke fremgår av Norwegians vilkår at man ikke kan bruke
rabattkoden «Under26» i en bestilling der man kombinerer ungdomsbillett og vanlig
billett. Vilkårene bør derfor endres på dette punkt for å unngå misforståelser.

Nemnda mener videre at Norwegians krav om at klager måtte kjøpe helt nye
fullprisbilletter virker lite rimelig i den oppståtte situasjonen. Klager benyttet en
rabattkode det ikke var grunnlag for, og fikk dermed billigere billetter enn klager
hadde krav på. Nemnda mener at den naturlige løsningen da må være at klager dekker
mellomlegget mellom alminnelige LowFare-billetter og billigbillettene.

Vedtak

Transportklagenemnda – fly anbefaler at Norwegian refunderer klagers utgifter til ny
billett, fratrukket mellomlegget til LowFare-billetter som klager skal dekke.