Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.11.2013

Saksnummer
293/13F

Tjenesteyter
Widerøes Flyveselskap AS

Krav om standarderstatning grunnet kansellering.

Klager har i det vesentlige anført:

Klager skulle reise fra Sandnessjøen til Oslo den 28. desember 2012 direkte med WF795. Flyet
ble kansellert, og klager ble etter seks timers venting på Sandnessjøen Lufthavn booket om via
Trondheim. Klager ble innlosjert på hotell i Trondheim.

Klager krever standarderstatning i henhold til EU-forordning 261/2004, 250 euro per person.

Widerøe har i det vesentlige anført:

WF795 ble kansellert som følge av teknisk feil. Det vises til fremlagt teknisk rapport.
Kanselleringen er ikke kompensasjonsberettiget da uregelmessigheten oppstod på grunn av
ekstraordinære omstendigheter.

Ved kanselleringer kan passasjerene enten velge å avbryte reisen mot ful refusjon, eller å bli
ombooket til neste ledige avgang samt forpleining. Klager valgte sistnevnte.

Widerøe ønsker å erstatte klagers utgifter i ventetiden, men kan dessverre ikke imøtekomme
hans krav utover dette.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet en hydraulikk-lekkasje.

Saken er forelagt Luftfartstilsynet som ikke har bemerkninger til flyselskapets beskrivelse av
den tekniske feilen eller den fremlagte dokumentasjon.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning etter
EU-forordningen.

Ved lengre forsinkelser skal Widerøe tilby mat og forfriskninger som står i rimelig forhold
til ventetiden. Widerøe har i dette tilfellet tilbudt seg å erstatte klagers utgifter. Dersom
klager har hatt slike utgifter, og disse ikke er erstattet, anbefaler nemnda at nødvendige og
sannsynliggjorte utgifter erstattes.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.