Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
13.03.2018

Saksnummer
2017-01022

Tjenesteytere
British Airways

Klager har i det vesentlige anført

Klager skulle reise fra Bergen til London den 30. desember 2017 kl 15.00 med BA757.
Flyet ble forsinket i 22 timer til den 31. desember kl 13.00. 

British Airways hevder forsinkelsen ble forårsaket av vær, klager mener dette ikke
stemmer da den virkelige årsaken var at pilotene gikk ut på arbeidstid. 

Klager krever standarderstatning 250 euro per person i henhold til EU-forordning
261/2004.

Det vises for øvrig til klagers brev.

Tjenesteyterne har i det vesentlige anført
British Airways har ikke avgitt uttalelse til nemnda. Til klager har selskapet i det
vesentlige anført:

BA757 fra Bergen til London den 30. desember 2017 ble forsinket som følge av dårlige
værforhold. Hendelsen er ikke kompensasjonsberettiget i henhold til EU-forordning
261/2004 da årsaken var ekstraordinære omstendigheter utenfor British Airways
kontroll.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261 / 2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande / ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Slik flertallet - lederen og flyselskapenes representanter - ser det har flyselskapet British
Airways godtgjort at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet: 

British Airways har i denne saken ikke fremlagt forklaring eller dokumentasjon
til nemnda. I flere like saker nemnda har behandlet eller har til behandling, har
flyselskapet imidlertid fremlagt omfattende dokumentasjon med forklaringer som viser
at flymaskinen som skulle brukes til flygningen den 30.12.2016 kl 1500, kom nesten 3
timer forsinket til Bergen fordi trafikken til og fra London måtte begrenses på grunn
av vanskelige værforhold (tett tåke) der og i Nord-Europa. At besetningen gikk ut på
arbeidstid, ser ikke ut til å ha forsinket klagerens flygning ytterligere. Den fremlagte
dokumentasjonen viser at tåken ikke lettet før dagen etter, og at den hadde medført
mange kanselleringer og forsinkelser. British Airways kunne ikke gjort noe for å forhindre
begrensningene og værforholdene. 

Klager kunne ha avbrutt reisen og krevd refusjon siden forsinkelsen var på over 5
timer, jf artikkel 6 nr 1 iii), jf artikkel 8 nr 1 bokstav a). Forsinkelsen ga henne ikke rett til
omruting snarest mulig etter artikkel 8 nr 1 bokstav b). For flertallet ser det likevel ut til at
British Airways gjorde det som var praktisk mulig under de rådende forholdene for å få
passasjerene raskest mulig til London. 

Forsinkelsen gir etter dette ikke rett til standarderstatning.

Mindretallet - forbrukernes representanter - er enig med flertallet i at det forelå
ekstraordinære omstendigheter, men ser ikke at British Airways har godtgjort at
selskapet har truffet alle rimelige tiltak for å redusere forsinkelsen for klageren.
Mindretallet mener derfor at klageren har rett til standarderstatning på dette grunnlaget.

Vedtak

Transportklagenemnda - fly anbefaler ikke at klageren gis medhold.