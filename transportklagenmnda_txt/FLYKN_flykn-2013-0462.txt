Vedtak i Transportklagenemnda - Fly

Sammendrag

Krav om standarderstatning som følge av forsinkelse. Gjenopptagelse av sak.

Dato
13.03.2014

Saksnummer
462/13F

Tjenesteyter
Tyrkiareiser

Krav om standarderstatning som følge av forsinkelse. Gjenopptagelse av sak.

Nemnda bemerker:

Transportklagenemnda - fly traff i møte 8. november 2013 slikt vedtak i saken:

Transportklagenemnda - fly anbefaler at Tyrkiareiser utbetaler en standarderstatning på 400
euro per person samt erstatter klagernes utgifter til mat på flyplassen i Antalya.

Det fremgår av vedtaket at nemnda la til grunn at Tailwind Airlines er et tyrkisk/engelsk
selskap, og at EU-forordning 261/2004 således gis anvendelse på en flygning fra Tyrkia til
Norge.

Nemnda besluttet i møte 27. januar 2014, etter begjæring fra Tyrkiareiser, å gjenoppta saken,
jf. transportklagenemndforskriften § 6-6.

Saken er forelagt klager for bemerkninger.

Nemnda legger på bakgrunn av Air Operation Certificate no TR-022 til grunn at Tailwind
Airlines er et tyrkisk registrert flyselskap. EU forordning 261/2004 gis ikke anvendelse på
flygninger med et ikke EU/EØS-registrert flyselskap ved flygninger til EU/EØS-området, jf.
forordningen artikkel 3 bokstav b. Forordningen gjelder således ikke for den aktuelle flygning
Antalya - Ålesund.

Nemnda finner på denne bakgrunn å endre vedtaket av 8. november 2013 slik at nemnda ikke
finner å kunne anbefale at klager gis medhold.

Nemnda bemerker avslutningsvis at EU-forordningen gjelder for enhver flygning innen eller
fra EU/EØS-området uavhengig av hvor flyselskapet er registrert.

Vedtak:

I nemndas vedtak av 8. november 2013 gjøres den endring at nemnda ikke finner å kunne
anbefale at klager gis medhold.

Vedtaket var enstemmig.