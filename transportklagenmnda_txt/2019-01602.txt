Vedtak i Pakkereisenemnda

Sammendrag

Krav om prisavslag grunnet manglende assistanse
for rullestolbruker og manglende reiselederservice.

Dato
20.06.2019

Saksnummer
2019-01602

Tjenesteytere
Kyprosreisen

Klager har i det vesentlige anført

Klager bestilte en 28 dagers pakkereise med innkvartering i et enkeltrom på Melpo Antia
Luxury Apartments & Suites, Ayia Napa, Kypros i perioden 02.03.2019 - 30.03.2019.
Totalpris kr. 18.590.

Ved bestilling av reisen fikk klager bekreftet av Kyprosreisen at alt ved denne reisen var
handikappvennlig. Dette var viktig for klager da hun er totalt avhengig av rullestol. 

På Gardermoen var assistanse ikke møtt opp. Klager skulle ringe når hun var på
Gardermoen kl. 12.15. Flyavgang kl. 13.45. Svaret klager fikk av reiselederen var at hun
skulle vente ved inngang nr. 7. Der sto hun i en halv time til kl. 12.45. Klager rinte på nytt
og fikk beskjed om at hun bare måtte vente da klager var så sent ute og reiselederen
hadde så mye å gjøre. 

Klager som satt i rullestol med to kofferter kom seg ikke fremover, men fikk hjelp av
andre reisende til innsjekkingen. Reiselederen dukket først opp da klager hadde sjekket
inn bagasjen. Klager ble sint og reiselederen forsvant. Klager fikk hjelp til gaten. På flyet
kom reiselederen flere ganger til klager for å beklage.

Ved ankomst Kypros fikk klager hjelp av en annen reisende for å komme seg ut til taxien
som var bestilt til hotellet.

Klager fikk opplyst at det ikke var noen fast reiseleder på hotellet, men at det ville
komme en reiseleder en til to ganger i uken. Reiselederen kom kun en time den 6. eller 7.
dagen. Hun fortalte klager at det var 20 mil å kjøre fra Pafos til Ayia Napa.

Klager stiller seg undrende til at Kyprosreisen sender reisende til et sted de ikke har
reiseledere. 

Når det gjelder hjemreisen fikk hun heller ingen assistanse fra Kyprosreisen. Klager
måtte klare seg selv og fikk hjelp av andre reisende.

Klager hadde gledet seg til en ferie etter en lang vinter, men det ble fire ukers mareritt. 

Hotellet var ikke for handikappede. 

Det er Kyprosreisen som har bedt klager om å bringe saken inn for Pakkereisenemnda.
Det ble kun klaget muntlig til Kyprosreisen før den skriftlige henvendelsen til nemnda.

Det vises for øvrig til korrespondanse fra klager.

Tjenesteyterne har i det vesentlige anført
Reisen ble solgt som en pakkereise uten reiseleder. Dette ble klager informert om før
hun bestilte og det fremgår på hennes bestillingsbekreftelse. Teksten «Denne reisen er
uten fast reiseleder på hotellet» ble lagt inn da reisen ble produsert av Kyprosreisen fem
måneder før klager bestilte sin reise. Kundeservice ringte i tillegg alle de reisende før
avreise for å forsikre seg om at de hadde merket seg denne informasjonen. 

Klager bekreftet per telefon at hun var svært reisevant og det eneste hun da trengte var
assistanse på flyplassen, noe hun fikk, og et handikappvennlig rom. Kyprosreisen hadde
en egen reiseleder med henne på flyplassen både ved avreise og retur. De bestilte egen
transport til klager med rampe som det var behov for tur/retur flyplassen - hotellet. 

Ved ankomst Melpo Antia Luxury Apartments & Suites ble klagers rom oppgradert til
suite slik at hun fikk litt bedre plass til rullestolen. Hotellet gjorde en svært god jobb med
å tilrettelegge klagers opphold, uten kostnader for klager.  

Selv om klager ble informert om at reisen var uten fast reiseleder på hotellet, hadde
Kyprosreisen en reiseleder i Pafos, en annen by på Kypros. Denne reiselederen
var tilgjengelig per telefon hele døgnet og klager fikk hennes telefonnummer med
beskjed om å ringe hvis det skulle være behov for det, eller hvis noe skulle dukke
opp. Reiselederen kunne ta turen til klager dersom klager ønsket de.  Vedkommende
reiseleder gjorde det ved en anledning. Reiseleder og klager holdt kontakt igjennom
oppholdet, og det var ikke ønske om flere besøk. Meldingene de utvekslet var i god tone. 

Kyprosreisen hadde syv andre gjester på det samme hotellet som deltok på den samme
reisen som klager. De var alle fornøyde med oppholdet. 

Det vises for øvrig til korrespondanse fra Kyprosreisen.

Nemnda bemerker

Kapittel 5 i pakkereiseloven inneholder regler om gjennomføringsansvar, reklamasjon og
erstatning.

I medhold av § 25 har arrangøren ansvaret for at reisetjenestene som inngår i
pakkereiseavtalen, leveres etter avtalen. Bestemmelsen spesifiserer ikke hva ansvaret
omfatter ut over å vise til avtalen, hvilket må leses i sammenheng med § 8 bokstav d)
om hva som utgjør en mangel sammenholdt med § 8 bokstav f).  Uteblitt eller forsinket
utførelse av tjenester som inngår, anses som en mangel etter avtalen, jfr. Prop. s. 20.  

Klageren hevder at hun ikke ble tatt hånd om på flyplassen da hun skulle levere
inn bagasjen.  Hun anfører videre at hun ikke ble hjulpet ut til gaten.  Ved ankomst
Kypros anfører hun at hun ikke fikk noen hjelp, ut over en beskjed om at det
ville stå en taxisjåfør med hennes navn på en plakat etter at hun hadde passert
sikkerhetskontrollen.

Hotellet hadde ikke fast reiselederservice.  Klageren ble oppfordret til å ta kontakt pr.
telefon ved behov.  Reiselederen kom til hennes hotell en gang i løpet av oppholdet.

Hun kan videre ikke se at hun fikk en oppgradering av rommet på hotellet.

Avtalen er etter klagerens syn misligholdt, og misligholdet er vesentlig.  Det er imidlertid
uklart for nemnda hvilket krav som egentlig fremsettes.

Slik nemnda ser saken bestilte klageren et fire ukers opphold på Kypros hvor det
fremgikk av bestillingen at det ikke ville være fast reiseleder på hotellet ved få
påmeldinger.  Det legges til grunn at arrangøren før avreise ringte den enkelte reisende
for å presisere dette. Klageren hadde deretter kontakt med reiselederen på hotellet
en gang under oppholdet.  I tillegg fremgår det av hennes skriv at hun var i telefonisk
kontakt, blant annet med spørsmål om å få beholde rommet lenger på avreisedagen.

Når det gjelder assistanse på reisen, er det presisert i bestillingen at klageren må ha
flyplassassistanse og hjelp til transport.  Etter klageren syn fikk hun ikke det, men ble
hjulpet av andre reisende.

Det fremgår av klagerens egen fremstilling at hun møtte på flyplassen 1 1/2 time før
avgang. Så vidt nemnda kan forstå er dette svært sent for en person som trenger
assistanse. Klageren fikk beskjed om å vente ved et spesielt punkt, men gjorde etter egen
forklaring ikke det.

Slik nemnda forstår saken er klageren av den oppfatning at det var reiselederen på turen
ned som skulle ha hjulpet henne. Det ville i så fall ha medført at reiselederen ikke var
tilgjengelig for resten av gruppen.

Vanlig praksis på flyplasser i Norge er at det er Avinor som står for nødvendig assistanse.
Assistanse bestilles av reiseselskapet.  Hvis klageren forlot det stedet hun ble bedt om
å vente er det mulig at vedkommende serviceperson ikke fant henne.  I et slikt tilfelle
har hun etter nemndas syn selv overtatt ansvaret for at nødvendige gjøremål som
bagasjeinnlevering og sikkerhetskontroll på flyplassen kan gjennomføres i tide til å rekke
flyavgangen.

Når det gjelder klagerens krav om å få oppgitt navn på andre reisende, viser nemnda til
at dette er taushetsbelagte personopplysninger som ikke kan gis ut til medreisende uten
å komme i konflikt med norsk personvernlovgivning.

Nemnda kan ikke se at klageren kan få medhold i sitt krav.

Vedtak

Pakkereisenemnda kan ikke se at klageren kan få medhold i sitt krav.