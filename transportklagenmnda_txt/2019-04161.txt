Vedtak i Pakkereisenemnda

Sammendrag

Krav om prisavslag grunnet hotellstandard og transfer.

Dato
13.01.2020

Saksnummer
2019-04161

Tjenesteytere
Reisegiganten AS

Klager har i det vesentlige anført

Klagen gjelder en pakkereise for to personer med innkvartering i en leilighet med 1
soverom på Happy Homes Aparts, Alanya, Tyrkia i perioden 17.09.2019 - 08.10.2019.
Totalpris 12 240 kroner. 

Klager var ikke fornøyd med hotellstandarden. Hotellet var slitt og skittent, røykvarsler
var uten batteri og klager måtte betale for internett selv om det skulle være inkludert. 

Klager anfører at de ikke ble ikke tilbudt hjelp for å finne et annet hotell. Da de spurte om
hjelp fikk de til svar at det var fullt over alt. Ved hjelp av tyrkiske venner flyttet de til Hotel
Elegant Baronessa. 

Når det gjelder transport til flyplassen, ringe klager det det telefonnummeret som var
oppgitt på transfer voucher mandag ettermiddag, og fikk til svar at tiden var ikke planlagt
enda. Klager presiserte at de skulle med fly kl. 12:10 dagen etter, men de kunne ikke
svare henne verken da eller senere på dagen. Først kl. 22:30 da en venn av klager ringte,
fikk de beskjed om at de ville bli hentet kl. 06:15. Klager hadde undersøkt på hotellet om
de hadde mottatt noen beskjed, hvilket de ikke hadde.

Starten og slutten på ferien ble delvis ødelagt på grunn av dårlig hjelp fra Reisegiganten.
Tre dager i starten for å finne annet hotell og så flytte. Den siste dagen ble ødelagt fordi
de var redde for ikke å bli hentet og dermed ikke rekke flyet hjem. 

Klagers krav: Et høyere prisavslag.

Det vises for øvrig til korrespondanse fra klager.

Tjenesteyterne har i det vesentlige anført

Reisegiganten har presentert Happy Homes Aparts, Alanya area med 2-stjerner, ikke 3-
stjerner som klager har anført.  

Dagen etter ankomst, ca. kl. 10:25 ringte klager Reisegiganten og fortalte at de ikke
er tilfreds med hotellet, og at de ønsket å flytte til et nytt hotell. Medarbeideren hos
Reisegigantens kundeservice kontaktet umiddelbart hotellagenten og hotellet. Ca. 1 time
senere fikk Reisegiganten vite at de kunne få tilbakebetalt 2 800 kroner dersom klager
sjekket ut fra hotellet før kl. 12 neste dag. Reisegiganten ringe klager tilbake samme dag
ca. kl. 11:30 og informerte om refunderbart beløp, og klager fikk spørsmål om de ville
ha hjelp til å finne hotell eller om de ville finne noe på egenhånd. Reisegiganten skriver
at klager valgte å finne hotell selv. Ca. kl. 14:30 skrev klager mail om at de hadde funnet
hotell og skulle flytte neste dag.

Klager hadde da bestilt rom på D. Elegant Baronessa Apart Hotel, en oppgradering
fra 2 til 3 stjerners hotell. Etter å ha mottatt denne beskjeden endret Reisegiganten
hentested for klagers returtransfer (se vedlagt transfervoucher) og refunderte som avtalt
2 800 kroner. Etter hjemkomst har de mottatt telefonregning fra klager for samtaler,
tekstmeldinger og datatrafikk som påløp i forbindelse med problemene de opplevde og
dette er refundert med 291 kroner. Reisegiganten har i ettertid fått beskjed fra hotellet
at de kun tar betalt for 1 natt, så de har nå refundert ytterligere 768 kroner. Totalt har
klager fått refundert 3 859 kroner.

Når det gjelder hentetid for transferen så skal man, som informert i transfer voucheren,
motta informasjon via hotellets resepsjon, men om man mot formodning ikke mottar
denne beskjeden så må man selv ringe til transferselskapet for å få hentetiden opplyst. 

Reisegiganten anfører at klager fikk raskt hjelp mens de var på reise og de har fått
refundert 20 hotellnetter, samt for telefonkostnader. Flyreise og transfer ble levert som
lovet, og Reisegiganten finner ikke at det foreligger grunnlag for ytterligere prisavslag.

Klager har fått refundert totalt 3 859 kroner.

Det vises for øvrig til korrespondanse fra Reisegiganten AS.

Nemnda bemerker

Klager har fremmet krav om prisavslag begrunnet i dårlig kvalitet på hotellet, dårlig
service fra tjenesteyter ved klage på hotellet, samt forsinket tilbakemelding på når klager
skulle bli plukket opp fra hotellet ved returen. Klager tok kontakt med tjenesteyter etter
et døgn og bestilte selv et rom på D. Elegant Baronessa Apart Hotel, en oppgradering fra
2 til 3 stjerners hotell. Tjenesteyter har refundert 3859 kroner som var hotellutgiftene på
det opprinnelige hotellet, samt kostnader på 291 kroner for telefonutgifter ved kontakt
til tjenesteyter. Slik nemnda vurderer det foreligger det ikke ytterligere grunnlag for
prisavslag for dette forholdet.

Etter å ha mottatt informasjon om klagers hotellbytte endret Reisegiganten hentested
for klagers returtransfer. Klager skal ha forsøkt flere ganger å få svar på når de kunne
forvente å bli hentet for avreise. Denne informasjonen fikk klager ikke før kl. 22:30 hvor
de da fikk informasjon om at de ville bli hentet kl. 06:15 påfølgende dag. Det fremgår
av informasjonen om transfervoucher at den reisende vil få hentetidspunkt senest et
døgn før avreise. Dette er ikke tilfellet her da klager kun noen timer i forkant fikk denne
informasjonen. 
Nemnda anbefaler at tjenesteyter utbetaler ytterligere 500 kroner i prisavslag for den
forsinkede informasjonen om hentetidspunkt for returreisen.

Vedtak

Pakkereisenemnda anbefaler at klager gis delvis medhold.