Vedtak i Transportklagenemnda - Fly

Sammendrag

Krav om refusjon av tapt bagasje.

Dato
12.02.2019

Saksnummer
2018-00644

Tjenesteytere
SAS

Klager har i det vesentlige anført

Klager reiste fra Haugesund til Trondheim via Oslo den 8. januar 2018 med SK319 og
SK380. Ved ankomst Trondheim var klagers bagasje ikke ankommet, og den kom heller
ikke til rette i ettertid. 

Klager krever refusjon av tapt bagasje med innhold, total verdi kroner 18 241. 

SAS mener iPhone-laderen og sigarettene klager fraktet i sin bagasje til en verdi av
kroner 6 540 ikke kan kreves erstattet. Klager kjøper sigaretter fra en tobakksforretning
på sitt fødested hver gang han besøker Haugesund, dette for å støtte bedriften. Klager
mener sigaretter ikke er en verdigjenstand, men en handelsvare som man fritt kan frakte
rundt i Norge. Videre mener han at en lader ikke er å anse som elektronikk, men som et
hjelpemiddel for elektronikk.    

Klager stiller seg kritisk til hvordan SAS håndterte hans savnede bagasje, som resulterte i
at den aldri kom til rette.  

Klagers krav mot SAS er kroner 18 241, men SAS har kun utbetalt kroner 10 585. Klager
krever mellomlegget refundert, kroner 7 656.

Det vises for øvrig til klagers brev.

Tjenesteyterne har i det vesentlige anført
SAS har refundert kroner 10 585 til klager. Det er i denne summen gjort fratrekk for
sigaretter og iPhone-lader. SAS mener disse gjenstandene har en spesiell verdi, og av
den grunn ikke bør fraktes i innsjekket bagasje SAS viser til generelle vilkår for befordring
artikkel 8.3.4. 

8.3.4 Denne artikkel 8.3.4. gjelder bare for befordring som ikke involverer et sted i
USA som opprinnelsessted, destinasjonssted eller avtalt stoppested. I tillegg til de
begrensninger som er nevnt i artikkel 8.3.1. til 8.3.3, må du på flyreiser som ikke
innbefatter et sted i USA som et avgangssted, bestemmelsessted eller avtalt
stoppested, ikke ta med i innsjekket bagasje skjøre eller bedervelige gjenstander
eller gjenstander som har en spesiell verdi, for eksempel, men ikke begrenset til:
penger, nøkler, reseptbelagte medisiner, briller/solbriller, flasker, kameraer, smykker,
edle metaller, datamaskiner, personlige elektroniske enheter, mobiltelefoner,
musikkinstrumenter, omsettelige papirer, verdipapirer eller andre verdisaker,
forretningsdokumenter, pass og andre identifikasjonspapirer eller prøver. Hvis noen
produkter, tross at de er forbudt som er nevnt i denne artikkelen, er med i den
innsjekkede bagasjen, er vi ikke ansvarlige for eventuelle tap, forsinkelser eller skader på
slike gjenstander.

Dersom nemnda likevel kommer frem til at klager får medhold, har han ikke krav på mer
enn SDR 1 131, jf. Montrealkonvensjonens artikkel 22: "...fraktførerens ansvar i tilfelle
ødeleggelse, tap eller forsinkelse begrenset til SDR 1 131 spesielle trekkrettigheter...".

SAS kan ikke imøtekomme klagers krav utover det som allerede er utbetalt.

Det vises for øvrig til SAS' brev.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/Montrealkonvensjonen artikkel 17 nr. 2.
Ansvaret er imidlertid begrenset til SDR 1131, jf luftfartsloven § 10-22.

Det er akseptert av SAS at reisegodset gikk tapt mens godset var i deres varetekt.
Spørsmålet i saken er om sigaretter og en mobiltelefonlader som lå i den tapte bagasjen,
er omfattet av selskapets ansvar. SAS mener disse gjenstandene har en spesiell verdi,
og av den grunn ikke bør fraktes i innsjekket bagasje SAS viser til generelle vilkår for
befordring artikkel 8.3.4.
Klager mener sigaretter ikke er verdigjenstander, og at en lader ikke er å anse som
elektronikk, men som et hjelpemiddel for elektronikk.  

Nemnda kan ikke se at hverken sigaretter eller telefonladere har en slik spesiell verdi
som SAS ikke er ansvarlig for og anbefaler at selskapet utbetaler til klager SDR 1131 med
fradrag av allerede utbetalt erstatning kr 10 585.

Vedtak

Transportklagenemnda-fly anbefaler at SAS utbetaler SDR 1 131 til klager med fradrag av
allerede utbetalt erstatning.