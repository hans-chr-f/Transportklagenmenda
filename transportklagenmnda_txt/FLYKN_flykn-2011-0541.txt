Vedtak i Transportklagenemnda - Fly

Sammendrag

Krav om standarderstatning og refusjon av hotell og teaterbilletter grunnet kansellering.

Dato
27.04.2012

Saksnummer
541/11F

Tjenesteyter
Lufthansa German Airlines

Krav om standarderstatning og refusjon av hotell og teaterbilletter grunnet kansellering.

Klager har i det vesentlige anført:

Klagerne skulle reise fra Stavanger til New York via Frankfurt den 8. oktober 2011 kl. 06:35
med LH879/LH400. Da klager ankom flyplassen var LH879 kansellert. Hadde klagerne fått
beskjed om kanselleringen dagen før kunne de ha reist via Oslo og ankommet New York på
samme tid som planlagt. I stedet ankom klagerne New York 27 timer forsinket, og gikk glipp av
verdifull ferietid, samt 5 teaterbilletter.

Klagerne krever erstatning for en natt på hotell i New York, en tapt feriedag, teaterbilletter,
samt standardkompensasjon 600 euro per person.

Lufthansa har ikke gitt uttalelse til nemnda. Til klager har Lufthansa i det vesentlige
anført:

LH879 ble kansellert som følge av sent innkommet fly og operasjonelle årsaker.

I henhold til Lufthansas regler og vilkår ble klagerne booket om til dagen etter og fraktet til
bestemmelsesstedet.

Lufthansa kan dessverre ikke imøtekomme klagernes krav om erstatning eller kompensasjon.

Det vises for øvrig til Lufthansas brev.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Lufthansa ved nemndas e-post av 27. oktober 2011 med frist til 8.
desember 2011 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Lufthansa har ikke avgitt uttalelse til nemnda. Nemndas avgjørelse treffes på bakgrunn av de
foreliggende opplysninger.

Nemnda legger på bakgrunn av de foreliggende opplysninger til grunn at klagernes flygning
fra Stavanger ble kansellert. Kansellering gir rett til en standarderstatning med mindre
flyselskapet godtgjør at innstillingen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. EU forordning 261/2004 artikkel 5.

Lufthansa har opplyst til klager at innstillingen skyldtes sent innkommet fly og operasjonelle
årsaker. Dette er ikke nærmere forklart eller underbygget/dokumentert. Lufthansa har
således ikke godtgjort at innstillingen skyldtes en ekstraordinær omstendighet som ikke
kunne vært unngått selv om alle rimelige tiltak var truffet. Dette gir klagerne rett til en
standardkompensasjon på 600 euro per person.

Anvendelsen av EU forordningen berører ikke en passasjers rett til ytterligere erstatning på
annet grunnlag.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Forsinkelsen påførte klagerne et tap på 1 328 USD. Lufthansa har ikke godtgjort at selskapet
har tatt alle forholdsregler som med rimelighet kan kreves for å unngå tapet, og nemnda er av
den oppfatning at klagerne har rett til å få dekket sitt tap.

I henhold til EU forordningen artikkel 12 skal standarderstatning etter EU forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU forordningen
annen erstatning, utbetales kun standarderstatningen. Det er tilfelle i denne saken.

Vedtak:

Transportklagenemnda-fly anbefaler at klagerne gis en erstatning på 600 euro per person.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøes Flyveselskap AS

Olav Grøttland, SAS