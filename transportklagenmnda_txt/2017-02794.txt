Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
11.09.2018

Saksnummer
2017-02794

Tjenesteytere
Widerøe

Klager har i det vesentlige anført

Klager skulle reise fra Oslo til Røros med Widerøe den 3. oktober 2017 kl 18.30. Flyet ble
annonsert kansellert like før avgang. 

Klager fikk tilbud om hotell og ombooking til neste dag kl 14.30. Det var uaktuelt for
klager å vente så lenge, og hun tok derfor tog på strekningen. 

Klager krever standarderstatning 250 euro i henhold til gjeldende regler.

Tjenesteyterne har i det vesentlige anført
Widerøe har ikke avgitt uttalelse til nemnda. Til klager har selskapet i det vesentlige
anført:

Ved kansellering kan passasjerene velge omruting eller å avbryte reisen mot full refusjon.
Klager valgte sistnevnte og har fått sin ubenyttede flybillett refundert.

Widerøe kan ikke imøtekomme klagers krav.

Nemnda bemerker

Flyselskapet Widerøe har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers flyvning ble kansellert, og at hun avslo tilbud
fra Widerøe om ombooking til neste dag. Hun krever nå standarderstatning.

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Widerøe har som nevnt ikke avgitt uttalelse til nemnda. Til klager har selskapet informert
om at hennes ubenyttede billett er refundert. Kanselleringen eller årsaken til denne er
ikke nevnt eller dokumentert. Widerøe har følgelig ikke godtgjort at innstillingen skyldtes
en ekstraordinær omstendighet som ikke kunne vært unngått. Klager har da rett til
standarderstatning på 250 euro.

Vedtak

Transportklagenemnda - fly anbefaler at Widerøe betaler standarderstatning til klager
med 250 euro.