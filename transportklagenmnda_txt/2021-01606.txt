Vedtak i Transportklagenemnda
- Kollektivreiser

Sammendrag

Krav om frafall av gebyr.

Dato
13.01.2022

Saksnummer
2021-01606

Tjenesteytere
Ruter

Klager har i det vesentlige anført

Klager ble ilagt gebyr da han reiste med T-banen fordi han ikke kunne vise noen billett.
Mobilen han bruker til vanlig var ødelagt og det var ikke mulig for han å overføre billetten
til den gamle telefonen han brukte i mellomtiden. 

Klager ber om at Ruter frafaller gebyret.

Tjenesteyterne har i det vesentlige anført
Klager ble stoppet i billettkontroll om bord på T-banelinje 4 den 7. oktober 2021. Klager
kunne ikke fremvise billett og fortalte til kontrolløren at mobilen var tom for strøm. 

Klager ble stoppet i billettkontroll noen måneder tidligere med samme forklaring, men
fikk da en sjanse i form av frafalt gebyr. Ruter skrev da følgende til klager: 

"Vi gjør oppmerksom på at opplysninger om gebyret behandles i ett år og vil bli lagt vekt
på hvis du på nytt blir stoppet i kontroll uten gyldig billett". 

Ruter mener at dette burde være nok til at klager sørget for gyldig billett ved reise med
Ruter i fremtiden. Ruter viser videre til punkt 3 i reisevilkårene hvor det fremgår at
passasjeren skal fremvise billetten til personalet på oppfordring. 

Ruter ser ingen grunn til å frafalle gebyret.

Nemnda bemerker

Klager ble ilagt gebyr ombord på T-banelinje 4 den 7. oktober 2021 fordi han ikke kunne
vise noen billett.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager hadde ingen billett å vise og vilkårene for å ilegge gebyr var dermed til stede.

Vedtak

Transportklagenemnda anbefaler ikke at klager gis medhold.