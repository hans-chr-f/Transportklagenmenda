Vedtak i Transportklagenemnda - Fly

Sammendrag

Krav om refusjon av flyskatter for avbestilt reise.

Dato
05.06.2018

Saksnummer
2017-02112

Tjenesteytere
Flysmarter.no

Klager har i det vesentlige anført

Klager hadde bestilt en reise for seg og sin samboer t/r Tromsø - Koh Samui via Oslo og
Bangkok for reise 4. - 15. september 2017 hos Flysmarter.no, pris kroner 16 114, hvorav
skatter og avgifter kroner 6 028. En stund etter at klager hadde kjøpt og betalt reisen
fant hun ut at hun var gravid. Klager fryktet zika-viruset og valgte å kansellere reisen.
Forsikringsselskapet vil kun refundere hennes billett med fradrag av flyskatter. 

Klager krever refusjon av flyskattene på kroner 6 028 av Flysmarter.no. Nettreisebyrået
hevder det kun er kroner 268 per person som er refunderbart, da resten er
drivstoffavgift som ikke er refunderbar, og byråets gebyr på kroner 500 per person.

Tjenesteyterne har i det vesentlige anført
Før klager gjennomførte bestillingen på Flysmarter.no klikket hun av for å ha lest regler
og vilkår. Her kommer det frem at det ved avbestilling ikke er noen refusjon dersom
klager ikke har kjøpt avbestillingsforsikring.  

Flyskattene på klagers billett var kroner 2 949 per person, av denne summen var
drivstoffavgiften kroner 2 263. Drivstoffavgift er ikke refunderbar. Etter at reisebyråets
serviceavgift på kroner 543 per person er trukket fra gjenstår, kroner 143 per person
som er refundert klager.

Flysmarter.no kan ikke imøtekomme klagers krav utover det som allerede er utbetalt.

Nemnda bemerker

Myndigheter og flyplasser pålegger flyselskap å kreve inn skatter og avgifter per reisende
passasjer. Disse skattene og avgiftene kreves bare fra flyselskapet når passasjeren
faktisk velger å reise. Dersom passasjeren ikke benytter seg av sin planlagte reise,
har passasjeren rett til å få refundert slike offentlige skatter og flyplassavgifter.

Drivstofftillegget er ikke refunderbart, det er kun offentlige skatter og avgifter som ikke
påløper som refunderes. Refunderbart beløp er som regel relativt lavt per billett. jf.
FLYKN-2014-355.

I dette tilfellet har selskapet lagt til grunn at betalt skatt er kroner 2 949 per person,
mens det fremgår av billettene at de har betalt kr 6028 eller kroner 3014 pr billett.
Nemnda finner at dette beløpet må legges til grunn. Drivstoffavgiften på kroner 2 263 er
ikke refunderbar. Etter at reisebyråets serviceavgift på kroner 543 per person er trukket
fra, gjenstår kroner 208 per person, mens flyselskapet bare har refundert klager kr 143
per person.

Nemnda anbefaler at selskapet etterbetaler kroner 65 per person.

Vedtak

Transportklagenemnda - fly anbefaler at klager refunderes ytterligere kroner 65 per
person.