Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
29.01.2019

Saksnummer
2018-02057

Tjenesteytere
Norwegian

Klager har i det vesentlige anført

Klager reiste med Norwegians flyvning DY7202 fra Bangkok (BKK) til Oslo lufthavn (OSL)
20. august 2015. Flyvningen ble forsinket med åtte og en halv time, og klager mistet sin
videreforbindelse til Trondheim (TRD). På denne bakgrunn har klager fremsatt krav om
standardkompensasjon i henhold til EU-forordning 261/2004 på 600 euro pr. person,
totalt 1 800 euro for tre passasjerer.

Tjenesteyterne har i det vesentlige anført
Norwegians flyvning DY7202 fra Bangkok til Oslo 20. august 2015 ble forsinket med åtte
timer og 36 minutter. Forsinkelsen skyldtes akutt sykdom blant personalet. Selv om
Norwegian har personalbase i Bangkok, meldte syv av pilotene seg syke denne dagen.
Norwegian tilkalte ytterligere personale fra Stockholm, som opererte klagers avgang
etter påbudt hviletid. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning DY7202 fra Bangkok til Oslo 20. august 2015 ble forsinket med åtte
timer og 36 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Sykdom blant besetningen kan være en slik ekstraordinær omstendighet som medfører
at den reisende ikke har krav på erstatning. Sykdom hos besetningen oppstår fra tid
til annen. Flyselskapet må være forberedt på dette, og må ha en beredskapsplan for
håndtering av påregnelig sykdom. Sykdom kan likevel oppstå så plutselig eller i et slikt
omfang at flyselskapet ikke har mulighet til å unngå uregelmessigheter på en eller flere
avganger. Dette må vurderes konkret.

Norwegian viser til akutt sykdom hos personalet, og syv av Norwegians piloter
hadde meldt seg syke denne dagen. Selskapet fraktet personell fra Stockholm for å
unngå kansellering, og forsinkelsen ble til slutt på om lag åtte og en halv time. Etter
nemndas syn må sykdom blant personalet i dette tilfellet anses som en ekstraordinær
omstendighet i forordningens forstand. Nemnda mener videre at forsinkelsen ikke
kunne vært unngått selv om alle rimelige tiltak ble truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.