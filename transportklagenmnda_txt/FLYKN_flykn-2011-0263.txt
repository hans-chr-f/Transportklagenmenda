Vedtak i Transportklagenemnda - Fly

Sammendrag

Krav om erstatning grunnet ruteendring.

Dato
05.01.2012

Saksnummer
263/11F

Tjenesteyter
Norwegian Air Shuttle ASA

Krav om erstatning grunnet ruteendring.

Klager har i det vesentlige anført:

Klager skulle reise fra Barcelona til Oslo med DY1741, og videre til Stavanger med DY534
kl. 16:25, den 27. mars 2011. 12. mars mottok klager e-post om at hun var booket om til en
senere avgang fra Oslo til Stavanger, kl. 20:50, med DY6010. Klager mener hun ble booket om
grunnet overbooking, da Norwegian opererte med et fly fra Oslo til Stavanger kl. 16:25 den 27.
mars. Dette flyet hadde et annet flight nummer enn DY534. Klager stod ved utgangen og så at
dette flyet tok av kl. 16.25.

Klager ble informert om at hun enten kunne bli booket om til en annen dag dersom avgangen
kl. 20:50 ikke passet, eller hun kunne avbestille reisen og få full refusjon.

Klager fikk ikke tilbud om å bli igjen mot standardkompensasjon som er vanlig ved
overbookinger.

Klager krever kompensasjon som følge av overbookingen/ruteendringen.

Norwegian har i det vesentlige anført:

Norwegian avviser at klager ble booket om grunnet overbooking, det vises til teknisk rapport.
Norwegian hadde ingen avgang med flight nummer DY534 den 27. mars 2011.

DY534 ble kansellert som følge av ruteendring. Norwegian ser seg nødt til å endre enkelte
flyavganger da selskapet blir tildelt andre landingstider enn det opprinnelig har søkt på.
Klager fikk melding om ruteendringen over 14 dager før avreise. I henhold til EU forordningen
er flyselskapet da fratatt krav om utbetaling av kompensasjon.

Klager ble booket om til neste ledige avgang 20:50. Dersom dette tidspunktet ikke passet,
kunne klager avbestille mot full refusjon eller endre til en annen dag. Klager valgte å beholde
plassen på ny avgang kl. 20:50.

Norwegian kan dessverre ikke imøtekomme klagers krav.

Nemnda bemerker:

Ved kjøp/bestilling av en flybillett inngås avtale om transport over en bestemt strekning til en
bestemt tid. Bestillingen gir begge parter plikter og rettigheter. Den reisende plikter bl.a. å
betale avtalt beløp, og har som gjenytelse rett til transport på den aktuelle strekning til den
avtalte tid. Flyselskapet har rett til betaling og plikt til å transportere den reisende som avtalt.

Fra tid til annen blir en avgang forsinket eller må kanselleres/innstilles. Konsekvensene
av dette er regulert i forskjellige bestemmelser inntatt i lover, konvensjoner m.v., bl.a.
luftfartsloven og EU forordning 261/2004. «Innstilt flygning» er i henhold til forordningen
artikkel 2 l) «en planlagt flygning som ikke gjennomføres og som det var minst én reservasjon
på». En ruteendring medfører således s «innstillinger» dersom det er solgt minst en billett til
den planlagte flygning.

Klager hadde billetter til flygning 27. mars 2011 klokken 16.25 fra Oslo til Stavanger. Nemnda
legger på bakgrunn av de foreliggende opplysninger til grunn at avgangen ble endret til kl
20.50 som følge av en ruteendring. Nemnda viser til Norwegians anførsler med vedlegg samt
til klagers opplysning om at hun ble informert om endringen den 12. mars 2011. Dersom det
hadde vært snakk om en overbooking, ville man ikke blitt kjent med denne før avreisedagen.

Som følge av en ruteendring, kansellerte Norwegian 16.25 flygningen. Informasjonen
om kanselleringen ble gitt mer enn to uker før avgang. Kanselleringen gir da ikke rett til
standarderstatning i henhold til EU forordning 261/2004, jf forordningens artikkel 5 c) i).

Nemnda bemerker avslutningsvis at det fremgår av Norwegians oversikt over avganger den
27. mars 2011 at det ikke gikk noe Norwegian-fly fra Gardermoen 27. mars 2011 kl 16.25.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS