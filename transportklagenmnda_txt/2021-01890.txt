Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at klager
hadde gyldig billett da kontrollen ble utført.

Dato
14.03.2022

Saksnummer
2021-01890

Tjenesteytere
Vy

Klager har i det vesentlige anført

Klager ble ilagt gebyr på toget den 28. november 2021.

Klager anfører at han hadde gyldig billett ved kontrollen. Han anfører at han kjøpte
billetten kl. 18.58 og at den var gyldig frem til kl. 20.58. Klager viser til at klokkeslettet på
gebyret viser kl. 19.23. Klager anfører at han ikke befant seg på toget kl. 19.23, men på
perrongen på Lillestrøm togstasjon, med en gyldig billett i hånden. Klager anfører videre
at politiet som var blitt tilkalt, ble overrasket da det ble konstatert at han hadde en gyldig
billett, og at de da valgte å unngå ytterligere innskrenkninger av rettighetene hans.

Klager anfører at han ble diskriminert på grunn av utseendet og at kontrolløren ila
ham bot på grunn av forutinntatthet og uten å være interessert i å se på eller registrere
billetten han hadde. Klager anfører at kontrolløren kom med respektløse anklager.
Videre anfører klager at det ikke ble tatt hensyn til hans psykiske tilstand da det ble utført
et uforholdsmessig inngrep overfor ham i den aktuelle situasjonen. Han anfører at selv
om han ropte ut at han måtte ha luft og følte at han var i ferd med å få et klaustrofobisk
anfall, valgte kontrolløren å holde hardt fast i ham og kaste ham tilbake på setet.

Klager stiller seg kritisk til Vys anførsler og viser til fremlagt kopi av billetthistorikk som
bevis på at han pleier å kjøpe billett uavhengig av sone, tidspunkt, selskap og kontroll.
Klager anfører at det strider mot Vys egne vilkår å ilegge gebyret i dette tilfellet.

Det vises til klagers øvrige anførsler i fremlagt dokumentasjon.

Klager krever frafall av det ilagte gebyret.

Tjenesteyterne har i det vesentlige anført
Ved billettkontroll etter avgang fra Oslo S ble klager påtruffet i en vogn merket kun gyldig
billett den 28. november. Klager kunne ikke vise gyldig billett for hele reisen han benyttet
seg av og ble korrekt ilagt et kontrollgebyr, jf. kontrollseddel fremlagt av klager.

Klager viser til billett kjøpt i Ruters app kl. 18.58.27. Det vises til fremlagt logg for det
aktuelle toget, som avgikk fra Oslo S kl. 18.54.36. Ruter-billetten det vises til er kjøpt etter
avgang fra Oslo S, når kontrollen var i gang. Etter at personalia var registret med bistand
fra politiet ble kontrollgebyret utskrevet kl. 19.23.

I Vys reisevilkår punkt 3 står følgende: «Digitale/elektroniske billetter skal være aktivert
før du går på toget». Videre er de ubetjente vognene på toget tydelig merket ut- og
innvendig med «kun gyldig billett». I Ruters betingelser for bruk av mobilbillett fremgår
det at billett skal være kjøpt før ombordstigning.

Når klager til tross for vilkår og tydelig merking av de ubetjente vognene med «kun gyldig
billett» likevel velger å gå om bord uten gyldig billett, løper klager en risiko som her
realiserte seg ved at klager ble ilagt gebyr.

Billettkontrollene vil miste sitt formål dersom regelen om å ha gyldig billett før
ombordstigning på en ubetjent vogn ikke praktiseres og skal lempes, da reisetiden
mellom stasjoner kan være svært kort, som i dette tilfellet åtte minutter til Lillestrøm.

Generelt sett vet ikke Vy om de som kjøper billett når det utføres kontroll ville ha kjøpt
billett dersom det ikke ble utført kontroll.

Gebyr ble her ilagt på det objektive kriterium og faktum at klager ikke kunne presentere
gyldig billett for hele reisen han benyttet seg av. Hjemmel for å ilegge gebyr fremgår av
Vys reisevilkår punkt 4 A: «Hvis du ikke kan vise gyldig billett i en kontroll, må du betale et
gebyr fastsatt av Samferdselsdepartementet».

Vy opprettholder krav om betaling av kontrollgebyret

Nemnda bemerker

Klager ble ilagt gebyr den 28. november 2021, fordi han ikke kunne fremvise gyldig billett
under billettkontrollen.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager kunne ikke fremvise gyldig billett under billettkontrollen, så vilkårene for å ilegge
gebyr var dermed til stede. I regelverket finnes det ingen unntak fra denne regel.

Klager har anført at han hadde billett da han ble kontrollert. Fremlagt kvittering viser
at klager kjøpte billetten kl. 18.58. Klager har oppgitt at han reiste fra Oslo S. Vy har
fremlagt kopi av sanntidslogg som viser at togets avgangstid fra Oslo S var kl. 18.54.
Nemnda legger således til grunn at klager ikke hadde kjøpt billetten før ombordstigning.

Nemnda bemerker at det fremgår av Vys vilkår at dersom man ikke har gyldig billett før
man går på toget, må man kjøpe billett av Vys personale om bord ved første anledning.
Videre fremgår det at billett ikke kan kjøpes i vogner som er merket «ubetjent» eller «kun
gyldig billett».

Det er av hensyn til reiseforetakenes behov nødvendig å ha en konsekvent praksis.
Nemnda har forståelse for at ileggelsen av gebyr kan oppleves som en streng reaksjon,
men kan ikke se at det er grunnlag for å anbefale at klager gis medhold i dette tilfellet.

Vedtak

Transportklagenemnda anbefaler ikke at klager gis medhold.