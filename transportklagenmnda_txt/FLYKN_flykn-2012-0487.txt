Vedtak i Transportklagenemnda - Fly

Sammendrag

Krav om erstatning grunnet nektet ombordstigning.

Dato
08.01.2013

Saksnummer
487/12F

Tjenesteyter
KLM / Travellink

Krav om erstatning grunnet nektet ombordstigning.

Klager har i det vesentlige anført:

Klager skulle reise fra Stavanger til Zagreb via Amsterdam den 18. juli kl. 14:05 med KL1202/
OU4451. Klager sjekket inn i automaten men mottok kun boardingpass fra Stavanger til
Amsterdam. Da klager ankom Amsterdam i tide, hadde han 1 t 45 min på seg til neste fly med
Croatia Airlines. Han forsøkte å sjekke inn på strekningen uten å lykkes og kontaktet derfor
KLMs serviceskranke. De fant ikke ut av problemet og ba klager henvende seg ved gate.

Da klager ankom gate, var det 40 min til avgang. Klager stilte seg i kø foran
sikkerhetskontrollen sammen med de andre passasjerene. En flyplassansatt kommer da
bort og plukker ut de passasjerene som hadde boardingkort til avgangen, de som ikke hadde
boardingkort ble nektet ombordstigning, deriblant klager.

Klager forstår ikke hvorfor han ikke fikk boardingkort hele veien. Han bestilte en
gjennomgående billett hos Travellink.

Klager måtte kjøpe ny billett fra Amsterdam til Zagreb til dagen etter og tok deretter inn på
hotell. Klager ankom Zagreb 18 timer forsinket.

Da klager kom hjem, kontaktet han Travellink flere ganger. Klager stiller seg sterkt kritisk til
kundebehandlingen reisebyrået viser sine kunder. Travellink sa klager hadde kommet for
sent til avgangen. Videre henviste de han til Stavanger Lufthavn og Amsterdam Lufthavn
vedrørende spørsmål om hvorfor boardingkort ikke ble skrevet ut hele veien.

Klager krever standarderstatning i henhold til EU forordning 261/2004, 400 euro. Videre
krever klager refusjon av ny flybillett og hotell, til sammen 430 euro, og refusjon av ubenyttet
strekning på billett kjøpt hos Travellink.

Travellink har i det vesentlige anført:

Travellink har ikke ansvar for innsjekking eller gjennomføring av reisen. Dette står i Travellinks
regler og vilkår. Bookingsbekreftelsen klager mottok på e-post innehold korrekt informasjon
med et bookingnummer for hele reisen fra Stavanger til Zagreb t/r.

Klager fikk først problem på flyplassen i Stavanger, og burde kontaktet flyplasspersonell.
Klager kontaktet heller ikke Travellink. Reisebyrået fikk derfor ingen mulighet til å hjelpe
klager. Hendelsen i Amsterdam kan Travellink ikke stå ansvarlig for.

Travellink har ikke handlet feilaktig overfor klager, og kan derfor ikke imøtekomme hans krav.

KLM har i det vesentlige anført:

Klagers billett var utstedt på KLM dokument, men flyvningen fra Amsterdam til Zagreb var
med Croatia Airlines. Det er svært vanskelig å innhente informasjon hvorfor klager ikke ble
sjekket inn hele veien.

Av godvilje ønsker KLM å refundere klagers hotellutgifter, samt erstatte den nye billetten
han måtte kjøpe. Verdien av den opprinnelige billetten vil bli trukket fra beløpet av den nye
billetten.

Vedrørende standardkompensasjon for nektet ombordstigning bes klager henvende seg til
Croatia Airlines.

KLM kan dessverre ikke imøtekomme klagers krav utover det som allerede er tilbudt.

Nemnda bemerker:

Travellink er selger av flybilletter. De er ikke noe ansvar for flyselskapenes gjennomføring av
reisen. De har således i denne saken ikke noe ansvar for hvorfor lager ikke fikk boardingpass
fra Stavanger til Zagreb. De har heller ikke noe ansvar for at klager ikke fikk boardingpass i
Amsterdam.

KLM har tilbudt å erstatte klagers utgifter til hotell som ekstrautgifter til flybillett. Dersom
dette ikke allerede er erstattet, anbefaler nemnda at det gjøres,

Uberettiget nektet ombordstigning gir rett til en standarderstatning fra det opererende
flyselskap, her Croatia Airlines, jf. EU-forordning 261/2004 artikkel 4 jf. artikkel 7.

Nemnda legger på bakgrunn av de foreliggende opplysninger til grunn at klager av en eller
annen grunn ikke fikk sjekket inn i Amsterdam. Han fremstod dermed i Croatia Airlines
database som ikke møtt, og det var på den bakgrunn ikke uberettiget av Croatia Airlines å
nekte klager ombordstigning. Han har følgelig ikke rett til standarderstatning.

Nemnda bemerker avslutningsvis at selv om klager har en gjennomgående billett utstedt på
KLM-dokument, overføres ikke ansvaret for nektet ombordstigning til KLM. Om feilen ligger
hos KLM, er det etter nemndas vurdering ikke grunnlag for erstatning ut over det KLM har
sagt seg villig til å betale.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne G. Soløy, Widerøes Flyveselskap AS

Olav Grøttland, SAS