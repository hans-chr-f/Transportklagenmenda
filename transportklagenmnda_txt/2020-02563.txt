Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
09.03.2021

Saksnummer
2020-02563

Tjenesteytere
Norwegian Air Shuttle

Klager har i det vesentlige anført

Klager reiste fra Tromsø til Oslo den 28. juni 2020 med DY8415. Ved ankomst Oslo S
oppdaget klager at ryggsekken han hadde sendt på flyvningen var skadet. Årsaken til at
klager ikke oppdaget skaden tidligere var at ryggsekken hadde ligget på en tralle før den
ble lempet ombord på flytoget. Skaden er skjult i og med at det er innsiden på stroppene
på ryggen som er skadet. Skaden gjør det umulig å stille inn sekkens bæresystem. 

Da klager tok kontakt med Norwegian fikk han beskjed om at han ikke behøvde å møte
på flyplassen innen syv dager for å fremvise skaden, men at han kunne sende inn klage
elektronisk. Dette for å unngå unødvendig reise i kollektivtrafikken under pandemien
covid-19.   

Klager krever erstatning for ødelagt sekk, kroner 4 000 - 5 000.

Tjenesteyterne har i det vesentlige anført
Klager hevder hans bagasje ble skadet under reise med Norwegian, men skaden er ikke
meldt umiddelbart etter ankomst Gardermoen. 

Klager kontaktet Norwegian per telefon dagen etter, den 29. juni, hvorpå han ble
informert om at en skaderapport skal opprettes umiddelbart ved ankomst og før
man forlater flyplassen. Det ble også informert til klager at en skaderapport kan
opprettes innen 7 dager, i henhold til Montrealkonvensjonen og Luftfartsloven. Klager
fikk muligheten til å sende inn en e-post med bilder av skadet bagasje, bagasje tag og
reisedokumenter for opprettelse av en skaderapport for bruk til egen reiseforsikring.

Norwegian viser til Luftfartsloven §10-26:

Mottas innskrevet reisegods eller gods uten klage fra mottakerens side, formodes godset
å være utlevert i god stand og overensstemmende med befordringsdokumentet eller de
på annen måte registrerte opplysninger jf. § 10-5 annet ledd første punktum, om ikke
annet blir godtgjort. Er godset skadd eller delvis tapt, må mottakeren klage om det til
fraktføreren umiddelbart etter at skaden eller tapet oppdages (….)

Norwegian viser til lignende saker tidligere behandlet i nemnda hvor klager ikke har fått
medhold.

Norwegian kan på grunnlag av ovennevnte ikke imøtekomme klagers krav.

Nemnda bemerker

Klager hevder ryggsekken ble skadet mens den var i flyselskapets varetekt.  

I henhold til Luftfartsloven § 10-26 og Montrealkonvensjonens artikkel 31 må innsjekket
reisegods som blir utlevert uten at den rettmessige mottaker klager, antas å være i den
samme forfatning som ved innlevering av reisegodset.  

Passasjeren kan klage til flyselskapet innen 7 dager, men da er det passasjeren som har
bevisbyrden.

Nemnda mener, under noe tvil, at klager i dette tilfellet har sannsynliggjort at skaden
skjedde i flyselskapets varetekt. Det vises til at klager oppdaget skaden kort tid etter han
forlot flyplassen, samt at skadene var på innsiden av stroppene på sekken slik at de var
skjult da klager transporterte sekken på tralle. 

Klager har i liten grad dokumentert verdien på sekken, og sekkens alder er heller ikke
opplyst. Nemnda fastsetter erstatningen skjønnsmessig til 2500 kroner.

Vedtak

Transportklagenemnda-fly anbefaler at Norwegian utbetaler 2500 kroner til klager.