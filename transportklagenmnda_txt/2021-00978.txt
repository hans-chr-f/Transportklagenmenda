Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.12.2021

Saksnummer
2021-00978

Tjenesteytere
Widerøe

Klager har i det vesentlige anført

Klager skulle reise fra Sandnessjøen til Tromsø via Bodø den 18. juni 2021 kl 09.10
med ankomst kl 11.20. WF727 gikk forsinket fra Sandnessjøen slik at klager mistet
sin videreforbindelse med WF767 i Bodø. Han ble booket om og ankom endelig
bestemmelsessted kl 16.25, fem timer forsinket.

Klager krever standarderstatning 250 euro i henhold til EU-forordning 261/2004.

Tjenesteyterne har i det vesentlige anført
WF727 fra Sandnessjøen til Bodø ble forsinket grunnet dårlige værforhold kvelden i
forveien. 
Flymaskin LN-WSB som skulle operere WF727 den 18. juni 2021, var planlagt å fly
følgende rute:

17. juni:
WF798 Namsos - Rørvik avg kl 22.15 - Flyet måtte returnere til Namsos grunnet dårlige
værforhold i Rørvik, tåke. Det vises til fremlagt dokumentasjon.
Dette førte til følgeforsinkelser neste morgen da crew måtte ha sin lovpålagte hviletid:

18. juni:
WF793 Rørvik - Namsos avg kl 06.20  - kansellert
WF793 Namsos - Trondheim kl 06.55 - forsinket til kl 08.11
WF727 Trondheim - Sandnessjøen kl 08.05 - forsinket til kl 08.55
WF727 Sandnessjøen - Bodø kl 09.10 - forsinket til kl 09.59

Dersom WF767 fra Bodø til Tromsø skulle ventet på forsinket flygning, så ville WF767 fått
en forsinkelse på minst en halv time, noe som ville ført til at en rekke passasjerer igjen
ville mistet sine videreforbindelser med både SAS og Widerøe.

Klager ble booket om til neste ledige flyavgang med WF854.

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Widerøes kontroll. 

Widerøe kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret.

Flyselskapet Widerøe har fremlagt dokumentasjon for at det var vanskelige værforhold
kvelden i forveien som førte til følgeforsinkelser påfølgende morgen. Den samme
dokumentasjonen viser at forsinkelsen ikke kunne vært unngått selv om alle rimelige
tiltak var truffet. 

Klager ble booket om og ankom Tromsø samme dag. Nemnda anser dette å være innen
rimelig tid. 

Klager har etter dette ikke rett til standarderstatning.

Vedtak

Transportklagenemnda anbefaler ikke at klager gis medhold.