Vedtak i Transportklagenemnda - Fly

Sammendrag

Krav om erstatning for tapt bagasje.

Dato
12.05.2020

Saksnummer
2019-03694

Tjenesteytere
Eurowings

Klager har i det vesentlige anført

Klager reiste fra Düsseldorf til Nice den 23. desember 2018 kl 18.10 med Eurowings flight
EW9420. Da han ankom Nice var hans innsjekkede koffert ikke ankommet. Den kom
heller ikke til rette i ettertid. 

Klager har tapt 1819,5 euro for bagasjen som han aldri mottok. Han har mottatt 397,97
euro fra Eurowings. Klager har videre mottatt kroner 6 000 fra sitt forsikringsselskap.
Dette er ikke for den tapte bagasjen, men for dokumenterte innkjøp på feriestedet
(kroner 5 000) samt kompensasjon (kroner 1 000). 

Klager krever 1819,5 euro for den tapte bagasjen med fradrag av 397,97 euro. 

Det vises for øvrig til klagers brev.

Tjenesteyterne har i det vesentlige anført
Eurowings har ikke avgitt uttalelse til nemnda. Til klager har flyselskapet i det vesentlige
anført:

Da klager har mottatt erstatning fra sitt forsikringsselskap, samt mottatt 397,97 euro fra
Eurowings, kan flyselskapet dessverre ikke utbetale ytterligere erstatning.

Nemnda bemerker

Flyselskapet Eurowings har tross oppfordring ikke avgitt uttalelse angående saken til
nemnda. Nemnda treffer vedtaket på grunnlag av opplysningene som er fremkommet
tidligere i saken, jf. transportklagenemndforskriften § 5-3 tredje ledd.

Nemnda legger således til grunn at klagers bagasje var tapt idet han ankom endelig
bestemmelsessted. Han krever erstatning for den tapte bagasjen, tilsammen 1 819,5
euro.  

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18/Montrealkonvensjonen artikkel 17 nr. 2.
Ansvaret er imidlertid begrenset til SDR 1131, jf luftfartsloven § 10-22.

Det er akseptert av Eurowings at reisegodset gikk tapt mens godset var i deres varetekt.
Flyselskapet mener imidlertid at beløpet klager har mottatt fra sitt forsikringsselskap
skal gå til fradrag. Klager mener dette ikke er riktig da summen han har mottatt fra
forsikringsselskapet ikke er for den tapte bagasjen, men for utstyr han måtte kjøpe ved
ankomst feriestedet Nice. 

Etter nemndas syn må innkjøpene klager gjorde på feriestedet anses å være erstatning
for deler av innholdet i hans tapte bagasje, og at flyselskapet derfor kan kreve at beløpet
klager har mottatt fra sitt forsikringsselskap skal gå til fradrag. 

Nemnda kan etter dette ikke anbefale at klager skal ha forsikringssummen utbetalt i
tillegg til erstatningen på 1 131 SDR.

På grunn av Corona-krisen har saken vært behandlet av bare ett forbrukermedlem i
medhold av transportklagenemndforskriften § 5-5 (5).

Vedtak

Transportklagenemnda-fly anbefaler at Eurowings utbetaler SDR 1 131 til klager med
fradrag av 397,97 euro og kroner 6 000.