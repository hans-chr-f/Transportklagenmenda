Vedtak i Transportklagenemnda - Fly

Sammendrag

Krav om erstatning for forsvunnet bagasje.

Dato
28.06.2019

Saksnummer
2018-03671

Tjenesteytere
Norwegian Air Shuttle
Menzies Aviation A/S (København)

Klager har i det vesentlige anført

Klager reiste med Norwegians flyvning DY941 fra København (CPH) til Oslo lufthavn (OSL)
11. desember 2017. Samme dag hadde han kjøpt en elektrisk sparkesykkel i København.
Denne sjekket han inn og leverte på mottaket for spesialbagasje. Sykkelen ble sendt i sin
originale emballasje. 

I det klager gikk om bord i flyet, ble han gjort oppmerksom på at sykkelen ikke kunne
sendes med flyet fordi den hadde et batteri. Han ble orientert om at han kunne hente
sykkelen hos Menzies Arrival Service i terminal tre, innen fem dager. Den 13. desember
reiste klager med D83226 tilbake til København for å hente sykkelen. Til tross for iherdig
innsats fra personalet hos Menzies, kunne de ikke finne sykkelen. Klager fikk beskjed
om å følge med på Menzies nettside for å se om sykkelen dukket opp. Det gjorde den
imidlertid ikke, og etter en rekke telefonsamtaler til flyselskapet og Menzies, dro klager
den 19. desember på nytt til København for å finne ut av hva som hadde skjedd. Også
denne gangen ble det et resultatløst forsøk. 

Den 18. januar ringte klager til sikkerhetsavdelingen ved Kastrup lufthavn, og fikk snakke
med lederen av kontoret. Han kunne bekrefte at han hadde mottatt esken med sykkelen
11. desember, men at den ble sendt videre til Menzies. Dette var journalført. Da klager
kontaktet Menzies på nytt, ble han opplyst om at etter fem dager ville saken og ansvaret
ligge hos Norwegian. 

På bakgrunn av det ovennevnte har klager fremsatt krav om erstatning for den tapte
sparkesykkelen til danske kroner 6 499, samt refusjon av flybillett til København for å
hente sykkelen til kroner 896.

Tjenesteyterne har i det vesentlige anført

• Flyselskapet Norwegian har anført: 

Passasjeren skulle reise med en elektrisk sparkesykkel på Norwegians flyvning
DY941 den 11. desember 2017. Ved ombordstigning ble passasjeren informert av
sikkerhetsavdelingen at sykkelen ikke kunne sendes med flyet på grunn av batteriet, da
dette er brudd på sikkerhetsreglene. Klager fikk beskjed av vekterne at sparkesykkelen
skulle leveres til Menzies Arrival Service, og at denne kunne hentes i København innen
fem dager. Klager reiste tilbake til København 13. desember for å hente sykkelen, men
sykkelen var ikke å finne hos Menzies, da den ikke var levert inn enda. Menzies opprettet
rapport på saken, og informerte passasjeren om at de ville kontakte ham dersom den
ble funnet. Menzies har ved flere anledninger vært i kontakt med sikkerhetsavdelingen i
København vedrørende sykkelen, da den enda ikke var levert inn, men har ikke fått mer
informasjon. 

I denne saken er det sikkerhetsavdelingen i København som har tatt sykkelen av
sikkerhetsmessige årsaker. Sykkelen har aldri vært i Norwegians besittelse. I denne saken
er det sikkerhetsavdelingen i København som er motpart, da det er de som har vært i
besittelse av sparkesykkelen, Norwegian har bistått passasjeren i saken, men ansvaret
ligger hos sikkerhetsavdelingen. 

• Menzies Aviation i København har anført: 

Menzies Aviation har undersøkt med Duty Manager hos Menzies Arrival Service. Det
er ingen der som har kjennskap til sparkesykkelen eller at den skulle vært overdratt fra
sikkerhetsavdelingen ved Kastrup til Menzies. Den omtalte sykkelen er omtalt i "CPH
Security Journal", men er ikke registrert hos Menzies. Medarbeiderne hos ankomstservice
husker passasjeren godt, og de forsøke å hjelpe ham, uten hell. På bakgrunn av det
ovenstående har Menzies avvist klagers krav om refusjon og erstatning for forholdet.

Nemnda bemerker

Blir reisegods helt eller delvis tapt, er flyselskapet ansvarlig såfremt hendelsen som har
forårsaket skaden er inntruffet på flyet eller mens godset var i flyselskapets varetekt, jf.
luftfartsloven § 10-18 / Montreal-konvensjonen artikkel 17 nr. 2.

I dette tilfellet ble klagers el-sparkesykkel aldri sendt med flyet, men forsvant etter at
vektere tok hånd om denne med beskjed om at den ville bli levert til Menzies Arrival
Service. Menzies Arrival Service har benektet at el-sykkelen ble innlevert.

Etter nemndas vurdering har klager her overlatt sin bagasje i flyselskapets varetekt.
Det vises til at han faktisk innleverte sin bagasje, og han mottok en bagasjelapp fra
Norwegian, som dermed hadde registrert bagasjen i sitt system. At bagasjen senere ble
nektet sendt med flyet, kan ikke være klagers problem. Flyselskapet er i dette tilfellet
nærmest til å bære tapet.

Nemnda mener derfor at Norwegian må erstatte klagers utgifter til sykkelen på kroner 6
499. Når det gjelder klagers utgifter til flybillett til København for å hente sykkelen, mener
nemnda at dette er utgifter klager selv må dekke. Dette er en utgift han uansett ville hatt.
Han måtte imidlertid reise hjem uten sykkel ved en anledning. Nemnda finner det derfor
rimelig at han får dekket reisen den 19. desember. Utgiftene refunderes med kroner 721.

Vedtak

Transportklagenemnda - fly anbefaler at Norwegian erstatter klagers el-sparkesykkel
med kroner 6 499, samt reise med kroner 721.