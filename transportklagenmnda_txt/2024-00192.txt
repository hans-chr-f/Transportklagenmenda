Vedtak i Transportklagenemnda - Fly

Sammendrag

Krav om standarderstatning grunnet forsinkelse og mistet
videreforbindelse. Air Traffic Flow Management (ATFM).

Dato
08.10.2024

Saksnummer
2024-00134

Tjenesteytere
SAS

Klager har i det vesentlige anført

Klager hadde bestilt flyreise t/r Stavanger-København-Alicante med SAS.

SK1871 (operert av SAS) - Stavanger-København - kl. 06:00-kl. 07:00 - 23. desember 2023
SK2813 (operert av SAS) - København-Alicante - kl. 08:20-kl. 11:40 - 23. desember 2023

SK2814 (operert av SAS) - Alicante-København - kl. 12:30-kl. 15:55 - 7. januar 2024
SK1874 (operert av SAS) - København-Stavanger - kl. 17:00-kl. 18:15 - 7. januar 2024

Klagers utgående flyvning SK1871 Stavanger-København ble forsinket slik at klager ikke
ville rekke videreforbindelsen SK2813 København-Alicante.

Klager ble derfor omrutet til ny reise:

SK1418 (operert av SAS) - København-Stockholm - kl. 09:40-kl. 10:50 - 23. desember 2023
SK1853 (operert av SAS) - Stockholm-Alicante - kl. 11:35-kl. 15:35 - 23. desember 2023 

Klager ankom endedestinasjonen Alicante kl. 16:15, ca. 4 timer og 35 minutter forsinket,
og krever standarderstatning på 400 EUR grunnet forsinkelsen.

Klager har kommentert tilsvaret til SAS:

Av dokumentene til SAS kan man lese at forsinkelse på de første 30 minutter skyldtes
mangel på crew. KLM-mannskap var tilgjengelig på det tidspunktet og det gikk fly til
Amsterdam uten betydelig forsinkelse, selv med bagasjeproblemer på flyplassen.
Klager hadde bare opprinnelig transfertid på 1 time og 10 minutter, derfor var kun 30
min forsinkelse allerede for mye til å rekke neste fly og mangel på mannskap er ikke
ekstraordinært.

Klager vil også informere om at i forbindelse med "Airport Facility"-problem vil inn- og
avlasting av bagasje absolutt være innenfor kontrollen til flyselskapene og det er en del
av deres daglige rutiner. Det kan derfor ikke anses som ekstraordinære omstendigheter.
Kravet om standarderstatning på 400 EUR opprettholdes.

Tjenesteyterne har i det vesentlige anført
SAS har i det vesentlige anført:

Klager krever standarderstatning. Etter undersøkelser finner SAS at flyet SK1871 den 23.
DES 2023 ble forsinket på grunn av Air Traffic Flow Management (ATFM) Airport Facilities.

Enhver forstyrrelse knyttet til Air Traffic Control (ATC) anses som en ekstraordinær
omstendighet og passasjeren har ikke krav på kompensasjon.

Passasjeren ble også booket om til det første tilgjengelige alternativet.

SAS viser til Traffic & Flight Information og at SK1871 ble forsinket grunnet Airport
Facilities.

SAS viser også til Historical Flight Status og at flyvningen ble forsinket grunnet ATC (AF).
SAS viser videre til Euro Control Report og BI Portal.

Nemnda bemerker

Nemnda legger til grunn at klagers utgående flyvning SK1871 Stavanger-København ble
forsinket slik at klager ikke rakk videreforbindelsen SK2813 København-Alicante. Klager
ble omrutet til ny reise og ankom endedestinasjonen Alicante ca. 4 timer og 35 minutter
forsinket.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

SAS har anført at forsinkelsen skyldtes Air Traffic Flow Management (ATFM) og ATC-
restriksjoner. Klager hevder at det var problemer med på- og avlasting av bagasje.
SAS har vist til AF - Airport Facilities og FC - Cabin Crew Shortage. Beskrivelsen til AF
var "All delays due parking stands ramp congestion lighting buildings gate limitations
etc." og hadde en forsinkelse på 44 minutter, mens beskrivelsen til FC var "sickness
awaiting stand-by flight time limitation crew meals valid visa health docs etc." og hadde
en forsinkelse på 30 minutter. 

SAS har ikke beskrevet eller dokumentert disse forholdene nærmere og har heller
ikke beskrevet hvilke tiltak som ble gjort for å unngå eller minimere følgene av de
påstått ekstraordinære omstendighetene. Nemnda kan dermed ikke se at SAS har
godtgjort at det var ekstraordinære omstendigheter utenfor deres kontroll som ikke
kunne vært unngått selv om alle rimelige tiltak var truffet. Klager har med dette krav på
standarderstatning grunnet forsinkelsen.

Forbrukerrepresentanten mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 400 EUR i standarderstatning til
klager.