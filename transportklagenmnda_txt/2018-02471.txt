Vedtak i Transportklagenemnda - Fly

Sammendrag

Krav om refusjon av utgifter grunnet nektet ombordstigning.

Dato
15.08.2019

Saksnummer
2018-02471

Tjenesteytere
Air Canada
SAS

Klager har i det vesentlige anført

Klager med reisefølge (tilsammen to personer) skulle reise fra Oslo til Puerto Plata via
Frankfurt og Toronto den 2. juli 2018 med Lufthansa og Air Canada. Klager sjekket inn på
Gardermoen hos SAS og spurte samtidig om hans transittvisum til Canada var i orden,
noe han fikk bekreftet. 

Ved ankomst Frankfurt ble klager og hans reisefølge imidlertid stoppet da det var noe feil
med transittvisumet; bokstavene NOR måtte fjernes foran passnumrene. I all hast måtte
de søke nye elektroniske visum på telefonene sine. Klagers følge fikk bekreftelse med en
gang, mens klager selv ikke fikk det før etter 60 minutter og mistet flyet videre. 

Klager fikk god hjelp i Frankfurt da han fortalte hva som hadde skjedd. Vedkommende
som hjalp klager ordnet kostnadsfri ombooking til Miami, men ikke videre da dette
var med et selskap Air Canada ikke samarbeidet med.  Klager pådro seg utgifter til ny
flybillett fra Miami til Puerto Plata, kroner 3 979, samt to hotellovernattinger, USD 105,30
+ 70,40 euro.

Flyselskapet viser til at det er passasjerenes ansvar å ha nødvendig dokumentasjon i
orden. Klager sjekket inn manuelt i Oslo nettopp for å få bekreftet at nødvendig
dokumentasjon var i orden. At SAS i dette tilfellet gav feil informasjon om at visum var i
orden, er etter klagers mening ikke noe han kan lastes for. Ifølge den ansatte som hjalp
klager på flyplassen i Frankfurt hadde det vært en enkel sak å fjerne de tre bokstavene
NOR foran passnumrene. 

Klager krever sine utgifter dekket.

Tjenesteyterne har i det vesentlige anført

Air Canada har i det vesentlige anført:

Electronic travel authorization (eTA) har vært påkrevd av canadiske myndigheter siden
10. november 2016. 

Selv om flyselskapet kontrollerer passasjerenes dokumenter ved avreise, er det alltid
passasjerens ansvar å påse at han har korrekte reisedokumenter, dette i henhold til Air
Canadas transportvilkår. 

Dersom en passasjer møter uten gyldige reisedokumenter kan han bli avvist. Air Canada
kan ikke imøtekomme klagers krav i denne saken. 

SAS har i det vesentlige anført:

SAS avviser med dette kravet på bakgrunn av at SAS Airline ikke er en del i den aktuelle
avtale med Lufthansa, Air Canada og klager.
Etter EU-forordningen 261/2004 artikkel 4 (3) er det det transporterende luftfartsselskap
som er pliktige til å assistere passasjerene i samsvar med artikkel
8 og 9, samt betale erstatning. 

Definisjonen av et transporterende luftfartsselskap gis i artikkel 2 bokstav b. 

I dette tilfellet er det Air Canada som er det transporterende luftfartsselskap etter
forordningen. I denne saken er SAS verken part i avtalen med passasjeren eller
ansvarssubjekt etter forordningen.

Lufthansa og SAS Ground Handling har en handlingavtale ved Oslo Lufthavn. Avtalen er
mellom disse parter, ikke SAS Airline.

SAS kan ikke imøtekomme klagers krav.

Nemnda bemerker

Klager med reisefølge skulle reise fra Oslo til Puerto Plata via Frankfurt og Toronto den
2. juli 2018 med Lufthansa og Air Canada. Klager sjekket inn manuelt på Gardermoen
hos SAS og spurte samtidig om hans transittvisum til Canada var i orden, noe han fikk
bekreftet.

Ved avreise fra Frankfurt til Toronto ble klager og hans reisefølge stoppet da det ble
hevdet å være noe feil med transittvisumet. Det ble opplyst at bokstavene NOR måtte
fjernes foran passnumrene. De søkte nye elektroniske visum på telefonene sine, men det
tok 60 minutter før klager fikk bekreftelsen og han mistet flyet videre. 

I Frankfurt ble det ble ordnet kostnadsfri ombooking til Miami, men ikke videre, da dette
var med et selskap Air Canada ikke samarbeidet.

Klager pådro seg utgifter til ny flybillett fra Miami til Puerto Plata, kroner 3 979, samt to
hotellovernattinger, USD 105,30 + 70,40 euro som han krever refundert.

Passasjerene plikter selv å sørge for å ha nødvendige reisedokumenter, herunder
visum. Manglende visum kan føre til at passasjerene ikke får reise inn i vedkommende
land. Flyselskapet er ansvarlig for å kontrollere at passasjerene har nødvendige
reisedokumenter. Dersom selskapet tar med passasjerer som ikke har papirene i orden,
kan selskapet bli ilagt en bot av vedkommende land. 

I denne saken er det etter nemndas syn vanskelig å forstå hva som har skjedd. Klager
har fremlagt dokumentasjon for at han søkte om visum basert på sitt passnummer
med NOR foran og fikk følgende bekreftelse den 6. februar 2018 fra Canadiske
immigrasjonsmyndigheter:

Status : eTA approved
Name : (Klagers navn fjernet av nemnda)
Passport number : NOR32 (resten av nummeret fjernet av nemnda)
eTA number : (Nummeret fjernet av nemnda)
Expiration : 2023/02/05

Your application for an Electronic Travel Authorizaon (eTA) has been approved. You are
now authorized to travel
to Canada by air.

Likevel ble klager nektet ombordstigning av Air Canada.
I Oslo ble transittvisumet ved innsjekk sjekket og bekreftet  i orden. Det var først ved
gaten i Frankfurt for å ta flyet videre til Toronto at klager fikk beskjed om at eTA ikke var i
orden ettersom det sto NOR foran passnumrene.  

Nemnda legger til grunn at klager søkte om og fikk visum basert på sitt passnummer
med bokstavene NOR foran, slik det fremgår over. Air Canada som nektet klager
ombordstigning, har ikke fremlagt dokumentasjon for at transittvisumet ikke var gyldig
slik det var godkjent av Canadas immigrasjonsmyndigheter. Etter dette legger nemnda
til grunn at transittvisumet var i orden, og at det ble begått en feil av Air Canadas ansatte
ved gaten i Frankfurt da klager ble nektet ombordstigning. 

Nemnda finner etter dette at Air Canada er erstatningsansvarlig for det økonomiske
tapet denne feilen påførte klager og anbefaler at selskapet betaler ny flybillett fra Miami
til Puerto Plata, kroner 3 979, samt to hotellovernattinger, henholdsvis på USD 105,30 og
70,40 euro. I tillegg har klager krav på standarderstatning i henhold til artikkel 4 nr 3, jf.
artikkel 7.

Vedtak

Transportklagenemnda - fly anbefaler at klager gis medhold og at Air Canada i tillegg
betaler klager standarderstatning med 600 euro per person.