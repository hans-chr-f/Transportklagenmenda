Vedtak i Transportklagenemnda
- Kollektivreiser

Sammendrag

Refusjon av utgift til alternativ transport (Uber), pålydende 2169.71 NOK

Dato
06.01.2020

Saksnummer
2019-03701

Tjenesteytere
Vy Buss AS

Klager har i det vesentlige anført

Klager skulle ta bussen fra Oslo til Kongsberg den 10.juli 2019. Selv om klager og hennes
barnebarn vinket og ga klart signal om at de skulle med bussen, så stoppet ikke bussen.
Klagers barnebarn sjekket derfor nettsiden til Vy for å undersøke om det faktisk var
bussen klager skulle med som nettopp hadde passert dem uten å stoppe. På nettsiden
fremkommer det at bussen har kjørt fra holdeplassen hvor klager stod. Klager hadde
ankommet holdeplass i god tid før avgang. Etter undersøkelsen på nettsiden trodde
klager på denne informasjonen og konkluderte med at hun hadde blitt frakjørt.

Klagers barnebarn som var til stede forsøker å ringe Vy sitt kundesenter for å undersøke
saken nærmere, men etter 35 minutter blir forsøket på å få tak i Vy avbrutt uten noe
svar. Neste buss skulle gå om 2,5 timer. 

Klager på 90 år skulle i en begravelse dagen etter og så seg derfor nødt til å til å bestille
en Uber for at hun skulle komme seg hjem.

Klager krever refusjon av utgift på kroner 2169, 71 for Uber.

Tjenesteyterne har i det vesentlige anført
Klager skulle ta bussen fra Oslo til Kongsberg 10.juli 2019. Bussen klager skulle ta
passerte holdeplassen kl. 19.46, ikke 19.36 slik klager hevder. I dette tilfellet er det
informasjonen i rutesøket som har blitt misoppfattet. Siden det har vært en feiltolkning
fra den reisendes side trer ikke reisegarantien inn. 

Vy har allikevel forståelse for at informasjonen ble tolket slik den gjorde og er på dette
grunnlaget villig til å kompensere 825 kr. Dette tilbudet er maksbeløpet for en reise av
slik størrelse. Full refusjon av utlegg til alternativ transport har ikke klager i dette tilfellet. 

Vy kan på bakgrunn av dette ikke godkjenne kravet om full refusjon, men kan refundere
kroner 825.

Nemnda bemerker

Klager skulle ta buss Vy1 fra Maritim, Sjølyst  til Kongsberg den 10.juli 2019 kl. 19.36. En
buss passerte og klager trodde at hennes buss hadde kjørt forbi uten å stoppe. Klager
prøvde forgjeves å komme i kontakt med Vy. Klager krever refundert utgifter til alternativ
transport med Uber på kroner 2169, 71.

Nemnda viser til at innsendt skjermbilde fra klagers telefon kl. 19.39 viser at "bussen har
kjørt". 

Vy viser til at bussen i følge deres logg passerte Maritim kl. 19.46 og at det må ha vært en
annen buss klager så passere.  

Nemnda viser til at Ifølge Vys reisegaranti har den reisende ved forsinkelser på visse
vilkår rett til å få dekket dokumenterte utgifter til alternativ transport. 

Nemnda viser til at det her ikke dreier seg om en forsinkelse slik at reisegarantien
kommer ikke til anvendelse.

Nemnda har merket seg at Vy har gitt uttrykk for forståelse for at nettsiden ble
tolket slik klager gjorde. Selskapet har på denne bakgrunn refundert kr 825 som er
maksimumsbeløpet for forsinkelser på mellom 1 og 3 timer.  

Nemnda finner å måtte legge til grunn at det er svakheter ved Vys nettside som gir
grunnlag for feilinformasjon til reisende. Klager lyktes ikke å komme i kontakt med Vy per
telefon og valgte på bakgrunn av informasjonen på nettet til grunn at bussen var gått.
Klager valgte deretter å reise med Uber med sin 90 år gamle bestemor.

Nemnda finner på denne bakgrunn at det er rimelig at klager får refundert en del av sine
utgifter til alternativ transport slik Vy har tilbudt.      

Nemndas flertall, nemndas leder og bransjerepresentantene, kan imidlertid ikke se at det
er grunnlag full refusjon på erstatningsrettslig grunnlag.

Nemndas mindretall, forbrukerrepresentantene, er av den oppfatning at klager i
denne saken bør få dekket hele drosjeregningen. Mindretallet mener at klager og
hennes barnebarn ikke kan bebreides for å ha trodd at bussen hadde gått ut fra den
informasjonen som lå på Vy Buss sine nettsider. Det var denne informasjonen som
var årsaken til at klagers barnebarn så seg nødt til å finne et nødvendig og akseptabelt
reisealternativ for sin bestemor på 90 år raskest mulig for at bestemoren kunne rekke
hjem samme dag. Mindretallet er enig i at reisegarantien har en refusjonsbegrensing
på kr 825 for reiser mellom 1 og 3 timer. Mindretallet er imidlertid av den oppfatning
at Ruter må være ansvarlig for å dekke klagers utlegg fullt ut i medhold av ulovfestet
kontrollansvar i kontraktsforhold uavhengig av Reisegarantiens regler.

Nemnda finner  ikke å kunne å anbefale at klager gis ytterligere refusjon.

Vedtak

Transportklagenemnda Kollektivtransport finner ikke å kunne anbefale at klager gis
medhold