Vedtak i Transportklagenemnda - Fly

Sammendrag

Krav om refusjon av økonomisk tap grunnet manglende beskjed om kansellering.

Dato
27.01.2022

Saksnummer
2021-01440

Tjenesteytere
eSkyTravel.no
SAS

Klager har i det vesentlige anført

Den 11. juli 2020 skulle klager med reisefølge (til sammen tre personer) fly med SAS
fra Trondheim til København (SK2881 kl. 06.00-07:35). Returen var satt til 25. juli 2020
(SK2882 kl. 08:10-09:45).  Reisen var kjøpt via reisebyrået eSkyTravel.

Da klager ankom flyplassen kl. 04:00 på avgangsdagen sto ikke flyavgangen på
avgangstavlen. Bookingen var også forsvunnet fra SAS-appen, hvor alt hadde stått som
normalt kvelden før. Klager tok kontakt med ansatte på flyplassen, som kunne fortelle
at denne faste avgangen til Kastrup ikke hadde gått på over en måned. Klager forsøkte
å ringe kundeservice, men kom ikke gjennom. Klager så imidlertid at det gikk et fly kl.
14:00 samme dag. Hun booket nye flybilletter til denne avgangen, til en mye høyere pris
enn de opprinnelige flybillettene. De måtte så sitte på flyplassen i ti timer i påvente av ny
avgang.

Klager har fremsatt krav om dekning av de nye og dyrere flybillettene. Videre ønsker
klager å få dekket kostnaden for å endre leiebilavtalen i København. Det oppstod også
utgifter til mat, men klager har ikke kvitteringer på dette (kun kontoutskrift).

Tjenesteyterne har i det vesentlige anført
eSkyTravel har tross oppfordring ikke fremmet tilsvar til nemnda.

SAS har anført følgende:

Klager har fremmet krav mot eSKY Travel der det kreves refusjon av billetter etter
forordningen. SAS er gjort til part av Transportklagenemnda.

SAS anfører at det er byrået som må være rett part og at det er de som må bære
ansvaret med at klager ikke fikk med seg kanselleringen av flyvningen, og at byrået
følgelig er nærmest til å bære de økonomiske tapene som har oppstått i forbindelse med
dette.

Klager anfører at hun kom på flyplassen på den opprinnelige avreisedagen kl. 0400
for en flyvning som gikk kl. 0600, SK2881 mellom Trondheim og København. Denne
flyvningen ble imidlertid kansellert den 18. juni 2020, mer enn to uker før avreise.
Det kan derfor ikke være tale om standarderstatning etter forordningen. SAS anfører
at selskapet uansett ikke kan ilegges ansvar for å ikke ha gitt klager beskjed, da det
i bookingen ikke finnes noen kontaktopplysninger til klager. Det fremgår av vedlagt
bilag at det kun er gitt opplysninger til det som ser ut til å være e-postadresse og
telefonnummer til reisebyrået.

Videre anføres det at reisebyrået har handlet uaktsomt ved å ikke gi klager beskjed.
Beskjed om kansellering blir automatisk sendt til det nummeret og/eller e-postadressen
som er registrert i bookingen. Det må være passasjerens eller byråets eget ansvar å påse
at dette stemmer. I et tilfelle der byrået ikke videreformidler denne beskjeden tidsnok
til klager har byrået handlet uaktsomt. I dette tilfellet hadde byrået mer enn én uke på å
få gitt beskjeden videre innen 14-dagers-fristen i forordningen, og over tre uker til å idet
heletatt få gitt beskjeden til klager, gitt at kontaktinformasjonen i bookingen er korrekt.
Uansett kan ikke SAS gjøres ansvarlig for at beskjeden ikke har kommet frem til klager, og
kan således heller ikke holdes ansvarlig for kostnadene som oppstod som følge av dette. 

Kostnader til nye billetter, endring av leiebil, utgifter til mat og eventuell
standarderstatning må derfor dekkes av eSKY Travel.

Nemnda bemerker

eSkyTravel har ikke fremmet tilsvar til nemnda. Nemnda kan treffe vedtak basert på
opplysningene som er fremkommet tidligere i saken, jf. transportklagenemndforskriften
§ 5-3 (3).

Kansellering gir rett til standarderstatning etter EU-forordning 261/2004 artikkel 5 og
7, med mindre flyselskapet kan godtgjøre at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Retten til standarderstatning faller imidlertid uansett bort dersom flyselskapet kan bevise
at passasjeren har fått informasjon om endringen minst to uker før planlagt avgangstid.
Dette gjelder enten flyreisen er kjøpt direkte fra flyselskapet eller fra en formidler, jf. EU-
domstolens dom 11.05.2017 (Krijgsman – SLM) [C-302/15]. 

Det er ikke bestridt at SAS ga beskjed til eSkyTravel om kanselleringene i tide. Reisebyrået
videreformidlet imidlertid ikke informasjonen til klager slik nemnda ser det.

Det er flyselskapene som er ansvarssubjekter etter forordningen. EU domstolen har i
dommen Krijgsman vs Surinam Airways gitt klart uttrykk for at under forordningen har
flyselskapet bevisbyrden for at det har informert passasjeren om kanselleringen og om
når dette ble gjort. Dersom flyselskapet ikke kan bevise at passasjeren ble informert
om kansellering av flyvningen mer enn to uker før avgangstidspunktet, må selskapet
betale standarderstatning til passasjeren slik forordningen gir anvisning på. I EU-
dommen påpekes det at det samme også gjelder i de tilfellene der passasjeren har kjøpt
billetten gjennom for eksempel et online reisebyrå, og dette har unnlatt å videreformidle
beskjed om kanselleringen til passasjeren. Flyselskapet er i henhold til dommen i disse
tilfellene eventuelt henvist til å søke regress hos den ansvarlige for at passasjeren ikke
ble informert, dersom nasjonal rett åpner for det.

Basert på ovenstående er det nemndas syn at SAS er erstatningsansvarlig i dette tilfellet.
Nemnda anbefaler med dette at SAS utbetaler standarderstatning på 250 euro per
person for kanselleringen av utreisen. For returreisen er ikke standarderstatning aktuelt,
da klager ble gjort oppmerksom på kanselleringen av denne den 11. juli 2020, mer enn
to uker før planlagt avgangstid på returen, jf. EU-forordning 261/2004 artikkel 5 punkt 1
bokstav c) i). 

Klager pådro seg utgifter til nye flybilletter, mat i ventetiden, samt en ekstrakostnad for å
endre leiebilavtalen. 

Når det gjelder utgiftene til nye flybilletter mener nemnda at SAS må anses ansvarlig
for å dekke dette etter EU-forordning 261/2004 artikkel 8. Ved kansellering plikter
flyselskapet å tilby full refusjon av billettprisen eller omruting snarest mulig. Det er
ikke godtgjort at klager fikk assistanse til dette. Klager kan med dette kreve refusjon av
utgiftene hun fikk til å foreta omrutingen på egenhånd, pålydende 12 287 NOK. Dette
følger av fast nemndspraksis, og er i henhold til EU-kommisjonens tolkningsveileder til
EU-forordning 261/2004. 

Når det gjelder utgiftene til mat i ventetiden mener nemnda at SAS må anses ansvarlig
for å dekke dette i henhold til EU-forordning 261/2004 artikkel 9. Klager har ikke
originalkvitteringene, men nemnda finner det likevel sannsynliggjort at de markerte
trekkene på kontoutskriften utgjorde klagers utgifter til mat i ventetiden. Nemnda
anbefaler med dette at SAS dekker kostnadene til mat på henholdsvis 296 NOK og 137
NOK. 

Når det gjelder ekstrautgiften for endring av leiebilavtalen er dette en type tap som
ikke reguleres i EU-forordning 261/2004. Nemnda mener at SAS som fraktfører må
anses ansvarlig for tapet i henhold til luftfartsloven § 10-20/Montrealkonvensjonen
artikkel 19. I henhold til EU-forordningens artikkel 12 kan standarderstatning etter EU-
forordningen trekkes fra erstatning på annet grunnlag. Det er fast praksis at det foretas
et slikt fratrekk. Passasjeren har således alltid krav på å få utbetalt standarderstatningen
dersom vilkårene er til stede for dette. Har passasjeren også rett til erstatning på
annet grunnlag, og denne er lavere enn standarderstatningen, som i nærværende sak,
utbetales bare standarderstatningen. Utgiften til å endre leiebilavtalen var lavere enn
beløpene for standarderstatning. 

Nemnda anbefaler at SAS betaler til klager standarderstatning på 250 euro per passasjer
(totalt 750 euro), utgifter til mat (totalt 433 NOK) samt nye flybilletter (12287 NOK).
Vedrørende utgiftene til nye flybilletter bemerker nemnda at klager ikke skal reise
gratis. Dersom klager eventuelt har mottatt hel eller delvis refusjon av de opprinnelige
billettene, kan SAS gjøre fradrag for dette.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at SAS utbetaler standarderstatning på 250 euro per
person, i tillegg til å dekke utgiftene til nye flybilletter (12287 NOK) og mat (433 NOK) i
ventetiden.