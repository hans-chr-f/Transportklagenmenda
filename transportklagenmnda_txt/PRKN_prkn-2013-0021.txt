Vedtak i Pakkereisenemnda

Sammendrag

Saken gjelder matforgiftning, Lanzarote.

Dato
18.09.2013

Saksnummer
21/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 19.026,-

Saken gjelder:

Saken gjelder matforgiftning, Lanzarote.

Klager anfører at de hadde 1-ukes all inklusive opphold på hotellet.

De spiste ikke andre steder. Ved ankomst Værnes på hjemturen lørdag fikk han kraftig diare
og han kastet opp da han kom til Trondheim sentralstasjon og hjemme på Melhus. Hans kone
fikk det samme litt etterpå og begge ble satt helt ut av spill i ett døgn. Mandag oppsøkte de
lege og ble sykemeldt ut uken.

Sykdomsbildet er objektivt dokumentert ved prøver tatt etter hjemkomst.

Det var positivt utslag for Norovirus for begge.

De mistenker at det var middagen den siste kvelden som var kilden til ondet.

De krever erstattet oppholdet.

Apollo har anført at hotellet ikke har misligholdt hygieneforskriftene, og de har ikke
fått melding om at andre gjester har blitt syke. Det kan derfor ikke ha vært mangler
eller svikt ved hotellet.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Dersom mat eller hygieniske forhold på et hotell er slik at gjester av den grunn blir syke, kan
det foreligge en mangel ved reisen i pakkereiselovens forstand.

Det er ingen tvil i saken her om at klager og hans kone under hjemreisen ble syke med kraftig
diare. Legeattestens diagnose er gastroenteritt, og på sykemeldingsskjemaet har legen skrevet
«Gastroenteritt antatt infeksiøs».

Laboratorieundersøkelsen ga positivt utslag for NOROVIRUS PCR.

Norovirusinfeksjon er en mage/tarminfeksjon forårsaket av et virus som enten spres fra
person til person på samme måte som f eks ved forkjølelse, eller via mat og/eller vann. I følge
Norsk Helseinformatikk er det for eksempel i USA antatt at ca. 50% av utbruddene skyldes
matbårne infeksjoner.

Det foreligger ikke tilstrekkelige opplysninger for nemnda her til å fastslå at det i dette tilfelle
var mat eller drikke på hotellet som var årsaken til sykdommen for klager og hans kone. Som
nevnt kan viruset også spres på andre måter.

Vedtak:

Reklamasjonsnemnda kan ikke anbefale at det gis prisavslag eller erstatning.

Vedtaket var enstemmig.