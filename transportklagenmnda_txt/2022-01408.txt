Vedtak i Transportklagenemnda - Fly

Sammendrag

Krav om en rimelig refusjon av billetten.

Dato
24.11.2022

Saksnummer
2022-01408

Tjenesteytere
Finnair
Widerøe

Klager har i det vesentlige anført

Klager og hans medreisende (to personer) reiste fra Tromsø til Helsinki den 25. juni 2022
med Finnair AY946 og retur den 10. juli 2022 med AY945. På utreisen, hvor Widerøe var
det flyvende selskapet, hadde klager bestilt businessklassebilletter hvorav de mener at
de ikke fikk den servicen som tilkommer en slik billett. De fikk ikke mat eller drikke. 

Klager har blitt tilbudt gavekort på 20 euro per person, noe de ikke er fornøyde med.
Dette gjenspeiler ikke forskjellen mellom økonomibilletter med oppgradering til
businessklassebilletter.

Tjenesteyterne har i det vesentlige anført
Finnair har anført at passasjeren hadde kjøpt Finnair-billetter fra Finnair sin nettside.
Utreise AY946 25. juni 2022 fra Tromsø til Helsinki med billettype business light og på
returen hadde de economy classic. 

Når klager valgte pristype på Finnair sin nettside har de blitt informert om hva som er
inkludert i business light billetten. Finnair viser til vedlagt utskrift fra sin nettside om hva
som er inkludert. 

Type måltid og drikke på businessklasse kan variere, og de er ikke en del av
billettbetingelsene, og derfor anser Finnair at det ikke er noen grunn til delvis
tilbakebetaling av billettene siden begge billettene ble brukt og passasjerene har
akseptert billettbetingelsene da de kjøpte billetten.

Som en gest av velvilje har Finnair tilbudt passasjer Reidar Einar Jakobsen et gavekort på
Finnair-flyvninger til en verdi av 20 euro. Det samme kan også tilbys Svetlana Petrovna
Jakobsen.

Nemnda bemerker

Slik nemnda ser det var servering på flyet ikke en del av avtalen klager inngikk med
Finnair. Nemnda viser til at Finnair har vedlagt oversikt over hva som er inkludert ved
kjøp av de ulike billettypene. Ved kjøp av billetter under kategorien "Business light" er det
ikke opplyst noe om servering av mat og drikke på flyet.

Nemnda mener derfor at klager ikke har mottatt en mangelfull ytelse sett opp mot hva
som var opplyst på forhånd. Nemnda har forståelse for at klager kan ha en forventning
om servering på flyet ved kjøp av business light billetter og finner gavekortene som er
tilbudt klager som passende kompensasjon. Nemnda kan ikke se at klager har krav på
erstatning i denne saken.

Vedtak

Transportklagenemnda kan ikke anbefale at klager gis medhold.