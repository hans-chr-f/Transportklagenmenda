Vedtak i Transportklagenemnda - Fly

Sammendrag

Krav om standarderstatning grunnet kansellering og forsinkelse.

Dato
04.09.2013

Saksnummer
041/13F

Tjenesteyter
Air France

Krav om standarderstatning grunnet kansellering og forsinkelse.

Klager har i det vesentlige anført:

Klager skulle reise fra Saint Marteen til Stavanger via Paris og Amsterdam den 24. november
2012. AF3515 ble kansellert, og klager ble booket om til et døgn senere.

Klager satt om bord i flyet 2 ½ timer før han fikk beskjed om at flyet var kansellert. Det var
nærmere 40 grader, og kun noen av passasjerene fikk tildelt vann i ventetiden.

Videre ble AF1240 fra Paris til Amsterdam 30 minutter forsinket.

Klager krever 600 euro i standarderstatning per person for kanselleringen av AF3515. Videre
krever han 250 euro per person for forsinkelsen fra Paris til Amsterdam, samt totalt 200 euro
for mat og drikke i ventetiden.

Det vises for øvrig til klagers brev.

Air France har i det vesentlige anført:

AF3515 ble kansellert som følge av teknisk feil, det vises til rapport.

I henhold til EU forordning 261/2004 er kanselleringer ikke kompensasjonsberettiget dersom
flyselskapet kan bevise at hendelsen ble forårsaket av ekstraordinære omstendigheter som
ikke kunne vært unngått selv om alle rimelige tiltak var truffet.

Av godvilje ønsker Air France å gi klager et reisegavekort på kroner 1 500 per person. Videre
ønsker Air France å erstatte klagers eventuelle utgifter i ventetiden, men kan dessverre ikke
imøtekomme kravet utover dette.

Det vises for øvrig til Air France sitt brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå innstillingen.

Innstillingen skyldtes i dette tilfellet feil på flyets drivstoffsystem.

Saken er forelagt Luftfartstilsynets tekniske avdeling som ikke har noen bemerkninger til
flyselskapets beskrivelse av den tekniske feilen eller den fremlagte dokumentasjonen.

Nemnda legger på bakgrunn av de foreliggende opplysninger til grunn at feilen oppsto uten
forvarsel til tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller kanselleringen. Kanselleringen gir derfor ikke rett til erstatning.

Klager kom frem til Stavanger om lag 30 timer forsinket. Forsinkelsen gir ikke rett til
erstatning. Nemnda viser til at forsinkelsen skyldtes en ekstraordinær omstendighet som
ikke kunne vært unngått selv om alle rimelige tiltak var truffet. Det foreligger heller ikke
opplysninger som tilsier at forsinkelsen kunne blitt redusert.

Ved innstillinger og lengre forsinkelser plikter flyselskapet å tilby måltider og forfriskninger
som står i rimelig forhold til ventetiden, jf. EU-forordninger artikkel 5 og 6, jf. artikkel 9.
Air France har tilbudt seg å erstatte klagers eventuelle utgifter til mat mv. i ventetiden.
Nemnda anbefaler at klager overfor Air France redegjør nærmere for sine utgifter og om
mulig dokumenterer disse, slik at utgiftene kan erstattes.

Nemnda finner etter dette ikke å kunne anbefale at klager gis medhold i sitt krav om
standarderstatning.

Vedtak:

Transportklagenemnda - fly finner ikke å kunne anbefale at klager gis medhold i sitt krav om
standarderstatning.

Vedtaket var enstemmig.