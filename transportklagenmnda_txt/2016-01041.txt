Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
27.10.2017

Saksnummer
2016-01041

Tjenesteytere
Iberia Airlines

Klager har i det vesentlige anført

Klager skulle reise fra Trondheim til Madrid den 20. august 2016 kl 13.10 med flight
IB2813. Avgangen ble omtrent 12 timer forsinket. 
Klager fikk måltider i ventetiden, men ble ikke informert om sine rettigheter. 

Klager krever standarderstatning 400 euro per person i henhold til EU-forordning
261/2004.

Tjenesteyterne har i det vesentlige anført
Iberia har ikke avgitt uttalelse til nemnda. Til klager har selskapet avgitt uttalelse på
spansk. Nemnda behandler klager på skandinavisk og engelsk.

Nemnda bemerker

Iberia Airlines har tross oppfordring ikke avgitt uttalelse til nemnda. Flyselskapet har
svart til klageren på et språk som nemnda ikke forstår. Nemnda behandler saker på
norsk, svensk, dansk og engelsk. Nemnda treffer da vedtak basert på opplysningene som
er fremkommet tidligere i saken, jf transportklagenemndforskriften § 5-3 tredje ledd. 

Nemnda legger således til grunn at klager ankom Madrid over tre timer forsinket. 

Forsinkelse som medfører at passasjerene kommer mer enn tre timer forsinket frem til
det endelige bestemmelsesstedet, gir passasjeren rett til standarderstatning med mindre
flyselskapet godtgjør at forsinkelsen skyldtes ekstraordinære omstendigheter som ikke
kunne vært unngått selv om alle rimelige tiltak var truffet, jf EU-forordning 261/2004
artikkel 6, jf artikkel 7, jf artikkel 5 nr 3 og EU-domstolens avgjørelser i Sturgeon med flere
mot Condor (C-402/07) og Nelson med flere mot Lufthansa (C-581/10 og C-629/10). 

Iberia Airlines har verken gitt en redegjørelse eller fremlagt dokumentasjon på at
forsinkelsen skyldtes ekstraordinære omstendigheter som ikke kunne vært unngått.
Forsinkelsen gir etter dette rett til standarderstatning på 400 euro per person.

Vedtak

Transportklagenemnda - fly anbefaler at Iberia Airlines utbetaler standarderstatning på
400 euro per person.