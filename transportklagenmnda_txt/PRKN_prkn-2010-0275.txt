Vedtak i Pakkereisenemnda

Sammendrag

Uspesifisert reise til Kroatia, 21. - 28. august 2010.
Krav om prisavslag grunnet påstått mangelfull service.

Dato
..

Saksnummer
275/10

Tjenesteyter
Apollo Reiser AS

Klager: X

Turarrangør: Apollo Reiser AS

Antall reisende: 2

Reisens pris: 5.206

Saken gjelder:

Uspesifisert reise til Kroatia, 21. - 28. august 2010. Krav om prisavslag grunnet påstått
mangelfull service.

Klager har i det vesentlige anført:

Bostedet klagerne fikk tildelt manglet aircondition. Kjøkkenutstyret i felleskjøkkenet var svært
begrenset.

Klagen gjelder imidlertid ikke standarden, men servicen fra Apollo.

Klagerne ba om å få bytte hotell. Oppfølgingen fra Apollos side var svært mangelfull.
Representantene var uforskammede. Det var ubehagelig å bo på hotellet etter at klagerne
hadde klaget. At ande beboere valgte å betale et mellomlegg for å øke standarden, viser jo at
de indirekte fikk aksept.

Klager krever kompensasjon.

Det vises for øvrig til klagers brev.

Apollo har i det vesentlige anført:

Apollo beklager at klager ikke er tilfreds med den behandlingen hun har fått fra Apollos
representanter. Apollo antar at det bygger på misforståelser.

Når det gjelder oppkjøp, er det ikke uvanlig at man betaler et mellomlegg for å flytte fra det
bostedet man har blitt tildelt. Prisen avhenger av hva som finnes ledig og hvilken pris hotellet
krever.

Apollo finner ikke å kunne etterkomme klagers krav.

Det vises for øvrig til Apollos brev.

Nemnda bemerker:

Klagerne hadde bestilt en uspesifisert reise, og måtte være forberedt på innkvartering av
enkleste slag. Nemnda legger på bakgrunn av de foreliggende opplysninger til grunn at
klagerne fikk innkvartering i henhold til det avtalte.

Det synes heller ikke bestridt.

Klagerne ønsket å bytte bosted. Ved bytte av bosted må man normalt betale et mellomlegg
dersom det ikke er mangler ved det tildelte bosted.

Klager måtte således være forberedt på å betale et mellomlegg.

Dersom klagerne avviste dette, var det lite Apollo kunne gjøre for klager.

Det står delvis påstand mot påstand vedrørende Apollos håndtering av klagen på reisemålet
og etter hjemkomst. Det er ikke mulig for nemnda å ha noen mening om dette.

Nemnda finner ikke å kunne anbefale at klager gis medhold.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Marianne Strømme, Solia AS

Vigdis Fiske, Amisol AS