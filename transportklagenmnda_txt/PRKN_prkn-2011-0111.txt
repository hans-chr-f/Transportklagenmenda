Vedtak i Pakkereisenemnda

Sammendrag

Reise til Egypt, 18. - 25. desember 2010. Krav om
erstatning av ekstrautgifter til utsatt hjemreise.

Dato
26.09.2011

Saksnummer
111/11

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 4

Reisens pris: 22.808

Saken gjelder:

Reise til Egypt, 18. - 25. desember 2010. Krav om erstatning av ekstrautgifter til utsatt
hjemreise.

Klager har i det vesentlige anført:

Utfluktene til Jerusalem og Petra var en vesentlig årsak til at klagerne valgte å reise med
Apollo til Sharm El Sheikh.

Utflukten til Petra ble gjennomført som planlagt, men turen til Jerusalem, som klagerne var
påmeldt til og hadde betalt, ble ikke gjennomført. Av en eller annen grunn hadde Apollo ikke
registrert påmeldingen, med den konsekvens at klagerne ikke ble hentet med bussen som
avtalt.

Apollo sørget for at klagerne kom til Jerusalem dagen etter, men dette påførte klagerne ekstra
kostnader som følge av utsatt og annerledes hjemreise.

Det er etter klagernes syn ikke rimelig at en feil som utelukkende skyldes Apollo, skal føre til at
klagerne blir påført en rekke merkostnader når feilen rettes opp.

Klagerne krever erstattet sine utgifter med kr 7.633.

Apollo har i det vesentlige anført:

En misforståelse mellom de to reiselederne som var involvert i bestillingen førte til at klagerne
ikke kom med på utflukten til Jerusalem.

Når en feil blir gjort, ønsker Apollo å rette opp dette, og det vanlige er at det tilbys en
kompensasjon om det ikke er mulig å gjennomføre det gjesten ønsker. I dette tilfellet var det
ikke mulig å tilby en erstatningstur da klagerne hadde hjemreise neste dag.

Klagerne utsatte hjemreisen og kom seg til Jerusalem.

Apollo skaffet nye hjemreisebilletter. Apollo kunne ikke tilby å dekke denne ekstrakostnaden
da det faller utenfor hva som er rimelig kompensasjon for forholdet. Klagerne fikk derimot
dekket de tre ekstra døgnene på hotellet samt prisdifferansen på de to utfluktene som
kompensasjon.

Nemnda bemerker:

Nemnda legger på bakgrunn av de foreliggende opplysninger til grunn at feil fra

Apollos reiseledere førte til at klagerne ikke fikk delta på Apollos utflukt til Jerusalem. Dette
var en mangel ved Apollos reiseledertjeneste. Er pakkereisen mangelfull kan kunden kreve at
mangelen blir avhjulpet, når dette kan skje uten urimelig kostnad eller ulempe for arrangøren,
jf. pakkereiseloven § 6-2 første ledd. Blir mangelen ikke avhjulpet, har kunden rett til et
forholdsmessig prisavslag. Har kunden selv avhjulpet mangelen, settes prisavslaget til
kostnadene ved avhjelpen med mindre dette fremstår som urimelig, jf. bestemmelsens tredje
ledd.

Apollo tilbød et prisavslag på 200 dollar. Klagerne avslo dette og valgte i stedet å utsette
hjemreisen og gjennomføre utflukten med en annen arrangør.

Nemnda legger til grunn at klagerne ble informert om at de selv måtte betale hjemreisen,
men at Apollo ville dekke hotellutgifter samt mellomlegget mellom betalt utflukt og
gjennomført utflukt. Klagerne ble gjennom dette påført en kostnad på kr 7.633.

Nemnda er etter en samlet vurdering av den oppfatning at en avhjelp av mangelen ved
utsatt hjemreise og nye flybilletter hjem, ville medføre en urimelig kostnad for arrangøren.
Nemnda er derfor av den oppfatning at klagerne ikke har rett til refusjon av sine ekstrautgifter
forbundet med den alternative hjemtransport.

Apollo har dekket utgifter til hotell i tre dager samt tilleggsutgift for selve utflukten. Nemnda
finner ikke å anbefale kompensasjon ut over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Pål Martin Andersen, Forbrukerrådet

Silje Østby Jystad, Forbrukerrådet

Eva Pettersen, Ving Norge AS

Vigdis Lund Eriksen, Star Tour AS