Vedtak i Transportklagenemnda - Fly

Sammendrag

Krav om refusjon grunnet forsinkelse.

Dato
05.01.2012

Saksnummer
260/11F

Tjenesteyter
Norwegian Air Shuttle ASA

Krav om refusjon grunnet forsinkelse.

Klager har i det vesentlige anført:

Klager skulle reise fra Tromsø til Oslo med Norwegian kl. 11:20 med DY245, og videre med SAS
og South African via London til Cape Town kl. 17:10, den 4. mars 2011.

DY245 ble kraftig forsinket grunnet stengt rullebane i Tromsø. Dette medførte at klager mistet
sin videreforbindelse til London.

Ved ankomst Gardermoen kontaktet klager både Norwegian, SAS og South African, men
ingen kunne hjelpe henne med å holde igjen flyet, eller booke henne om til senere fly. Klager
måtte svært skuffet innse at ferien til Sør-Afrika var tapt, og hun reiste tilbake til Nord-Norge
samme dag. Klager føler hun fikk svært dårlig behandling av Norwegians representant på
Gardermoen.

Klager krever refusjon av følgende utgifter:

Norwegian Tromsø-Gardermoen t/r kr 1.518

Endringsgebyr Norwegian Gardermoen-Bardufoss kr 1.820

Egenandel fra forsikringsselskapet Chartis kr 500

Totalt: kr 3.838

Norwegian har i det vesentlige anført:

Norwegian har ikke ansvar for videreforbindelser. Norwegian har en kontrakt om å frakte
passasjerene fra en flyplass til en annen.

DY245 ble forsinket med 3 timer og 4 minutter som følge av dårlige værforhold i Tromsø. Det
vises til bekreftelse fra Operativ avdeling.

I henhold til EU forordningen er flyselskapene unntatt fra videre kompensasjon dersom
årsaken til forsinkelsen er ekstraordinær omstendighet utenfor flyselskapets kontroll. Dette
kan være værforhold, streik eller uforutsett teknisk problem.

Norwegian kan dessverre ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med mer enn fire timer.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 ikke gir noen anvisning på utbetaling av en pengekompensasjon ved
forsinkelse. Tilblivelse av «Sturgeon» dommen er uklar i forhold til flere rettsprinsipper
bla. ved at Generaladvokaten tok stilling til spørsmålet om hvorvidt forsinkelse utløser
rett til kompensasjon. Dette var et spørsmål som ikke var stilt i Sturgeon saken.
Generaladvokaten har også angitt en tidsgrense på at tre timer forsinkelse utløserrett
til kompensasjon, en tidsramme hvor opprinnelsen er ukjent og som ikke samsvarer
med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene
til EU261/04- det ble vurdert men avvist, og videre slått fast i dom av ECJ Grand
Chamber i «IATA». Artikkel 6 i forordningen gir klare og presise anvisninger på
rettigheter ved forsinkelse. I motsetning til innstilling som er beskrevet i artikkel 5, og
nektet ombordstigning (artikkel 4) gir ikke forsinkelse i artikkel 6 noen anvisning på
kompensasjon, med rette, da det er i strid med Montreal konvensjonens artikkel 29.

Forsinkelse gir ikke rett til standarderstatning etter EC 261/04 slik forordningen er utformet,
tiltenkt, og støttet av «ECJ Grand Chamber», og i tilfelle Sturgeondommen er gyldig, er det stilt
spørsmål om gyldigheten av artikkel 5-7 i forordningen. Flere domstoler har stilt spørsmål
til EU domstolen om gyldigheten av Sturgeon dommen i forhold til artikkel 5-7. Dette gjelder
bla. en britisk domstol. Inntil EU-domstolen har kommet med tilsvar, anser mindretallet
Sturgeondommen som uavklart. Etter mindretallets oppfatting gir følgelig ikke forsinkelse rett
til kompensasjon etter EU forordningen.

Norwegian har imidlertid ikke påberopt seg fritak for erstatningsplikten på overnevnte
grunnlag, mindretallet følger derfor flertallets videre vurdering av saken.

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser m.v. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda finner det på bakgrunn av de foreliggende opplysninger sannsynliggjort at
forsinkelsen var en følge av vanskelige værforhold, og er av den oppfatning at det ikke var noe
Norwegian med rimelighet kunne gjort for å unngå/minimere forsinkelsen.

Forsinkelsen gir etter dette ikke rett til erstatning etter EU forordningen.

Anvendelsen av EU forordningen berører ikke en passasjers rett til erstatning på annet
grunnlag.

Flyselskapet er i henhold til luftfartsloven § 10-20 ansvarlig for tap som følge av forsinkelse,
med mindre selskapet godtgjør at det har tatt alle forholdsregler som med rimelighet kan
kreves for å unngå tapet, eller dette ikke har vært mulig for dem.

Nemnda er av den oppfatning at flyselskapet i dette tilfellet ikke hadde mulighet til å unngå
forsinkelsen. Forsinkelsen gir således ikke rett til erstatning etter luftfartsloven. Nemnda kan
heller ikke se at Norwegians håndtering av situasjonen på Gardermoen skulle gi grunnlag for
erstatning.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne Grethe Soløy, Widerøe's Flyveselskap AS

Olav Grøttland, SAS