Vedtak i Transportklagenemnda
- Kollektivreiser

Sammendrag

Ilagt gebyr for manglende billett

Dato
17.11.2016

Saksnummer
039/16 K

Tjenesteyter
Ruter

Klager har i det vesentlige anført: 16. mai tok klager toget fra Strømmen stasjon til
Oslo S. Hun hadde betalt overgang på månedskortet sitt. I Oslo skulle klager og hennes
mann ta trikken til sitt bestemmelsessted.

Ved påstigning på trikken var det kun klager som kom seg på, mannen ble stående igjen på
holdeplassen sammen med barna og klagers veske. I vesken hadde klager legitimasjon, kort
og mobil. Siden hun ikke kunne kommunisere med sin mann, valgte hun å ta trikken til avtalt
bestemmelsessted og vente på ham der.

På trikken ble klager påtruffet av kontrollør og ilagt gebyr for manglende billett. Klager
forklarte kontrolløren den uheldig situasjonen hun hadde havnet i. Klager tok videre kontakt
med Ruter, men fikk avslag på sin klage. Klager hevder at det var kjøpt billett på kortet.

På grunn av de uheldig omstendighetene klager befant seg i, var det vanskelig for klager å
kjøpe seg ny billett. Dessuten hadde klager gyldig billett i vesken sin.

Klager krever at gebyrer frafalles.

Ruter har i det vesentlige anført:

Klager ble stoppet i kontroll 16. mai 2016 kl 13:50 Hun ble ilagt gebyr fordi hun ikke hadde
gyldig billett.

Det er ifølge Ruters Transportvedtekt kundens ansvar å sørge for å ha gyldig billett på reisen
man foretar.

I dette tilfelle er forklaringen at kun klager kom seg på trikken, mens hennes mann som hadde
billetten ikke rakk trikken. Ruter har forståelse for at man kan være uheldig, men Ruter mener
at dette ikke fritar en for ansvaret med å sørge for gyldig billett.

Det fantes ingen gyldig billett for på det tidspunktet hvor klager ble stoppet, tilleggsbilletten
hun viser til ble aktivert 15 minutter etter at gebyret ble utstedt.

Ruter kan ikke se at det fremkommer opplysninger som skulle tilsi at gebyret skal frafalles.

Ruter opprettholder på bakgrunn av dette sitt avslag på klagers krav.

Nemnda bemerker:

Klager ble påtruffet ved billettkontroll på trikken uten gyldig billett og ble ilagt gebyr.

Det fremgår av Ruters transportvedtekt punkt 5 at den reisende plikter å ha gyldig billett
før ombordstigning eller før man passerer kontrollsoner. Av samme bestemmelse fremgår
at passasjerer som ved kontroll ikke kan fremvise gyldig billett, vil bli ilagt et gebyr.
Bestemmelsen er objektiv. Gebyr kan således ilegges selv om passasjeren ikke har opptrådt
klanderverdig.

Nemnda legger til grunn at klager skulle ta trikken sammen med sin mann og barn, men at
resten av familien ble stående igjen på holdeplassen og hadde hennes veske med reisekort
(månedskort) og penger. Klager var kommet i en uheldig situasjon og hadde heller ikke penger
til å kjøpe billett.

Etter Ruters opplysninger var det imidlertid ikke aktivert noen tilleggsbillett i kortet da
kontrollen fant sted. Tilleggsbilletten, som klager viser til, ble ikke aktivert før 15 minutter etter
billettkontrollen. Det må legges til grunn at det ikke var aktivert noen billett i reisekortet da
klager og familien skulle gå på trikken.

Nemnda finner etter en samlet vurdering ikke å kunne anbefale at klager gis medhold.

Vedtak:

Transportklagenemnda Kollektivtransport finner ikke å kunne anbefale at klager gis medhold i
sletting av gebyret.

Vedtaket er enstemmig.