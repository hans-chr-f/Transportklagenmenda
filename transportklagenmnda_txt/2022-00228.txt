Vedtak i Transportklagenemnda - Fly

Sammendrag

Krav om refusjon av ekstrautgifter til PCR-test.

Dato
01.05.2022

Saksnummer
2022-00228

Tjenesteytere
Lufthansa German Airlines

Klager har i det vesentlige anført

Klager, hans kone og barn skulle reise med Lufthansa fra Oslo til München den 7. januar
2022. Ved bestilling av reisen online den 6. januar 2022, ble klager gjort oppmerksom på
følgende: «Hvis du ønsker å komme inn i Tyskland fra et virusvariantområde, sørg for at
du er i besittelse av sertifikatet for en negativ PCR test (ikke eldre enn 48 timer)".

Klager ringte til Lufthansa for å forsikre seg om at dette stemte, da både han og hans
kone var fullvaksinerte. Lufthansa bekreftet at informasjonen de hadde fått var riktig.

Klager reiste til Gardermoen den 6. januar, gjennomførte covid-tester hos Dr. Dropin, der
de var garantert å få resultatet innen 5 timer, og bodde en natt på hotell på Gardermoen.

Ved innsjekking informerte klager den SAS-ansatte ved skranken om hvilken informasjon
de hadde mottatt fra Lufthansa både muntlig og skriftlig. Den ansatte viste klager hvilken
informasjon hun hadde knyttet til reise til Tyskland. Der fremkom det blant annet at test
ikke var nødvendig for passasjerer som var ferdig vaksinert minst 14 dager før avreise, og
som hadde covid -19 vaksinasjonssertifikat.

Grunnet feilinformasjon fra Lufthansa, ble klager påført ekstra utgifter, 7500 kroner, og
krever dette refundert av selskapet.

Tjenesteyterne har i det vesentlige anført
Klager kontaktet Lufthansa og fikk da en generell informasjon knyttet til krav om
reisedokumentasjon. Klager må selv sørge for å medbringe riktig dokumentasjon som
gjelder på den aktuelle reise, og selv bekoste eventuelle utgifter knyttet til dette. 

Lufthansa viser til fremlagt dokumentasjon om transportbetingelser som omhandler
hvilke krav som stilles til den enkelte reisende. 

Klager oppfylte Lufthansas krav om dokumentasjon og fikk dermed reise. Lufthansa kan
ikke imøtekomme klagers krav om erstatning.

Nemnda bemerker

Klager krever refusjon av ekstra utgifter som påløp da han og familien måtte sørge for
negativ PCR-test i forbindelse med reise til Tyskland.

Ifølge klager ble han under bestilling av reisen online gjort oppmerksom på krav om
dokumentasjon på PCR-test, og fikk dette senere bekreftet per telefon av Lufthansa. Ved
innsjekk før avreise ble klager gjort oppmerksom av en SAS-ansatt, at fordi han og hele
reisefølget var ferdig vaksinert minst 14 dager før avreise, og hadde covid-19 sertifikat,
var det ikke behov for dokumentasjon på negativ PCR-test. Klager anfører at Lufthansa
har gitt feil informasjon og påført han ekstra utgifter på 7500 NOK. 

Lufthansa har i sitt tilsvar anført at klager mottok generell informasjon knyttet til
krav om reisedokumentasjon ved innreise til Tyskland og at det følger av selskapets
befordringsregler at reisende selv må påse at de oppfyller kriterier når det gjelder krav
om sertifikater knyttet til helse m.v. 

Nemndas flertall, lederen og bransjerepresentantene, bemerker at passasjerene selv
må sørge for å ha skaffet seg oversikt over påkrevde reisedokumenter og -sertifikater
til planlagte reisemål. Flyselskapet er ansvarlig for å kontrollere at passasjeren har de
nødvendige reisedokumenter og -sertifikater. Dersom selskapet tar med passasjerer
som ikke har papirene i orden, kan selskapet bli ilagt en bot av vedkommende lands
myndigheter, og selskapet må besørge retur av passasjeren.

I dette tilfellet har flyselskapet, etter flertallets oppfatning, gitt generell informasjon
om innreise til Tyskland på sine nettsider, og opplyst at det stilles krav om PCR-test
dersom passasjeren kommer fra en "Area of variants of concern". Klager opplyser at han
fikk bekreftet på telefon at han trengte en PCR-test, mens flyselskapet avviser ansvar
for innholdet i en slik samtale. Etter flertallets syn vil det i denne saken bli avgjørende
hva som faktisk ble sagt i samtalen, og saken reiser bevisspørsmål som vanskelig
kan klarlegges under saksbehandlingen. Flertallet mener at saken ikke er egnet for
behandling i nemnda og den avvises derfor, jf. nemndsforskriften § 6-2.

Mindretallet, forbrukerrepresentantene, mener at Lufthansa har utvist
erstatningsbetingende uaktsomhet. Det må kunne forventes av selskapene at de, som
profesjonelle aktører, faktisk gir korrekt informasjon hvis passasjerene henvender seg
til dem for råd og veiledning. Dersom selskapene er usikre på hvilke regler som gjelder,
bør de unnlate å gi konkret veiledning, og heller henvise direkte til myndighetene for
mer informasjon og veiledning. Klager undersøkte i dette tilfellet Lufthansas nettsider
der det fremkommer et uforbeholdent krav om PCR-test gjennomført innen 48 timer
før avreise for innreise i Tyskland. Samme beskjed skal ha vært gitt klager på telefon.

Lufthansa har bekreftet at de ga passasjeren informasjon om krav til PCR-test, men
fremhever at de kun kan gi generell informasjon. Da den generelle informasjonen også
er uriktig i den forstand at den ikke inneholder vesentlige unntak, mener mindretallet at
det etterlater et feilaktig inntrykk av innreisekravene. Det fremkommer ikke av bevisene
og tilsvaret til Lufthansa at flyselskapet har tatt forbehold, informert om unntak eller at
klager bør forhøre seg med myndigheter for oppdaterte krav om innreisekrav. Ved å gi
bruddvis informasjon har Lufthansa utvist uaktsomhet. Klager har på sin side tatt bilde
av innreisekravene fra desken til utførende flyselskap på Oslo Lufthavn ved avreise, der
det fremkommer at PCR-test ikke var nødvendig for de som har hatt korona eller tatt
vaksine. Klager er dermed gitt ufullstendig informasjon som har ført til at han har hatt
utgifter til PCR-tester han ellers ikke ville hatt. Klager har derfor rett på erstatning for
dette tapet.

Nemnda konkluderte deretter i tråd med flertallets oppfatning.

Vedtak

Transportklagenemnda anbefaler at saken avvises.