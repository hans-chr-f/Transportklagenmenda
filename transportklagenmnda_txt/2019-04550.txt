Vedtak i Transportklagenemnda - Fly

Sammendrag

Krav om standarderstatning som følge av forsinkelse. Mistet videreforbindelse.

Dato
20.10.2020

Saksnummer
2019-04550

Tjenesteytere
Norwegian Air Shuttle

Klager har i det vesentlige anført

Klager skulle reise med DY371 fra Tromsø til Oslo og deretter med DY1060 fra Oslo til
Tallinn den 11. juli 2019.  Flyet skulle gå fra Tromsø kl. 06.30 og lande i Oslo kl. 08.25,
mens flyvningen videre hadde avgang kl. 09.15 fra Oslo og ankomst i Tallinn kl. 11.45.

Kvelden før fikk klager beskjed om at flyvningen DY371 ville bli forsinket, slik at klager
ikke ville rekke videreforbindelsen til Tallinn. Klager opplyser om at hun fikk tilbud om
omruting neste dag med Norwegian, slik at hun ville ankomme Tallinn kl. 19.00 den 12.
juli. Dette passet dårlig for klager, så hun kjøpte ny billett med SAS fra Tromsø slik at hun
ankom Tallinn kl. 23.15 den 11. juli.

Klager krever 400 euro i standarderstatning som følge av forsinkelsen.

Tjenesteyterne har i det vesentlige anført
Flyvningen ble dessverre kansellert grunnet midlertidig stans i all flytrafikk på Tromsø
lufthavn den 10. juli 2019. Flyvningen DY388 den 10. juli 2019, som ble utført av
flymaskinen LN-NGF, ble påvirket av en kortere forsinkelse ved avgang om kvelden den
10. juli 2019 på Oslo lufthavn. Grunnet ekstraordinært vedlikehold av rullebanen kunne
ikke flyet fortsette til Tromsø lufthavn, og flyvningen ble derfor kansellert. Norwegian
satte da opp en ekstra flyvning dagen etter, med avgang kl. 06.50 fra Oslo.

Flymaskinen LN-NF, som skulle utføres klagers flyvning, DY371, ankom Tromsø med en
forsinkelse, som først og fremst skyldtes vedlikeholdet dagen før. Forsinkelsen forplantet
seg videre til klagers flyvning. Flyet ankom Oslo med en total forsinkelse på to timer.

Norwegian er av den oppfatning at nedstengningen av Tromsø flyplass utgjør en
ekstraordinær omstendighet som ikke kunne vært unngått med tiltak fra Norwegians
side, jf. artikkel 5 nr. 3 i forordningen. Norwegian fattet rimelige tiltak ved å sette opp en
ny flyvning tidligst mulig dagen etter, slik at innvirkningen på passasjerene ble minimert.

I henhold til EU-domstolens avgjørelse i saken C-315/15 (Pešková) skal man, i tilfeller
hvor en forsinkelse skyldes hendelser både utenfor og innenfor flyselskapets kontroll,
vurdere hendelsene hver for seg sammenholdt med den totale forsinkelsens lengde.
Dersom en del av forsinkelsen regnes å være innenfor flyselskapets kontroll (f.eks.
tekniske problemer), skal det vurderes hvorvidt de tekniske problemene utgjorde
mer eller mindre enn tre timer av den totale forsinkelsen. I dette tilfellet kan 58
minutter av forsinkelsen dagen før anses for å være innenfor flyselskapets kontroll. Den
konsekvensielle kanselleringen som førte til videre forsinkelser innenfor nettverket,
skyldtes stengingen av Tromsø lufthavn, som utgjør en ekstraordinær omstendighet.

Det er normalt innen luftfarten å planlegge flere ruter med samme flymaskin og
besetning. Det er i tillegg lagt opp til at det skal være en standby-besetning ved hver
base, som er basert på statistikk, for å sikre den regelmessige flytrafikken der det trengs.
Det kan derimot ikke forventes at et flyselskap skal ha tilgjengelig kapasitet i form av fly,
besetning, piloter eller ingeniører ved alle flyplasser, eller ha forberedt wetlease for alle
destinasjoner for å unngå forsinkelser og kanselleringer. Dette ville medført urimelig
høye driftskostnader, som igjen ville ha ført til høyere priser på flybillettene. Dette er
trukket frem av en tysk domstol (X ZR 121/13).

Det var videre ingen rimelige tiltak Norwegian kunne iverksatt for å forhindre
forsinkelsen av DY371. Wetlease kan være et alternativ i visse situasjoner. Wetlease
innebærer at flyselskapet leier ekstern kapasitet i form av fly og mannskap. Det er
imidlertid en tidkrevende prosess å ordne med wetlease. I tillegg til at wetlease er
tidkrevende, ville restriksjonene på Tromsø lufthavn denne kvelden gjort det umulig for
selskapet å omposisjonere en flymaskin på et tidligere tidspunkt enn det tidspunktet
hvor flyvningen DY8408 ankom lufthavnen. Dette ville derfor ikke redusert den totale
forsinkelsen. Forsinkelsen som forårsaket at passasjeren mistet sin videreforbindelse, var
grunnet ekstraordinære omstendigheter som ikke kunne unngås med alle rimelige tiltak,
og passasjeren ble tilbudt ombooking eller refusjon av billetten. I dette tilfellet valgte
passasjeren å få sin ubrukte billett refundert.

På bakgrunn av ovenstående vil ikke Norwegian imøtekomme klagers krav om
kompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har opplyst at flymaskinen som skulle utføre klagers flyvning etter planen
skulle ankomme Tromsø lufthavn kvelden før. På grunn av en mindre forsinkelse kunne
imidlertid ikke flymaskinen lande på Tromsø lufthavn, da flyplassen var stengt etter
midnatt den 10. juli 2019 på grunn av vedlikeholdsarbeid. Flymaskinen ankom først
Tromsø lufthavn morgenen etter, noe som førte til at avgangen til klagers flyvning ble
forsinket. Nemnda kan ikke se at stengningen av flyplassen er noe flyselskapet kan
påvirke. Nemnda mener at det foreligger en ekstraordinær omstendighet i forordningens
forstand. Forsinkelsen kunne ikke kunne vært unngått til tross for at alle rimelige tiltak
var truffet. Etter dette har ikke klager rett på standarderstatning.

Nemnda bemerker at passasjeren har rett til å få valget mellom refusjon eller omruting
snarest mulig, jf. EU-forordningen artikkel 8 nummer 1. Klager skulle opprinnelig ha
landet i Tallinn den 11. juli rundt kl. 11.45. Hun ble etter det opplyste tilbudt omruting slik
at hun ville ankomme Tallinn 12. juli kl. 19.00. Nemnda mener at dette ikke tilfredsstiller
kravene til omruting «snarest mulig». Nemnda anbefaler at Norwegian erstatter klagers
utgifter til SAS-billetter med kroner 2 608, fratrukket allerede refunderte billetter.

Vedtak

Transportklagenemnda - fly anbefaler at Norwegian erstatter klagers utgifter til SAS-
billetter, fratrukket utbetalt refusjonsbeløp.

Forbrukerrepresentant Maite de Geus-Cossard, Forbruker Europa, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.