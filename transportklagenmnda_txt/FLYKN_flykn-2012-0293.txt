Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
04.09.2013

Saksnummer
293/12F

Tjenesteyter
Norwegian Air Shuttle ASA

Krav om erstatning for ødelagt barnevogn.

Klager har i det vesentlige anført:

Klager reiste fra London til Oslo den 3. januar 2012 med DY1311. Ved ankomst Gardermoen
oppdaget klager at den innsjekkede barnevognen var ødelagt.

Klager fulgte de instruksene de fikk på flyplassen, og mener derfor at Norwegian ikke kan
fraskrive seg ansvaret.

Klager krever erstatning for ødelagt barnevogn.

Norwegian har i det vesentlige anført:

Før man får fullført en bestilling på Norwegians nettsider må man krysse av for å ha lest
regler og vilkår. Her står det at barnevogner bør pakkes i hard emballasje. Videre står det at
passasjerene selv er ansvarlig for å pakke skjørt utstyr på en slik måte at det tåler normal
bagasjehåndtering. Ikke alt gods er egnet for flytransport uten tilstrekkelig emballasje.

Posene som deles ut på flyplassene er kun for å beskytte annen bagasje mot søl og olje fra
hjulene, og er ikke egnet for optimal beskyttelse av vognen. Norwegian anbefaler PramPack
som emballasje.

I følge rapporten registrert på flyplassen var klagers barnevogn ikke beskyttet i henhold til
Norwegians anbefalinger.

På grunnlag av ovennevnte kan Norwegian ikke imøtekomme klagers krav.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at barnevognen ble
ødelagt under flytransporten.

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter, har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å fravike
tidligere avgjørelser.

Nemndas flertall, lederen og forbrukernes representanter, anbefaler at Norwegian
erstatter klagers tap. Vognens innkjøpsverdi og alder fremgår ikke av saken. Det
er derfor ikke mulig å anbefale et konkret kronebeløp. Flertallet bemerker på
generell basis at erstatningen ved totalskade i utgangspunktet må baseres på
gjenanskaffelsesverdien - det beløp skadelidte må betale for å skaffe seg en ny ting av
samme art. Skadelidte skal på den annen side ikke tjene på skaden, og det må derfor
gjøres fradrag for den slitasje og verdiforringelse ellers som bruken av den skadede
gjenstand har medført.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Transportklagenemnda - fly anbefaler at Norwegian erstatter klagernes tap.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS