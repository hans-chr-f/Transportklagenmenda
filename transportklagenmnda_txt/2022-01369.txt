Vedtak i Transportklagenemnda - Fly

Sammendrag

Krav om erstatning på 800 NOK for beslaglagt powerbank.

Dato
21.03.2023

Saksnummer
2022-01369

Tjenesteytere
Widerøe
Avinor

Klager har i det vesentlige anført

Den 17.04.2022 reiste klager med Widerøe fra Trondheim til Tromsø med rutenummer
WF486.  I innsjekket bagasje hadde han med seg en powerbank. på 100 Wh. Ved ankomst
i Tromsø oppdaget klager at det lå et skriv i bagasjen om at sikkerhetspersonalet
på flyplassen i Trondheim hadde gjennomsøkt bagasjen og fjernet litiumbatterier
(powerbanken). Klager opplyser om at det i henhold til Widerøes reglement er tillat med
powerbank opptil 100Wh. Klager stiller også spørsmål til hvorfor han ikke ble kontaktet
før manuell gjennomgang av hans bagasje.

Som følge av dette krever klager å få powerbanken tilbake og subsidiært 800NOK i
erstatning.

Tjenesteyterne har i det vesentlige anført
Widerøe har i deres tilsvar opplyst om at de har undersøkt dette opp mot IATAs regelverk
som de og tilsynet er underlagt. I henhold til dette konstaterer Widerøe at deres tolkning
er korrekt. Passasjer har lov til å ha med powerbank inntil 100Wh om bord uten særskilt
godkjenning fra flyselskapet. Widerøe mener at powerbank på inntil 100WH skal være
lov å ta med som innsjekket bagasje uten godkjenning, mens det fra 101WH og oppover
må godkjennes. Flyselskapet informerer om at de ikke kan være ansvarlige for at Avinor/
sikkerhetskontrollen tok powerbanken fra klagers bagasje og kravet avslås fra deres side.
Widerøe opplyser også om at de mener at powerbank på inntil 100WH skal være lov å ta
med som innsjekket bagasje uten godkjenning,

Avinor bekrefter i deres tilsvar at powerbanken ble funnet og fjernet fra klagers
bagasje og sendt til destruksjon. I e-post til klager svarer Avinor at det ikke under
noen omstendigheter lov å ha med powerbank i innsjekket bagasje, men at det er i
håndbagasjen det er lov å ha med en på opp til 100wh. Avinor viser i tilsvaret til IATAs
regelverk og Widerøes reisevilkår og informerer om at det av disse følger at man kan
ha med løse litiumbatterier på inntil 100Wh, men kun i håndbagasje – ikke i innsjekket
bagasje. Avinor viser også til Luftfartstilsynet hvor det informeres om at powerbanker
kun kan tas med i håndbagasjen. 

Avinor kan etter dette ikke se at Widerøe har rett i sin uttalelse  om at det var lov å ha
med powerbanken i innsjekket bagasje, og hentydningen om at Avinor skal ha gjort noe
feil og ha ansvar i denne sammenheng. 

Avinors som lufthavnoperatør yter bistand til flyselskapene i oppgaven med å identifisere
DG (Dangerous Goods) som i henhold til regelverk ikke er tillat å medbringe i bagasje av
hensyn til flysikkerheten. Avinor ser det altså slik at både kontrollen og destruksjonen
utført av Avinor for Widerøe har vært rettmessig og ikke gir grunnlag for krav fra klager

Avinor viser til at regler om DG er fastsatt i «Forskrift om transport av gods i
luftfartøy» (BSL D 1-7).  Der det er «Operatøren» som i de fleste bestemmelsene i
forskriften er ansvarssubjekt, se §§ 8 flg. og særlig § 14 (3).  Med dette oppfattes
flyselskapet selv som operatør i henhold til forskriften, og Avinor som lufthavneier faller
utenfor. Avinor hevder derfor at det ikke er riktig når Widerøe overfor klager aviser å
være ansvarssubjekt i saken og henviser passasjeren videre til Avinor.

Nemnda bemerker

Klager har fått sin powerbank beslaglagt. Widerøe mener at en powerbank på inntil
100WH skal være lov å ta med som innsjekket bagasje uten godkjenning. På den
andre siden opplyser Avinor at det ikke under noen omstendigheter er lov å ha med
powerbank i innsjekket bagasje. Det er ikke omtvistet at klager ikke trengte godkjenning
for å ta med powerbanken ombord i håndbagasjen. Spørsmålet er om klager hadde rett
til å ha den med i innsjekket bagasje. 

Widerøe viser til et utdrag fra IATA´s regelverk som forklarer reglene for Litiumbatterier
og "spare batteries". Etter nemdas syn viser denne oversikten nettopp det at reisende
ikke kan ta med nødladere/litiumbatterier i innsjekket bagasje, men kun i håndbagasjen.
Det vises til nederst i utdraget hvor det er opplyst at grensen er: "Maximum of 2 spare
batteries in carry-on baggage only." 

Nemndas forstår dette regelverket slik at litiumbatterier ikke er tillatt i innsjekket
bagasje.

Dette er i samsvar med informasjonen på Luftfartstilsynets sider, hvor det opplyses
at: "enheter der hovedformålet er å gi strøm til andre enheter kan kun tas med i
håndbagasjen."

Opplysningene på Widerøes nettsider er imidlertid ikke i samsvar med dette. Av
reisevilkårene til Widerøe om litiumbatterier, fremgår det at nødladere opptil 100 WH er
tillatt i innsjekket bagasje. 

Etter nemndas syn er denne opplysningen og Widerøes tolkning av reglene for
nødladere, feil.  Både IATA´s regelverk og luftfartstilsynet forklarer at det kun er tillatt
med nødladere i håndbagasjen.

I henhold til luftfartsloven § 10-18 / Montrealkonvensjonen artikkel 17 nr. 2 er det
flyselskapet som er ansvarlig såfremt hendelsen som har forårsaket skaden/tapet
er inntruffet mens godset var i flyselskapets varetekt. Når klager har levert fra seg
innsjekket bagasje i skranken, anses dette for å være i flyselskapets varetekt. Når
innholdet i bagasjen er ulovlig som følge av feil informasjon i selskapets reisevilkår, og
innholdet derfor tas ut og destrueres, må selskapet bære ansvaret for dette. 

Nemnda anbefaler derfor at Widerøe betaler NOK 800 til klager i erstatning for den
destruerte powerbanken. 

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Widerøe betaler NOK 800 til klager i erstatning for
beslaglagt og destruert powerbank.