Vedtak i Pakkereisenemnda

Sammendrag

Krav om prisavslag grunnet tidsendring.

Dato
14.11.2016

Saksnummer
2016-00030

Tjenesteytere
Ving Norge AS

Klager har i det vesentlige anført

Klager bestilte reise for 6 personer med innkvartering på Hotel Viva Zafiro Alcudia i
Alcudia, Mallorca i perioden 23.08.2016 – 30.08.2016.

Klagers avreise ble endret med 10 timer den 23.08.2016.

Original avgangstid: 07:15
Faktisk avgangstid: 17:35
Original landing: 10:40
Faktisk landing: 20:55

Ving skriver i mail-beskjeden om endring: "Flyselskapene må fra tid til annen foreta
endringer i en reise. Dette kan være omdisponering av fly, endring av flytype, tidtabell og
lignende (...) I dette tilfellet er tidtabell endret for utreisen." 

Årsak til tidtabellendring er således ikke nærmere spesifisert. Orientert om rettigheter via
link i e-posten.

Klager ankom hotellet kl. 00:15 og mener at en så sen ankomst må anses som en tapt
feriedag, selv om antall overnattinger ikke ble endret.

Ving meddelte at avreisetidspunktet klager bestilte bare var midlertidig, men det var ikke
inntrykket som ble gitt ved bestilling, idet selskapet opererer med morgen- og kveldsfly.
En morgenavreise var avgjørende for klagers valg av ferietidspunkt og -sted. Den første
feriedagen forsvant og den andre feriedagen ble påvirket av manglende søvn for barna. 

Klager krever 20% av reisens totalbeløp.

Det vises for øvrig til klagers brev.

Tjenesteyterne har i det vesentlige anført
Ving viser til forbehold om endringer, pkt. 6.3 i Alminnelige vilkår for pakkereiser, samt i
billetten hvor det fremgår at flytidene kan bli endret. 

Den 30.06.2016 ble det klart at avgangstiden for avgangen 23.08.2016 måtte utsettes
med 10 timer og tjue minutter. 

Ved at antall overnattinger var uendret og i henhold til reisens pris, ble det ikke gitt
prisavslag. Det ble gitt tilbud om å endre til et annen reise eller å avbestille og få
innbetalt beløp refundert. 

Kunden valgte å opprettholde avtalen og reiste som avtalt 23.08.2016. 

Det vises for øvrig til brev fra Ving Norge.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 
I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. Videre er opplysninger arrangøren har
gitt i kataloger, brosjyrer eller lignende en del av avtalen med mindre de må antas å være
uten betydning for kundens kjøp av den aktuelle pakkereise. 

Slik nemnda forstår saken ble reisen bestilt 23.mars, slik det fremgår av den opprinnelige
bestillingsbekreftelsen.  Det er i bekreftelsen tatt forbehold om at flytidene er foreløpige,
og at billett med endelige flytider først vil ble sendt ca. 40 dager før avreise.   30.juni ble
det klart at avgangstiden ble endret slik at oppholdet ble forkortet med 10 timer og 20
minutter.  Som en følge av endringen ble det gitt tilbud om å endre bestillingen til en
annen reise, alternativt avbestille reisen med full refusjon av det innbetalte beløpet.

Nemnda legger til grunn at klageren ikke ønsket å avbestille reisen, men at hun gjerne
ville forlenge oppholdet.  Det lot seg imidlertid ikke gjøre på en tilfredsstillende måte, da
det meste var fullbooket på dette tidspunktet.

Nemnda har forståelse for at ferien ble noe amputert. Klageren mistet en ettermiddag
og kveld i og med at hun tapte vel 10 timer.  På den annen side fikk klageren anledning
til å avbestille ferien og å få tilbakebetalt det innbetalte beløpet. Når klageren valgte å
reise, har hun etter nemndas syn akseptert de nye avtalevilkårene.  Hun har da ikke krav
på økonomisk kompensasjon. Nemnda har imidlertid forståelse for at klageren muligens
kan ha følt seg i en tvangssituasjon. Det er antagelig ikke enkelt å bestille ny reise for
seks personer på et tidspunkt hvor de fleste destinasjoner har fullt belegg. Dette gir
likevel etter nemndas syn ikke grunnlag for kompensasjon.

Vedtak

Pakkereisenemnda kan ikke anbefale at det blir gitt noen kompensasjon i dette tilfellet.

Vedtaket er enstemmig.