Vedtak i Transportklagenemnda
- Kollektivreiser

Sammendrag

Krav om refusjon av utgifter til drosje. Forsinkelse
medførte at klager mistet buss videre.

Dato
19.09.2022

Saksnummer
2022-00948

Tjenesteytere
Vy Buss AS

Klager har i det vesentlige anført

Klager hadde kjøpt billetter for å reise med Vy Buss fra Oslo bussterminal til Skjelsvik
knutepunkt og med Farte fra Skjelsvik knutepunkt til Buvollen den 18. mai 2022. Vy Buss'
buss skulle ankomme Skjelsvik kl. 15.52, mens Fartes buss hadde avgang fra Skjelsvik kl.
16.02.

Klager anfører at som følge av en forsinkelse på strekningen fra Oslo bussterminal,
ankom bussen Skjelsvik knutepunkt først kl. 16.32. Klager mistet således bussen videre
til Bruvollen, og klager anfører at det ikke gikk flere busser til Buvollen den dagen. Klager
bestilte drosje for å komme seg til Buvollen.

I klage til Vy Buss stiller klager seg kritisk til Vy Buss' forklaring om at det var en
trafikkulykke som forårsaket forsinkelsen, og klager anfører blant annet at bussen
allerede ble forsinket ved avgang selv om bussen var ute i god tid. Videre anfører klager
at den oppsatte reisetiden for den aktuelle strekningen i utgangspunktet er svært
urealistisk.

Klager krever refusjon av drosjeutgiftene pålydende 382 kroner.

Tjenesteyterne har i det vesentlige anført
Klager hadde forhåndskjøpt en billett med Vy Buss' ekspressbuss fra Oslo bussterminal
til Skjelsvik og videre reise med Farte til Buvollen. Klager rakk ikke bussen til Buvollen
grunnet forsinkelse på Vy-bussen.

Ved å undersøke med avdelingen som drifter bussen har Vy Buss kommet fram til at
forsinkelsen skyldes trafikale forhold utenfor Vy Buss' kontroll.

Det vises til Vy Buss' vilkår § 4.4:
«Du får ikke refusjon hvis du visste eller burde ha visst om forsinkelsen eller
kanselleringen før du kjøpte billett. Du har heller ikke krav på refusjon dersom
forsinkelsen eller kanselleringen skyldes forhold utenfor vår kontroll. Dette vil
eksempelvis kunne omfatte uannonserte offentlig påbud og forbud, streik, ulykker,
veiarbeid, naturkatastrofer og ekstraordinære og uforutsette værforhold (eksempelvis
kraftig snøfall, ras, flom eller ekstraordinær glatt veibane).»

Ved bytte til lokalbuss er kjøper selv ansvarlig for å beregne tilstrekkelig tid for bytte
mellom Vy Buss og lokale transportselskaper. Dette kommer fram i rutesøket mellom
overgangene, hvor man kan gå inn og lese de ulike vilkårene. Videre blir det formidlet
at det er ingen reisegaranti for slike gjennomgående reiser som inkluderer Vy Buss og
lokale transportører. VY190, som klageren benyttet seg av, hadde flere tidligere avganger
som kunne gitt en bedre overgangstid for videre reise.

Som det kommer fram i Vy Buss' reisevilkår § 4.4 er det ikke grunnlag for refusjon av
alternativ transport eller bussbillett, da forsinkelsen skyldes trafikale forhold.

Vy Buss står derfor fast ved avgjørelsen om å ikke imøtekomme klagers krav om dekning
av alternativ transport.

Nemnda bemerker

Klager har fremsatt krav om refusjon av drosjeutgifter på 382 kroner som følge av at
bussen med Vy Buss fra Oslo bussterminal til Skjelsvik ble forsinket, slik at han mistet
buss videre med annet selskap.

I henhold til Vy Buss' vilkår kan utgifter til alternativ transport kreves refundert på visse
vilkår dersom bussen blir minst 20 minutter forsinket. Reisegarantien gjelder imidlertid
ikke hvis forsinkelsen eller kanselleringen skyldes forhold utenfor Vy Buss kontroll, som
uannonserte offentlig påbud og forbud, streik, ulykker, veiarbeid, naturkatastrofer og
ekstraordinære og uforutsette værforhold (eksempelvis kraftig snøfall, ras, flom eller
ekstraordinær glatt veibane).

Reisegarantien gjelder ikke ved følgeskader som utgifter til videreforbindelse.

Nemndas flertall, nemndsleder og bransjerepresentantene, mener derfor at klager ikke
har krav på erstatning for kostnader til drosje fra Skjelsvik.

Mindretallet, forbrukerrepresentantene, påpeker at Vy Buss ikke har dokumentert at
forsinkelsen skyldtes trafikale forhold. Reisegarantien gjelder dermed, men gir ikke
erstatning for tapt videreforbindelse. Mindretallet mener likevel at det alminnelige
obligasjonsrettslige prinsippet om kontrollansvar gir klager rett til erstatning for direkte
tap som følge av forsinkelsen. Bussreisen var kjøpt sammenhengende i én avtale med

Vy Buss, og kostnaden knyttet til mistet forbindelse er dermed et direkte tap. Klager
ville ikke rukket bussen videre hvis han hadde beregnet bedre overgangstid, ettersom
forsinkelsen var på 40 minutter. Klager må dermed få drosjeutgiftene på 382 kroner
erstattet.

Vedtak

Transportklagenemnda kan ikke anbefale at klager gis medhold. Dissens.