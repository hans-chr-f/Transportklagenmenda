Vedtak i Transportklagenemnda
- Kollektivreiser

Sammendrag

Forsinkelse

Dato
27.03.2017

Saksnummer
2017-00285

Tjenesteytere
Skyss

Klager har i det vesentlige anført

Klager skulle den 30. oktober ta buss fra Torget 1 kl. 03:00 til Slettestølen med ankomst
der kl. 03:45. Imidlertid var bussen mer enn 26 minutter forsinket og klager måtte ta
drosje for å komme seg hjem. 

Klager krever refusjon for drosjeutgifter på kr. 544.

Tjenesteyterne har i det vesentlige anført
Busslinje 3 kjørte til oppsatt tid fra startsted, men på denne avgangen har busselskapet
loggført forsinkelsen som skyldtes svært mange passasjerer fra sentrum og at
billetteringen tok lang tid.  Forsinkelsen, i dette tilfellet, er utenfor busselskapets kontroll
og vil derfor ikke komme inn under kravene i den nasjonale reisegarantien.  Hendelser
som operatør eller Skyss ikke kan lastes for eller gjøre noe med, vil ikke kunne dekkes av
Reisegarantien.

På bakgrunn av dette kan Skyss ikke imøtekomme krav om refusjon av utgifter til drosje.
2 stk nattbilletter à kr 80,-  vil bli tilbakeført og godskrevet klagers Skysskort.

Nemnda bemerker

Klager skulle ta bussen fra kl. 03.00 fra Torget 1 til Slettestølen. Bussen var ikke kommet
etter 26 minutter. Klager tok da drosje og krever utgiftene refundert.  

Skyss viser til at forsinkelsen skyldes svært mange passasjerer fra sentrum og at
billetteringen tok lang tid, og at dette ligger utenfor selskapets kontroll. 

Nemnda legger til grunn at Skyss bransjestandard som er utarbeidet av
Transportbedriftenes Landsforening og Kollektivtrafikkforeningen. 

Ved reiser av den aktuelle lengde dekker reisegarantien utgifter til annen transport med
inntil kr. 550 ved forsinkelser ut over 20 minutter. På nettsiden til Skyss er det er gitt
følgende redegjørelse for reisegarantien:

Når gjeld garantien?
Retten til refusjon gjeld ved alle avvik som ikkje er annonserte på førehand. Refusjonen
gjeld andre rutetilbod, drosje eller eigen bil* . Dersom du veit at du vil vere godt hjelpt
med eit anna rutetilbod bør du bruke det, i tillegg til drosje.
.......
Reisegarantien gjeld ikkje dersom det er 20 minutt eller mindre til neste avgang etter
rutetabellen. Reisegarantien gjeld heller ikkje dersom forseinkinga eller innstillinga
skuldast tilhøve utanfor vår/transportøren sin kontroll, slik som:
Offentlege påbod og forbod, streik og liknande
Naturkatastrofar
Ekstraordinære vêrtilhøve (t.d. kraftig snøfall, ras, flaum eller eksepsjonelt glatt vegbane)
Vegarbeid eller uventa problem med køyrevegen
Store arrangement eller andre trafikale tilhøve som påverkar kollektivtrafikken i stor
grad.

Nemnda peker på at årsaken til forsinkelsen i dette tilfellet ikke faller inn under noen av
de ovennevnte eksempler på forhold transportselskapene ikke har kontroll over. 

Spørsmålet er om forsinkelsen likevel kan sies å ligge utenfor busselskapets kontroll.  

Nemnda bemerker at de eksempler som er nevnt for å belyse unntak fra garantien, alle
gjelder forhold som ligger klart utenfor det tjenesteyter kan påvirke. 

Etter nemndas syn er det busselskapets ansvar å vurdere ruteopplegget i forhold til
antall passasjerer og tid til billettering. Dersom bussen ikke får med seg alle passasjerer
eller blir forsinket på grunn av et større antall passasjerer enn vanlig, kan dette ikke
anses å ligge utenfor selskapets kontroll i relasjon til reisegarantien. 

Nemnda har ved vurderingen tatt i betraktning at det kan være spesielle forhold som
gjør det vanskelig å vurdere passasjermengden på en nattbuss, men finner likevel ikke at
detter bør føre til et annet resultat. 

Nemnda anbefaler at klager får dekket utgiftene til drosje med fradrag av kr. 160 som er
godskrevet klagers Skysskort for de to ubenyttede billettene.

Vedtak

Transportklagenemnda Kollektivtransport anbefaler at klager gis medhold. 

Vedtaket er enstemmig.