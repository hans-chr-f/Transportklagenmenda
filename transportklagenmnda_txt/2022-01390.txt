Vedtak i Transportklagenemnda - Fly

Sammendrag

Krav: Klager krever standarderstatning på 1200 euro grunnet
forsinkelse og kompensasjon for feriedagen de mistet.

Dato
25.01.2023

Saksnummer
2022-01390

Tjenesteytere
SAS

Klager har i det vesentlige anført

Klager med reisefølge reiste med SK262 fra BGO-OSL den 29.04.2022 med SAS. Flyet til
klager ble forsinket fra Bergen hvilket medførte at klager mistet flyet sitt fra Oslo til Doha.

Klager anfører at han og reisefølget krever 600 euro per passasjer ettersom de ble
mer enn 24 timer forsinket på en flyreise på mer enn 3500 km. Klager krever også
kompensasjon for feriedagen de mistet på Maldivene som følge av forsinkelsen. Klager
forteller at flyselskapet skyldte på dårlig vær som begrunnelse for forsinkelse for flyet
deres, men at det på yr.no var varslet fint være over hele landet. Klager ble fortalt av
ansatte på Flesland at de hadde fly stående klare, men ingen piloter til å fly. Klagers
flyvning endte opp med å måtte vente på piloter fra Alta hvilket medførte at de mistet
flyet sitt på Gardermoen.

Tjenesteyterne har i det vesentlige anført
SAS har ikke levert tilsvar til nemnda, men anfører i sitt tilsvar til klager at flyet til klager
ble forsinket som følge av at tidligere flyvninger ble forsinket som følge av værforholdene
og problemer med flyplass fasilitetene.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10.

Klager mistet videre forbindelse fra Oslo som følge av forsinkelse på 2 timer og
40 minutter. Forholdet medførte at klager mistet flyet sitt Oslo og ankom endelig
destinasjon 24 timer senere enn planlagt. Nemnda mener at klager har kjøpt disse
billettene samlet, med flytransport til og fra destinasjonen, slik at dette må anses som
en gjennomgående reise. Nemnda viser til at det er samme bookingnummer for Bergen-
Oslo som for Oslo - Maldivene. Klager har rett på standarderstatning som følge av
forsinkelsen, med 600 Euro pr passasjer, totalt 1 200 euro.

Subsidiært krever klager også kompensasjon for dagen de mistet som følge av
forsinkelsen. Nemnda mener at standarderstatningen dekker det den ulempen som
klager har hatt i dette tilfellet. 

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at SAS betaler 1 200 euro i standarderstatning til
klager. For øvrig gis klager ikke medhold.