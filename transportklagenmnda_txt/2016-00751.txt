Vedtak i Transportklagenemnda - Fly

Sammendrag

Krav om standarderstatning ved forsinkelse. Radarproblemer.

Dato
16.05.2017

Saksnummer
2016-00751

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY1752 fra Bergen (BGO) til Malaga (AGP)
14. juni 2016 kl. 15.15. Flyvningen ble forsinket til cirka kl. 19.30. Klager ble informert om
at forsinkelsen var forårsaket av radarproblemer. Imidlertid hevder klager at feilen ble
rettet opp cirka kl. 13.00, og at luftrommet deretter ble åpnet igjen. Klager anser derfor
at forsinkelsen oppstod som følge av dårlig planlegging og organisering fra flyselskapets
side. 

Klager krever standarderstatning i henhold til EU-forordning 261/2004 på 400 euro pr.
passasjer, totalt 800 euro.

Tjenesteyterne har i det vesentlige anført
Norwegians flyvning DY1752 fra Bergen til Malaga 14. juni 2016 ble forsinket med
fire timer og 23 minutter. Forsinkelsen oppstod som følge av radarproblemer på
kontrollsentralene i Røyken og Stavanger denne dagen. Disse problemene påvirket alle
Norwegians flyvninger sør for Ålesund lufthavn. 

Flyselskapet er ikke pålagt å betale kompensasjon eller ekstrautgifter i de tilfeller hvor
uregelmessigheten er forårsaket av en ekstraordinær omstendighet. Radarproblemer
som medfører andre driftsproblemer for flyselskapene må anses som en ekstraordinær
omstendighet. 

Norwegian avviser på ovennevnte grunnlag klagers krav om standarderstatning i
henhold til EU-forordning 261/2004.

Nemnda bemerker

DY1752 fra Bergen (BGO) til Malaga (AGP) 14. juni 2016 kl. 15.15 ble forsinket med 4
timer og 23 minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

Det følger av fremlagt dokumentasjon at forsinkelsene denne dagen skyldtes
radarproblemer på kontrollstasjonene på Røyken og i Stavanger som påvirket
flyvningene sør for Ålesund lufthavn denne dagen. Etter nemndas syn er dette forhold
som må anses som ekstraordinære omstendigheter, som ikke kunne vært unngått selv
om alle rimelige tiltak var truffet. Det er derfor ikke grunnlag for standarderstatning.
Nemnda kan heller ikke se at klager har krav på erstatning på annet grunnlag.

Vedtak

Transportklagenemnda - fly anbefaler ikke at klager gis medhold.