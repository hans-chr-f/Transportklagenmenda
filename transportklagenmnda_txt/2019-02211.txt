Vedtak i Transportklagenemnda - Fly

Sammendrag

Krav om erstatning for ødelagt bagasje.

Dato
19.12.2019

Saksnummer
2019-02211

Tjenesteytere
Norwegian Air Shuttle

Klager har i det vesentlige anført

Klager reiste med Norwegians flyvning DY1259 fra Amsterdam (AMS) til Oslo lufthavn
(OSL) 10. mai 2019. Klagers koffert ble skadet på reisen, og klager oppdaget skaden etter
at hun hadde forlatt Oslo lufthavn rundt midnatt 11. mai. Kofferten var ny og kjøpt i april
samme år. 

Hun rapporterte hendelsen til Norwegian via Facebook med en gang hun kom til Oslo
S, da hun ønsket å forhøre seg om rutiner ved skadet bagasje. Representanten forklarte
at bagasjen måtte fremvises på flyplassen. Da klager skulle ut på reise igjen 15. mai, tok
hun med seg kofferten for å vise frem skaden. Representantene fra Menzies forsøkte å
reparere skaden ved å rette på bulken, men klager har vist til at materialet fremdeles har
en svakhet, slik at kofferten enkelt vil bulkes igjen ved ny reise. 

På bakgrunn av skaden har klager fremsatt krav om erstatning for den ødelagte
kofferten til kroner 799.

Tjenesteyterne har i det vesentlige anført
Klager har fremsatt krav om erstatning for skadet koffert etter reise med DY1259 10.
mai 2019. Klager meldte ikke fra om skaden umiddelbart ved avhenting av bagasjen
på flyplassen, men tok kontakt med Norwegian på Facebook første gang samme dag.
Klager ble informert om at kofferten måtte forevises Norwegians agenter på flyplassen
innen syv dager fra den dato reisen ble foretatt. Klager fikk laget en skaderapport fem
dager etter at reisen fant sted, 15. mai, med beskjed om å ta eventuelle krav med eget
forsikringsselskap. 

Det følger av Norwegians vilkår at skadet bagasje må fremvises umiddelbart etter
ankomst, sammen med reisedokumenter og bagasjelapper. Dersom skaden ikke
oppdages før etter at passasjeren har forlatt flyplassen, kan man reise tilbake for å
melde skaden innen syv dager. Den skadede bagasjen må medbringes. Norwegian kan
ikke erstatte skadet bagasje dersom beskjed ikke gis innen rimelig tid. 

Transportklagenemnda har tidligere fastslått at bagasjen anses som mottatt i riktig stand
når den reisende har forlatt flyplassen uten å melde skade. Ifølge rapporten som ble
skrevet, er kofferten fremdeles brukbar, da skaden omfattet en bulk. Da kofferten er fullt
brukbar, har Norwegian avvist klagers krav.

Nemnda bemerker

I henhold til luftfartsloven § 10-18 første ledd er fraktfører ansvarlig for skader på
reisegods "såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd.
Mottakeren må klage om det til fraktføreren "umiddelbart etter at skaden eller tapet
oppdages, og senest innen 7 dager for innskrevet reisegods", jf. bestemmelsens annet
ledd. 

Luftfartsloven § 10-26 er en bevisbyrderegel, som innebærer at det er passasjeren som
i så fall har bevisbyrden for at skaden skjedde på flyet dersom skaden ikke meldes inn
på flyplassen. I dette tilfellet rapporterte klager om skaden samme dag, og fremla bilder.
Nemnda mener det er sannsynlig at skadene oppsto på flyet.

Nemnda mener imidlertid at klager ikke har krav på erstatning i dette tilfellet. Kofferten
er påført en bulk, men kan fremdeles brukes. Det må forventes at kofferter får riper og
bulker under flyreiser. Så lenge skaden kun er kosmetisk, kan nemnda ikke se at det er
grunnlag for erstatning.

Vedtak

Transportklagenemnda - fly anbefaler ikke at klager gis medhold.