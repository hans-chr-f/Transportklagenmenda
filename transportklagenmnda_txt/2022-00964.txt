Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Sent kjøp av billett. Anført feil med appen.

Dato
15.08.2022

Saksnummer
2022-00964

Tjenesteytere
Vy

Klager har i det vesentlige anført

Klager ble ilagt gebyr på toget den 24. mai 2022.

I klagen til Vy anfører klager blant annet at han gikk på toget kl. 07.28 på Holmlia stasjon
og at han umiddelbart kjøpte billett. Klager anfører videre at han skulle til Ås, der han
jobber, og at han bruker toget regelmessig og alltid kjøper billett. Klager anfører at han
aldri tidligere er blitt ilagt gebyr, og at han har lang betalingshistorikk. Klager anfører
at det denne morgenen kom en kontrollør bort til ham kl. 07.30, mens betalingen av
billetten var i ferd med å gjennomføres. Klager anfører at kontrolløren umiddelbart
utstedte et gebyr, selv om klager kunne fremvise gyldig billett. Klager anfører at han ikke
hadde kunnet kjøpe billett før ombordstigningen, siden Vy-appen ikke hadde fungert på
telefonen hans. Klager anfører at han ikke kan være ansvarlig for dette. Klager anfører at
han uansett kjøpte billetten umiddelbart etter ombordstigning.

Til Vys tilsvar anfører klager blant annet at han gikk på toget på Holmlia stasjon, da han
bor i nærheten av stasjonen. Videre stiller klager spørsmål ved hvordan Vy kan hevde
at han ikke hadde gyldig billett fra avreisestedet hvis de ikke vet hvor han reiste fra.
Klager anfører også at han var i ferd med å kjøpe billett da kontrolløren kom bort til
ham, og at han viste frem gyldig billett til kontrolløren få sekunder etter. Klager anfører
at han hadde tekniske problemer med Ruter-appen og derfor ikke fikk kjøpt billett før
ombordstigningen. Klager anfører at han hadde internettforbindelse på telefonen,
men at det var en feil med appen som forhindret ham fra å kjøpe billett. Klager viser
til fremlagt skjermbilde på feilmeldingen, som han oppgir å ha fått opp ved senere
anledning også.

Klager anfører at han forstår at det er hans ansvar å kjøpe billett før ombordstigning
på toget, og at han alltid forsøker å gjøre dette. Klager anfører at det i dette tilfellet
imidlertid var en feil med Ruter-appen. Klager anfører at valget da sto mellom å miste
toget og komme for sent på jobb, og å gå om bord på toget og kjøpe billett umiddelbart,
noe han gjorde. Klager anfører at han kjøpte billett mindre enn 40 sekunder etter å ha
gått om bord på toget og etter å ha funnet seg et ledig sete.

Klager anfører at han alltid kjøper billett når han reiser med offentlig transport, og han
regner med å ha brukt omtrent 50 000 kroner på offentlig transport siden han flyttet til
Norge.

Klager krever frafall av det ilagte gebyret.

Tjenesteyterne har i det vesentlige anført
Vy vet ikke fra hvilken stasjon klager reiste. Imidlertid møtte billettkontrolløren ham i en
vogn merket «kun gyldig billett», etter avgang fra Holmlia. Klager kunne ikke fremvise
gyldig billett fra avreisestedet, og han ble dermed ilagt gebyr som følge av at han ikke
hadde gyldig billett.

De ubetjente vognene på toget er tydelig merket ut- og innvendig med «kun gyldig
billett». Det vises til Vys reisevilkår artikkel 3: «Digitale/elektroniske billetter skal være
aktivert før du går på toget.» Det samme gjelder ved bruk av Ruter-appen.

Toget hadde avgang fra Holmlia kl. 07.29.22. Klagers billett ble kjøpt kl. 07.30.01. Vy
bemerker at dørene lukker 15-20 sekunder før toget kjører.

Vy kan ikke vite om passasjerene som kjøper billetter via app når det er kontroll, ville ha
kjøpt billett hvis det ikke var kontroll, så dersom billetten ikke var kjøpt før avgang, blir
passasjeren ilagt gebyr.

Det kommer tydelig frem både ut- og innvendig på de ubetjente vognene at man må
ha gyldig billett, og hvis man ignorerer vilkårene og markeringen på og i de ubetjente
vognene, og går om bord uten gyldig billett, tar man selv risikoen for å bli ilagt gebyr ved
en eventuell kontroll. Dersom man av en eller annen grunn ikke får kjøpt billetten på
forhånd, kan man gå om bord i vogn merket med «Billettsalg».

Klager hadde ikke gyldig billett fra avreisestedet og ble av den grunn ilagt gebyr, i
henhold til Vys reisevilkår artikkel 4A: «Hvis du ikke kan vise gyldig billett i en kontroll, må
du betale et gebyr fastsatt av Samferdselsdepartementet.». Vy finner ingen grunn til å
frafalle gebyret.

Nemnda bemerker

Klager ble ilagt gebyr på toget den 24. mai 2022.

Det fremgår av Vys transportvilkår punkt 4 A at passasjerer som ved kontroll ikke kan
vise gyldig billett, vil bli ilagt et gebyr. Bestemmelsen er objektiv, og gebyr kan således
ilegges selv om passasjeren ikke har opptrådt klanderverdig. Videre fremgår det av
transportvilkårenes punkt 3 at digitale/elektroniske billetter skal være aktivert før man
går på toget.

Klager har blant annet anført at han hadde problemer med appen og ikke fikk kjøpt
billett før ombordstigning. Videre har klager anført at han uansett fremviste gyldig billett
da han ble kontrollert, selv om billetten ble kjøpt etter ombordstigning.

Nemnda bemerker at det er den reisendes ansvar å sørge for gyldig billett ved reise
med kollektiv transport, og det er den reisendes ansvar å kunne vise gyldig billett. Klager
gikk om bord i ubetjent vogn, hvor man må ha kjøpt og aktivert billetten for reisen på
forhånd.

Nemnda bemerker at det fremgår av innsendt feilmelding fra klager at det var problemer
med internettforbindelsen. Nemnda bemerker at det er den reisendes ansvar å sørge for
at mobiltelefonen har dekning, har internettforbindelse og kan fungere. Dersom klager
hadde tekniske problemer med telefonen, hadde han mulighet for å gå på en betjent
vogn hvor han kunne få kjøpt billett.

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle. Videre har ikke nemnda grunnlag for å overprøve Vys skjønnsmessige vurderinger
i forbindelse med gebyrileggelser sammenlignet med andre saker.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda kan ikke anbefale at klager gis medhold.