Vedtak i Transportklagenemnda
- Kollektivreiser

Sammendrag

Krav om refusjon av bussbilletter, dekning av utlegg til privat transport og erstatning.

Dato
08.05.2023

Saksnummer
2023-00442

Tjenesteytere
Ruter

Klager har i det vesentlige anført

Klagers datter på 15 år skulle sammen med to venninner ta 250-bussen fra Landøya
til Oslo kl. 15.08 den 27. januar 2023. Klager anfører at de skulle være med på
«escapegames» som begynte kl. 15.45.

Klager anfører at jentene hadde kjøpt bussbilletter og ventet på at bussen skulle komme.
Klager anfører at skolebussen til Nesøya sto der, og da 250-bussen kom, kjørte sjåføren
rett forbi selv om jentene skrek, viftet med armene og løp mot/etter ham. Klager anfører
at sjåføren klart og tydelig så dette, da de fikk kontakt, men han bare så på dem og kjørte
videre uten å stoppe.

Klager anfører at datteren ringte ham og var på gråten. Klager anfører at han måtte
slippe alt arbeid og hive seg i bilen for å kjøre dem. Klager anfører at jentene var sinte
og fortvilet, da de var redde for å ikke rekke det de skulle. Klager anfører at de tok igjen
bussen på veien og stoppet foran den på Lysaker. Klager anfører at de der gikk inn på
bussen og spurte hvorfor han ikke stoppet for jentene på Landøya da han så dem. Klager
anfører at sjåføren husket og bekreftet dette, men han bare nikket og hadde verken ord
eller noen unnskyldning å komme med. Klager anfører at normale sjåfører selvfølgelig
ville ha stoppet.

Klager anfører at det her verken handler om at bussen var full eller at de kom for sent.
Klager anfører at sjåføren sikkert frydet seg over muligheten til å kunne misbruke
makten sin.

Klager anfører at hvis Ruter ikke gir en ordentlig erstatning som plaster på såret for tort
og svie, vil de vurdere å politianmelde saken og omtale den på nett og i media.

Klager viser til vedlagt bilde av bussen og bussjåføren. Klager anfører at han ikke har
kvitteringer på utleggene han hadde i forbindelse med den private transporten.

Klager krever refusjon av bussbillettene på totalt 92 kroner, 750 kroner for utgifter til
bensin, bompenger, bilvask og tapt arbeidsinntekt og erstatning i form av dekning av
billettene på «escapegames» på 390 kroner per person eller årskort for to soner til hver
av jentene.

Tjenesteyterne har i det vesentlige anført
Ruter har i denne saken fulgt selskapets rutiner. Fører i klagen er meldt videre til
busselskapet umiddelbart. Ruter står ved avgjørelsen om å ikke refundere bussbillettene
og gi erstatning.

Ruter har imidlertid gitt saken en ny vurdering valgt å gi klager kilometergodtgjørelse for
reisen i tråd med reisegarantien.

Nemnda bemerker

Klager krever refusjon av bussbilletter, utgifter til bensin, bompenger, bilvask og tapt
arbeidsinntekt i tillegg til erstatning som følge av at datteren hans med to venninner ikke
kom med bussen fra Landøya til Oslo kl. 15.08 den 27. januar 2023.

Nemnda finner det noe uklart hva som nøyaktig skjedde på bussholdeplassen og hvorfor
sjåføren ikke stoppet. Nemnda viser imidlertid til at Ruter ikke har imøtegått klagers
anførsler om at sjåføren ikke stoppet selv om jentene ga tegn, og at Ruter også har
tilbudt klager kilometergodtgjørelse i tråd med reisegarantien.

I henhold til denne reisegarantien dekkes inntil 750 kroner i utgifter til alternativ
transport dersom passasjeren blir mer enn 20 minutter forsinket på grunn av forsinkelse,
innstilling eller annen uregelmessighet eller feil i tilbudet. Garantien gir ikke rett til
refusjon av selve billetten. Garantien gjelder heller ikke følgeskader. Videre fremgår
det at dersom man reiser med bil, har man rett på kilometergodtgjørelse etter statens
satser, men bompenger, parkering og utgifter til leiebil dekkes ikke.

På bakgrunn av dette finner nemnda at klager er blitt tilbudt det han har rett på i
henhold til reisegarantien. Nemnda kan ikke se at klager har rett på ytterligere erstatning
utover dette.

Vedtak

Transportklagenemnda kan ikke anbefale at klager gis ytterligere erstatning utover
kilometergodtgjørelse.