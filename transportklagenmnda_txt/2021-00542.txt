Vedtak i Transportklagenemnda - Fly

Sammendrag

Krav om refusjon av ubrukt flybillett, ny flybillett og tapt togbillett som følge
av nektet ombordstigning. Klager manglet spansk QR-kode ved avreise.

Dato
15.10.2021

Saksnummer
2021-00542

Tjenesteytere
KLM

Klager har i det vesentlige anført

Klager skulle reise med KL1144 fra Oslo til Amsterdam og videre med KL1706 fra
Amsterdam til Madrid den 10. desember 2020. Planlagt ankomst i Madrid var sent
om kvelden den 10. desember. Klager ble imidlertid nektet reise i Oslo. Klager har i
klageskjemaet oppgitt at han manglet en QR-kode fra spanske myndigheters nettsider i
forbindelse med pandemien.

Klager måtte kjøpe ny billett med KLM for å komme seg til Madrid dagen etter. Han
krever refusjon av denne, pålydende 292,16 euro, i tillegg til refusjon av den ubrukte
billetten, pålydende 327,27 euro, og refusjon av tapt togbillett på ankomststedet,
pålydende 45,45 euro.

Tjenesteyterne har i det vesentlige anført
KLM har registrert at klager ble nektet ombordstigning på flyvningen KL1144 fra Oslo
til Amsterdam den 10. desember 2020 som følge av at han ikke hadde all nødvendig
dokumentasjon for reisen. Som nevnt i KLMs generelle befordringsvilkår er passasjeren
selv ansvarlig for å påse at han/hun har med seg all nødvendig dokumentasjon for
hele reisen. KLM er derfor ikke ansvarlig for eventuelle tap som følge av manglende
dokumentasjon.

Den ubrukte billetten ble kjøpt fra et reisebyrå, Bravoventure, og er fremdeles åpen.
Klager anbefales å kontakte reisebyrået direkte vedrørende refusjon av denne billetten.

Nemnda bemerker

På bakgrunn av sakens opplysninger legger nemnda til grunn at klager ble nektet å reise
med flyvingen fra Oslo til Amsterdam.

EU-forordning 261/2004 har regler ved nektet ombordstigning, flyforsinkelser og
flykanselleringer. I henhold til artikkel 2 bokstav j er «nektet ombordstigning» definert
som en avvisning av en passasjer på tross av at vedkommende har møtt til innsjekking
i samsvar med artikkel 3 nummer 2, med mindre det er «rimelig grunn til avvisningen».
Helse- eller sikkerhetsmessige årsaker eller utilstrekkelige reisedokumenter er oppgitt
som eksempler på slik rimelig grunn.

I dette tilfellet har klager oppgitt at han manglet en QR-kode fra spanske myndigheter.
Nemnda forstår det slik at det er snakk om et krav om QR-kode, fastsatt som en
del av innreiserestriksjonene som følge av covid-19-pandemien. Spania krevde på
reisetidspunktet at passasjerene kan fremvise en bestemt QR-kode for å kunne reise inn
i Spania. Nemnda viser til Resolución de 11 noviembre de 2020, de la Dirección General
de Salud Pública, relativa a los controles sanitarios a realizar en los puntos de entrada de
España, som trådte i kraft 23. november 2020 og var gyldig frem til 7. juni 2021.

Nemnda mener at KLM således handlet i tråd med gjeldende regler da de nektet klager
å reise. Klager skulle til Spania og manglet den nødvendige QR-koden. Klager har derfor
ikke rett på standarderstatning etter EU-forordningen. Nemnda kan heller ikke se at det
er grunnlag for refusjon av tapt togbillett eller ny flybillett.

KLM har oppgitt at den ubrukte billetten ikke er blitt refundert. Nemnda anbefaler derfor
at denne refunderes i tråd med gjeldende billettregler såfremt dette ikke allerede er blitt
gjort.

Vedtak

Transportklagenemnda anbefaler at KLM refunderer den ubrukte billetten i tråd med
gjeldende billettregler. For øvrig gis ikke klager medhold.