Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
14.09.2020

Saksnummer
2020-00245

Tjenesteytere
Norwegian Air Shuttle

Klager har i det vesentlige anført

Klager skulle reise fra Bangkok til Roma via Oslo den 12. desember 2019 kl 09.05 med
ankomst kl 19.35. DY7202 fra Bangkok til Oslo ble forsinket slik at klager mistet sin
videreforbindelse. Han ble booket om og ankom endelig bestemmelsessted påfølgende
dag. 

Klager mener at Norwegian ikke tilstrekkelig grad har bevist at forsinkelsen skyldtes en
medisinsk nødsituasjon. 

Klager krever standarderstatning 600 euro i henhold til EU-forordning 261/2004.

Tjenesteyterne har i det vesentlige anført
DY7202 ble forsinket 1 time og 22 minutter grunnet en medisinsk nødsituasjon ombord.
Like før avgang fra Bangkok meldte begynte en passasjer å føle seg syk på grunn av
matforgiftning. Han ble tatt hånd om av crewet og han og hans bagasje ble deretter
offloadet. Norwegian viser til fremlagt dokumentasjon. 

Klager mottok forpleining og ble booket om til neste fly dagen etter. 

Hendelsen er ikke kompensasjonsberettiget i henhold til EU-forordning 261/2004, da
årsaken var ekstraordinære omstendigheter utenfor Norwegians kontroll. 

Norwegian kan på grunnlag av ovennevnte ikke imøtekomme klagers krav. 

Det vises for øvrig til Norwegians brev.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Nemnda finner at flyselskapet Norwegian Air Shuttle har dokumentert at forsinkelsen
skyldtes en ekstraordinær omstendighet som ikke kunne vært unngått selv om alle
rimelige tiltak var truffet. Flyselskapet har lagt frem dokumentasjon (Flight Information)
som viser at en passasjer ble akutt syk etter ombordstigning på DY7202: "OFFLOAD PAX
DUE TO FOOD INTOXICATED". Dette førte til at passasjeren og hans bagasje måtte tas av
flyet. Nemnda mener derfor det ikke er grunnlag for standarderstatning.

Vedtak

Transportklagenemnda - fly anbefaler ikke at klager gis medhold.