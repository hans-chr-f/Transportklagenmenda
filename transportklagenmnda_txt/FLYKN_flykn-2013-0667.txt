Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.04.2014

Saksnummer
667/13F

Tjenesteyter
Norwegian Air Shuttle ASA

Krav om standarderstatning grunnet forsinkelse.

Klager har i det vesentlige anført:

Klager skulle reise fra Oslo til Malaga den 23. juli 2013 kl. 07:00 med DY1800, Dreamliner.
Avgangen ble omtrent tre timer forsinket.

Klager rakk ikke bussen fra Malaga til Marbella og mistet derfor store deler av første feriedag.

Klager mener selskapet ikke kan skylde på ekstraordinære omstendigheter, ettersom
Norwegian har valgt å bruke et fly som nå er kjent for sine problemer.

Klager krever standarderstatning i henhold til EU-forordning 261/2004, 400 euro per person.

Norwegian har i det vesentlige anført:

Passasjerene på DY1800 ble flyttet til ny avgang med DY6132 på grunn av problemer med en
generator.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis forsinkelsen er under tre timer, eller årsaken til forsinkelsen er
ekstraordinære omstendigheter utenfor flyselskapets kontroll som forhindrer flyvningen. En
omstendighet som er utenfor Norwegians kontroll er hendelser som ikke er forårsaket av en
handling eller unnlatelse av flyselskapet.

I dette tilfellet var forsinkelsen under tre timer, og retten til kompensasjon bortfaller.

Norwegian kan på grunnlag av ovennevnte ikke imøtekomme klagers krav.

Det vises for øvrig til klagers brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Nemnda legger på bakgrunn av de foreliggende opplysninger til grunn at forsinkelsen ble
på 2 timer og 45 minutter. Forsinkelsen gir således ikke rett til standarderstatning etter EU-
forordningen.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.