Vedtak i Pakkereisenemnda

Sammendrag

Krav om et rimeligere avbestillingsgebyr da
reisen ble avbestilt under 24 timer etter betaling.

Dato
31.05.2016

Saksnummer
197/15P

Tjenesteyter
Ving Norge AS

Saken gjelder:

Krav om et rimeligere avbestillingsgebyr da reisen ble avbestilt under 24 timer etter betaling.

Klager har i det vesentlige anført:

Klager bestilte en reise for 2 på Sunwing Joker Side East Beach med innkvartering i en 2-
romsleilighet i Side, Tyrkia i perioden 03.09.15 - 10.09.15.

Allerede dagen etter at depositumet på kr 2.000 per person ble betalt, ønsket klager å
avbestille reisen. De har ikke fått refundert depositumet, selv om de tok så raskt kontakt med
Ving.

Klager mener det er urimelig at han som ikke tør reise pga. forholdene i Tyrkia, ikke får
avbestille reisen mot et lavere gebyr.

Klager ønsker et avbestillingsgebyr på kr 500 per person og ikke kr 2.000 per person som de
har fått fra Ving.

Det vises for øvrig til klagers brev.

Ving har i det vesentlige anført:

Reglene for avbestilling gjelder fra den dagen klager bestilte reisen og ikke tidspunktet da
reisen ble betalt.

Klager bestilte sin reise 17.07.15, 49 dager innen reisen startet.

Klager avbestilte sin reise 38 dager innen reisen startet.

Ving viser til reisevilkårene og til sine avbestillingsregler på ving.no, som klager også fikk
tilsendt rett etter bestilling. Når det gjelder avbestilling 38 dager innen avreise fremgår
følgende: «Ved avbestilling fra 42 til 15 dager før avreisedøgnet starter, refunderes det
innbetalte beløp minus depositum og eventuell avbestillingsbeskyttelse. »

Depositumet på Vings charterreiser er kr 2.000 per. person, totalt kr 4.000.

Ving følger alltid råd som blir lagt ut på Utenriksdepartementets landssider. Dersom UD
hadde frarådet reiser til Vings reisemål, ville de ha fulgt dette rådet og handlet deretter.
Norske myndigheter frarådet ikke reiser til Vings reisemål i Tyrkia og følgelig gjelder de vanlige
avbestillingsreglene.

Ving mener de har fulgt reglene som gjelder for avbestilling og de kan ikke imøtekomme
klagers krav.

Det vises for øvrig til brev fra Ving.

Nemnda bemerker:

Kundens rettigheter ved avbestilling fremgår av Alminnelige vilkår for pakkereiser punkt
5.5.2. Det fremgår av bestemmelsen at kunden har rett til å avbestille mot å betale et
rimelig administrasjonsgebyr som ikke skal overstige kr 500 frem til det er 42 dager igjen til
avreisedøgnet starter.

Avbestiller kunden etter at fristen ovenfor er utløpt gjelder andre regler. Avbestilling mellom
fristen for avbestilling mot gebyr (som hovedregel 42 dager før avreisedøgnet starter) og
til det er 15 dager igjen til avreisedøgnet starter: Refusjon av det innbetalte beløp minus
depositumets størrelse.

I saken her er det opplyst at avbestillingen skjedde 38 dager før avreisedøgnet. Etter reglene
ovenfor er man da innenfor den perioden hvor man får refundert det innbetalte beløp minus
depositumets størrelse.

Det fremgår av dokumentene at klageren ikke har fått tilbake det innbetalte depositum på kr
2.000 pr. person. Dette er i henhold til det regelverket som er nevnt ovenfor.

Frykt for hva som kan skje på reisemålet er noe arrangørene ikke kan forholde seg til, med
mindre UD i sine reiseråd fraråder reise til området. I et slikt tilfelle ville det ha blitt gitt full
refusjon.

Vedtak:

Pakkereisenemnda kan ikke anbefale at det blir gitt ytterligere refusjon i dette tilfellet.

Vedtaket er enstemmig.