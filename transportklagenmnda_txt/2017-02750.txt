Vedtak i Transportklagenemnda - Fly

Sammendrag

Krav om standardkompensasjon ved forsinkelse.
Evakuering av flyplass og streik blant flyveledere.

Dato
20.06.2018

Saksnummer
2017-02750

Tjenesteytere
Norwegian

Klager har i det vesentlige anført

Klager skulle reise med Norwegians flyvning D81040 fra Roma (FCO) til Oslo lufthavn
(OSL) 12. september 2017 kl. 13.50. Flyvningen ble imidlertid forsinket med over tre
timer, og klager har på dette grunnlag fremsatt krav om standardkompensasjon i
henhold til EU-forordning 261/2004 på 400 euro pr. person, totalt 800 euro for to
passasjerer.

Tjenesteyterne har i det vesentlige anført
Norwegians flyvning D81040 fra Roma til Oslo 12. september 2017 ble forsinket med
tre timer og tre minutter. Årsaken til forsinkelsen var en evakuering av flyplassen i
København og streik blant franske flyveledere. 

Det oppstod store forsinkelser ved København lufthavn denne dagen, da terminal 2 ble
stengt av politiet på grunn av en bombetrussel. Da flyplassen åpnet igjen, var det mange
flyvninger som ventet i kø for å lande og lette, og avgangene ble styrt av flyvelederne
som tildelte nye avgangstider. 

I tillegg til dette, var det forsinkelser i luftrommet over Frankrike. Franske flyveledere var
i streik, og dette medførte begrensede flytillatelser i det franske luftrom. Både klagers
flyvning og forutgående flyvning (D81021 fra København til Roma) skulle gjennom fransk
luftrom. 

Allerede kl. 06.19 publiserte politiet i København at terminal 2 ble sperret av. Flymaskin
EI-GBI, som var planlagt for D81020, D81021 og D81040, landet i København kl. 09.44.
Flyplassen var på dette tidspunktet fremdeles preget av hendelsen. D81021 ble derfor
forsinket fra København. Det er på det rene at årsaken til dette var evakuering av
terminalbygget. 

Da D81021 landet forsinket i Roma, ble også neste flyvning D81040 forsinket.
Denne flyvningen ble også forsinket som en direkte konsekvens av den begrensede
kapasiteten i fransk luftrom. Å legge om ruteplanen utenom fransk luftrom på grunn
av en kort forsinkels er ikke hensiktsmessig. Dette krever godkjenning av relevante
luftfartsmyndigheter, og er en tidkrevende prosess. Norwegian har ingen mulighet til å
påvirke de avgangstidene de blir tildelt. 

I dette tilfellet oversteg forsinkelsen så vidt tre timer. Det er få tiltak et flyselskap kan
fatte for å minimere en slik forsinkelse. Ombooking med andre flyselskap ville ikke
vært tidsbesparende for passasjerene, da alle flyselskap var påvirket av streiken. Å
leie fly og mannskap er en tidkrevende prosess, og det er praktisk umulig å få dette i
stand på under tre timer. Å benytte seg av nytt fly og mannskap, var heller ikke aktuelt.
Mannskapet har 90 minutters innsjekkingstid, og også denne maskinen ville fått andre
flytider på grunn av streiken. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav.

Nemnda bemerker

Norwegians flyvning D81040 fra Roma til Oslo 12. september 2017 ble forsinket med tre
timer og tre minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian viser til at forsinkelsen skyldtes en kombinasjon av evakuering av flyplassen
i København etter en bombetrussel, og streik blant franske flyveledere. Forutgående
flyvning fra København til Roma ble forsinket på grunn av evakueringen, og ble
ytterligere forsinket på grunn av begrensninger i fransk luftrom. 

Nemnda er av den oppfatning at både evakueringen av flyplassen etter bombetrussel,
samt flyvelederstreik i Frankrike, må anses som ekstraordinære omstendigheter i
forordningens forstand. 

Nemnda legger videre til grunn at det er få tiltak som kunne fattes for å minimere
en kortere forsinkelse som denne, særlig når både streiken og evakueringen påvirket
alle flyselskap. Nemnda kan derfor ikke anbefale at klager får medhold i sitt krav om
standardkompensasjon.

Vedtak

Transportklagenemnda - fly anbefaler ikke at klager gis medhold.