Vedtak i Transportklagenemnda - Fly

Sammendrag

Krav om erstatning grunnet forsinkelse.

Dato
20.08.2014

Saksnummer
102/14F

Tjenesteyter
Norwegian Air Shuttle ASA

Krav om erstatning grunnet forsinkelse.

Klager har i det vesentlige anført:

Klager skulle reise fra Oslo til Bangkok den 5. oktober 2013 kl. 15:20 med DY7201. Flyet ble
over to timer forsinket slik at klager mistet sin videreforbindelse til Phuket bestilt hos et annet
flyselskap.

Klager krever standarderstatning i henhold til EU-forordning 261/2004. Videre krever klager
refusjon av utgifter til nye flybilletter fra Bangkok til Phuket.

Norwegian har i det vesentlige anført:

DY7201 ble forsinket 2 timer og 22 minutter som følge av uforutsett teknisk problem. Det
vises til fremlagt teknisk rapport.

Norwegian tar ikke ansvar for videre forbindelser med andre flyselskap eller andre
transportmidler, med mindre Norwegian er erstatningsansvarlig for tap av videre forbindelsen
etter artikkel 10 i Generelle vilkår for befordring.

I henhold til Montrealkonvensjonen artikkel 19 og Luftfartsloven § 10-20, er fraktføreren
ansvarlig for tap som følge av forsinkelse ved lufttransport av passasjerer, reisegods og
gods, med mindre han godtgjør at han selv og hans folk har tatt alle forholdsregler som med
rimelighet kan kreves for å unngå tapet, eller at dette ikke har vært mulig for dem.

I henhold til dom C-402/07 i EU-domstolen (Sturgeon-dommen), er flyselskapene unntatt fra
videre kompensasjon hvis årsaken til forsinkelsen er ekstraordinære omstendigheter utenfor
flyselskapets kontroll som forhindrer flyvningen.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre kommer det frem at man ikke kan utelukke at tekniske feil
utgjør en ekstraordinær omstendighet dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

Norwegian kan bekrefte at de tekniske problemene selskapet opplevde på denne flyvningen
oppstod under drift og utenfor planlagt vedlikehold. Uregelmessigheten var utenfor
Norwegians kontroll og er ikke kompensasjonsberettiget.

Norwegian kan på grunnlag av ovennevnte ikke imøtekomme klagers krav om kompensasjon.

Det vises for øvrig til Norwegians brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen
ble forsinket slik at klager ankom Bangkok 2 timer og 22 minutter etter planlagt
ankomsttidspunkt.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Forsinkelsen til Bangkok var på under tre timer. Forsinkelsen gir følgelig ikke rett til erstatning
etter EU-forordningen.

Anvendelse av EU-forordningen berører ikke en passasjers rett til erstatning på annet
grunnlag. Norwegian er i henhold til luftfartsloven § 10-20 ansvarlig for tap som følge av
forsinkelse, med mindre selskapet godtgjør at det har tatt alle forholdsregler som med
rimelighet kan kreves for å unngå tapet, eller dette ikke har vært mulig for dem.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet at en generator feilet. Det fremgår at rapport av 4. mars
2014 at dette skyldtes at OVPTU (over voltage protection unit) var montert feil.

Det er ikke gitt nærmere opplysninger om dette. Det er heller ikke fremlagt teknisk rapport
som dokumenterer feilen.

Nemnda er av den oppfatning at Norwegian ikke har godtgjort at de har tatt alle
forholdsregler som med rimelighet kan kreves for å unngå forsinkelsen, eller dette ikke har
vært mulig for dem.

Norwegian er etter dette ansvarlig for tap etter luftfartsloven § 10-20. Norwegian har ikke
anledning til å begrense passasjerenes rett til erstatning etter luftfartsloven, jf. loven § 10-23
andre ledd. Norwegian har således ikke anledning til på generelt grunnlag å fraskrive seg
ansvar for videre forbindelser med andre flyselskap.

Klager hadde kjøpt billetter med annet flyselskap med avgang 3 timer og 10 minutter etter
ankomst Bangkok. Nemnda er av den oppfatning at det burde være tilstrekkelig.

Nemnda anbefaler etter dette at Norwegian erstatter klagers rimelige og dokumenterte
utgifter til nye billetter til Phuket.

Vedtak:

Transportklagenemnda - fly anbefaler at Norwegian erstatter klagers ekstrautgifter til nye
billetter til Phuket.

Vedtaket var enstemmig.