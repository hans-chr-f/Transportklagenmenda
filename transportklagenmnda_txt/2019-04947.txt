Vedtak i Transportklagenemnda
- Kollektivreiser

Sammendrag

Gebyr for forfalsket billett

Dato
11.03.2020

Saksnummer
2019-04947

Tjenesteytere
Ruter

Klager har i det vesentlige anført

Klager reiste med bussen den 14. november 2019 da han ble ilagt gebyr. Klager anfører
at kontrollørene ikke klarte å skanne billetten hans fordi han hadde lite lysstyrke og dette
var fordi han ønsket å spare strøm på telefonen. Klager anfører videre at han deretter
skrudde opp lysstyrken på telefonen og viste billetten på nytt. Da fikk klager beskjed om
at billetten var godkjent. Klager forklarer at kontrolløren i det samme øyeblikket sa at det
var en falsk billett og ropte 'Rutertop' til en kollega. Klager forklarer at kollegaen kom for
å skanne appen for andre gang og billetten ble godkjent nok en gang. 

Klager forklarer at kontrollørene ikke var fornøyde med billetten og insisterte på at de
måtte inspisere telefonen til klager. Dette anså klager som et brudd på hans privatliv
og han var ikke komfortabel med at folk han ikke kjenner skulle se på telefonen hans.
Han forklarer at bakgrunnsbildet og andre opplysninger på hjemskjermen er private og
presiserer at han ikke ønsker å gi annen info enn selve billetten. 

Klager har forståelse for at kontrollørene må være oppmerksomme siden det sikkert er
mange som vil unngå å kjøpe billett. Klager er ikke en av disse siden han alltid kjøper
månedsbillett. Klager synes det er synd at navnet hans blir stående i dårlig lys fordi han
ikke lot telefonen bli inspisert. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr den 14. november 2019 fordi billetten han viste til kontrollørene
var en forfalsket billett. Billetten er lastet ned fra en annen nettside enn RuterBillett. Da
QR koden ikke lot seg avlese lukket klager appen raskt for deretter å vise en billett fra

RuterBillettappen. Klager er ikke ilagt gebyr for å ha reist uten billett, han er ilagt gebyr
fordi han viste en forfalsket billett og har forsøkt å reise med denne. 

På gebyret er det registrert 3 kontrollører og to av disse bekrefter å ha sett Rutertop
billetten. 

Ruter ser på sakene med forfalskede billetter som meget alvorlig. 

Ruter kan ikke se at denne saken skulle vært behandlet annerledes.

Nemnda bemerker

Klager ble ilagt gebyr den 14. november 2019 på det grunnlag at han hadde vist en
forfalsket billett fra en app kalt RuterTop. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Av transportvilkårene punkt 6.2 første avsnitt følger at passasjerer som ved kontroll
ikke kan vise gyldig billett, vil bli ilagt gebyr. Videre følger det av punkt 7 at en passasjer
som reiser med en falsk eller forfalsket billett, ilegges en forhøyet tilleggsavgift.
Bestemmelsene er objektive. Gebyr kan således ilegges selv om passasjeren ikke har
opptrådt klanderverdig.

Nemnda bemerker at klager ikke er ilagt gebyr for manglende gyldig billett, men en
tilleggsavgift for forsøk på reise med falsk billett. 

Nemnda finner ut fra en samlet vurdering av opplysningene i saken 
at den reiser bevisspørsmål som vanskelig kan klarlegges under saksbehandlingen
og ikke egner seg for behandling i nemnda. Saken bør derfor avvises jf.
transportklagenemndforskriften § 6-2 d.

Vedtak

Saken avvises fra behandling i Transportklagenemnda for kollektivtransport.