Vedtak i Transportklagenemnda - Fly

Sammendrag

Krav om standarderstatning grunnet forsinkelse. Luftrestriksjoner i Amsterdam.

Dato
14.06.2024

Saksnummer
2023-03954

Tjenesteytere
KLM

Klager har i det vesentlige anført

Klager hadde bestilt flyreise t/r Oslo-Amsterdam-Luxembourg med KLM:

KL1140 - Oslo-Amsterdam - kl. 06:30-kl. 08:15 - 19. oktober 2023
KL1739 - Amsterdam-Luxembourg - kl. 09:00-kl. 09:55 - 19. oktober 2023

KL1746 - Luxembourg-Amsterdam - kl. 18:30-kl. 19:35 - 20. oktober 2023
KL1151 - Amsterdam-Oslo - kl. 20:50-kl. 22:25 - 20. oktober 2023

Utgående reise KL1140 Oslo-Amsterdam ble forsinket slik at klager mistet
videreforbindelsen KL1739 Amsterdam-Luxembourg. 

Klager ble omrutet til ny flyvning KL1741 Amsterdam-Luxembourg og ankom
endedestinasjonen Luxembourg ca. kl. 14:00 den 19. oktober 2023, ca. fire timer
forsinket.

Klager har kommentert tilsvaret til KLM og skriver at tjenestyter viser til restriksjoner fra
tårnet i Amsterdam. Flyet ble imidlertid stående og vente på deicing på Gardermoen, noe
som ble opplyst fra cockpit. At flyet pga dette mistet sin landingslot på CHPL og måtte
avente take off fra Gardermoen, må være tjenesteyters ansvar.

Klager krever standarderstatning på 400 EUR for forsinkelsen i henhold til EU-forordning
261/2004.

Tjenesteyterne har i det vesentlige anført
På den aktuelle datoen skulle passasjeren fly med KL1140 fra Oslo til Amsterdam, avgang
06:30 med ankomst i Amsterdam 08:15. Han skulle deretter ta KL1739, med ankomst
Luxembourg 09:55.

KL 1140 ble dessverre forsinket, og passasjeren mistet sitt neste fly, KL 1739, til
Luxembourg. Han ble ombooket med neste tilgjengelige fly, KL 1741, og ankom
Luxembourg 13:44, tre timer og 49 minutter forsinket.

I tilfeller der fly blir forsinket, kan passasjerer være berettiget kompensasjon i henhold til
EU-forordningen 261/2004, med mindre flyselskapet ikke er ansvarlig for hendelsen.

I dette tilfellet ble KL 1140 forsinket på grunn av kontrolltårnrestriksjoner i Amsterdam.
Siden dette er en situasjon utenfor KLMs kontroll som ikke kunne vært unngått, selv
med rimelige forhåndsregler, er passasjerene ikke berettiget til kompensasjon i henhold
til EU-forordningen 261/2004. Vennligst se festede vedlegg med informasjon og bevis
vedrørende kansellasjonen.

KLM har lagt ved vedlegg om ATC, Eurocontrol, oversikt over flyvningen KL1140 og
interne logger.

Klager informerer om at cockpit informerte om at de ventet på de-icing på Gardermoen
og derfor mistet flyet sitt landingslot i Amsterdam.

Det er tidligere vedlagt dokumentasjon som viser at KL1140 ble forsinket grunnet
luftrestriksjoner i Amsterdam. All dokumentasjon innsendt tidligere viser at det var
luftrestriksjoner i Amsterdam som forårsaket forsinkelsen. Det at det ble informert om
forsinkelse på de-icing, er heller ikke noe som er berettighet EC261/2004 kompensasjon.

Nemnda bemerker

Nemnda legger til grunn at klagers flyvning KL1140 Oslo-Amsterdam ble forsinket slik at
klager ikke rakk videreforbindelsen KL1739 Amsterdam-Luxembourg. Klager ble omrutet
av KLM og ankom endedestinasjonen Luxembourg ca. fire timer forsinket.

En passasjer som kommer mer enn tre timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør
at forsinkelsen var under tre timer, eller skyldtes ekstraordinære omstendigheter
som ikke kunne vært unngått selv om alle rimelige tiltak var truffet, jf EU-forordning
261/2004 artiklene 5, 6 og 7, samt EU-domstolens avgjørelser i sakene Sturgeon-Condor
av 19.11.2009 (C-402/07) og Nelson med flere av 23.10.2012 (C-581/10).

KLM har dokumentert med interne logger at forsinkelsen skyldtes
kontrolltårnrestriksjoner i Amsterdam. 

Nemnda mener at det er dokumentert at det var ekstraordinære omstendigheter utenfor
flyselskapets kontroll som var årsaken til forsinkelsen. Klager ble omrutet til ny flyvning
samme dag og ankom endedestinasjonen Luxembourg ca. fire timer forsinket. Slik
nemnda ser det var det ingen andre rimelige tiltak KLM kunne satt inn i den aktuelle
situasjonen med ATC-restriksjoner. Nemnda kan ikke anbefale at klager tilkjennes
standarderstatning i denne saken.

Vedtak

Transportklagenemnda kan ikke anbefale at klager gis medhold.