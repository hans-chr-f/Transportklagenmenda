Vedtak i Transportklagenemnda - Fly

Sammendrag

Krav om refusjon av servicegebyr på Business Smart-
billett. Klager bestrider at han avbestilte selv.

Dato
16.12.2021

Saksnummer
2021-01070

Tjenesteytere
SAS

Klager har i det vesentlige anført

Klager hadde bestilte en tur-returreise med SAS mellom Oslo og Miami. Utreisen skulle
være med SK955 den 9. oktober 2020, mens returen skulle være med SK956 den 3.
desember 2020. Klager bestilte reisen den 14. mai 2020 og betalte totalt 19 222 kroner
for billettene.

Klager anfører at han den 17. september 2020 mottok beskjed om at reisen var
kansellert. Klager har fremlagt dokumentasjon på dette. Han bestrider at han kansellerte
reisen selv.

Etter å ha bedt om refusjon av billetten mottok klager kun 14 789 kroner. Klager sendte
klage til SAS og fikk til svar at han hadde bestilt en SAS Business Smart-billett, som det
uansett ikke gis full refusjon av, selv i tilfeller der SAS kansellerer flyvningen. Til SAS'
anførsel om at han kansellerte reisen selv, men likevel ikke får refusjon av servicegebyret,
viser klager til at SAS på nettsidene sine har skrevet at selskapet under pandemien
tilbyr kunder muligheten til å kansellere reisen mot å få en voucher tilsvarende den fulle
verdien av bestillingen.

Klager krever refusjon av det resterende beløpet på billetten.

Tjenesteyterne har i det vesentlige anført
Det følger av fremlagt kopi av klagers bestillingshistorikk at klager selv kansellerte
reisen via SAS’ callsenter den 17. september. Videre viser fremlagt kopi av logg over
kansellerte flyvninger grunnet covid-19 at SK955 ble kansellert den 9. oktober. SK956
ble kansellert den 2. november. Følgelig var verken utreisen eller hjemreisen innstilt da
klager kansellerte reisen sin.

I og med at klager hadde kjøpt en ikke-refunderbar billett, bestrider SAS kravet og viser til
selskapets generelle befordringsvilkår og billettregler artikkel 4.1.3 og 4.1.4 a, i tillegg til
12.3.1 a, som klager aksepterte ved billettkjøpet.

I henhold til de nevnte artiklene plikter SAS å tilbakebetale det passasjeren betalte for
billetten, minus et servicegebyr. Som refusjonsoversikten fra klager viser, er klager blitt
trukket 400 euro for et servicegebyr. Dette er i tråd med vilkårene for klagers billett som
ble akseptert ved billettkjøpet.

SAS viser for øvrig til EU-kommisjonens tolkningsveiledning under covid-19-pandemien,
punkt 2.2:
«The EU’s passenger rights regulations do not address situations where passengers
cannot travel or want to cancel a trip on their own initiative. Whether or not a passenger
is reimbursed in such cases depends on the type of ticket (reimbursable, possibility to
rebook) as specified in the carrier’s terms & conditions.»

De nevnte reglene gjelder uavhengig av om SAS kansellerer flyvningen i ettertid. Der en
passasjer har kansellert billetten sin, foreligger det ikke lenger noen avtale eller gyldig
billett som passasjeren kan påberope seg mot SAS, uavhengig av om SAS kansellerer
flyvningen etter at passasjeren har kansellert reisen.

På bakgrunn av dette kan ikke SAS imøtekomme klagers krav om full refusjon.

Avslutningsvis ønsker SAS å bemerke at det skjedde en feil med utbetalingen i form av
at klager egentlig ba om en voucher. Imidlertid ville beløpet på en eventuell voucher
tilsvare samme beløp som det som ble utbetalt. Både ved forespørsel om refusjon og
ved forespørsel om voucher gjennomføres det en kansellering av reisen, og følgelig
gjelder kanselleringsreglene som klager har godtatt i begge tilfeller.

Nemnda bemerker

På bakgrunn av sakens opplysninger legger nemnda til grunn at klager hadde kjøpt
Business Smart-billetter med SAS til Miami. Videre legger nemnda til grunn at det er
dokumentert at reisen ble kansellert den 17. september 2020. Det vises her til både
fremlagt PNR-historikk fra SAS og fremlagt kanselleringsbekreftelse fra klager. SAS har
videre fremlagt dokumentasjon som viser at flyvningene offisielt ble kansellert på et
senere tidspunkt. Spørsmålet er således om klager kansellerte reisen selv eller om det
har skjedd en feil hos SAS' callsenter som medførte at reisen ble kansellert den 17.
september 2020.

Nemnda finner det uklart hva som har skjedd hos SAS' callsenter. Saken reiser
bevisspørsmål som vanskelig kan klarlegges under saksbehandlingen og egner seg ikke
for behandling i nemnda. Saken avvises, jf. transportklagenemndforskriften § 6-2 d.

Vedtak

Saken avvises.