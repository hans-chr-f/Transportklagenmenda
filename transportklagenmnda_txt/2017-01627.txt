Vedtak i Pakkereisenemnda

Sammendrag

Krav om prisavslag grunnet manglende setereservasjon på fly.

Dato
20.09.2017

Saksnummer
2017-01627

Tjenesteytere
Nordmanns Reiser

Klager har i det vesentlige anført

Klager bestilte reise for to personer til Los Angeles med innkvartering på Renaissance Los
Angeles Airport Hotel i perioden 21.05.2017 - 11.06.2017. Totalpris kr. 37.375.

Klager viser til e-post fra Nordmanns-Reiser hvor det fremgikk at de skulle få seter 2A
og 2C til Los Angeles og 2G og 2J på returen til Oslo. Da klager skulle skrive ut billettene
fremgikk det at seter ikke var reservert. De eneste setene Norwegian hadde ledig var
5A og 5C til Los Angeles og 1E og 2D på returen. Reisekonsulenten viser til at de hadde
problemer med dataen slik at de ikke fikk bekreftet setevalget. 

Klager mener feilen ligger hos Nordmanns-Reiser og ikke hos Norwegian da flyselskapet
ikke fikk noen ønsker om seteplassering fra Nordmanns-Reiser. Klager fikk ikke
vindusplass og på returen måtte de sitte på forskjellige rader.

Klager krever et prisavslag på kr. 5.000 per person.

Det vises for øvrig til korrespondanse fra klager.

Tjenesteyterne har i det vesentlige anført
Nordmanns-Reiser anfører at de forsøker hjelpe med forhånds seating i de tilfellene
de får tilgang via GDS. Nordmanns-Reiser kan ikke garantere seteplassering hos
flyselskapene, da dette kan endres frem til avreise. Nordmanns-Reiser henviser til sine
betingelser som er sendt kunden ved tilbud, bekreftelse og sluttfaktura hvor det fremgår:
"Vær oppmerksom på at alle seter reservert av oss ikke er endelig eller 100 % bekreftet ".

Følgende fremgår av GENERELLE BETINGELSER FOR NORDMANNS-REISER pr. 1.1.2015
"SETERESERVASJON

Nordmanns-Reiser forsøker å hjelpe med setereservasjon men det kan gjøres online
på våre websider ved å gå inn under punktet «før du reiser» eller på flyselskapets
webside. Ikke alle flyselskaper godtar forhåndsreservasjon av seter. Det må da gjøres ved
innsjekking. Vær oppmerksom på at alle seter reservert av oss ikke er endelig eller 100%
bekreftet. Flyselskapet kan til enhver tid endre setereservasjoner."

Klager har bestilt og betalt for Premium-seter hos Norwegian. Det har de fått, men
dessverre ikke samlet.

Nordmanns-Reiser har tilbudt klager en kompensasjon på kr. 500 per person da de
mener at de opprinnelige setene falt bort etter datoendring foretatt i januar etter klagers
ønske. 

Det vises for øvrig til korrespondanse fra Nordmanns-Reiser.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. For øvrig omfatter avtalen også
arrangørens eventuelle individuelle betingelser. 

Det er klaget over at Nordmanns-Reiser ikke videreformidlet ønsket om seteplassering
på ut- og hjemreisen med Norwegian tur-retur Oslo/Los Angeles. På utreisen var
plasseringen på de samme setene som ønsket, nemlig sete A og C, men tre rader lengre
bak.  På hjemturen var setene på rad 1 og 2, dog ikke de samme som ønsket, men setene
E og D. Setene var begge veier premiumseter. 

Klageren har krevd et prisavslag på kr. 5.000 per person, mens arrangøren har tilbudt kr.
500 per person.

Nemnda vet ikke om årsaken til at setereservasjonene falt bort var en datoendring for
reisen.  Det som skjedde var uansett ikke i henhold til det som var forhåndsavtalt. Det
innebærer følgelig en mangel ved reisen.

Avvik fra det avtalte regnes likevel ikke som en mangel dersom avviket er av mindre
betydning og er av det slag kunden må regne med kan inntreffe fra tid til annen, jfr.
pakkereiseloven § 6-1.  Bestemmelsen tilsikter å filtrere bort ulemper og irritasjon
over forhold som teknisk sett utgjør en mangel, men som ikke rekker opp til den
relevansterskelen loven forutsetter for å gjøre beføyelser gjeldende.  Sanksjonen bak
denne type regel er at arrangøren kan miste kunder i det lange løp hvis hans tilbud
kvalitativt er dårligere enn konkurrentenes.

Pakkereisenemnda kan etter dette ikke anbefale at det blir gitt prisavslag ut over det som
allerede er tilbudt av arrangøren.

Vedtak

Pakkereisenemnda kan ikke anbefale at det gis prisavslag ut over 
kr. 500 per person, som allerede er tilbudt av arrangøren.