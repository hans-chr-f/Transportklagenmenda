Vedtak i Transportklagenemnda - Fly

Sammendrag

Krav om standardkompensasjon ved forsinkelse. Videreforbindelse med tog.

Dato
26.11.2019

Saksnummer
2018-04754

Tjenesteytere
Swiss International Air Lines

Klager har i det vesentlige anført

Klager skulle reise med Swiss Airlines' flyvning LX1217 fra Oslo lufthavn (OSL) til
Zürich (ZHR) 13. mai 2018 kl. 19.40. Han hadde videreforbindelse fra Zürich til Genève
(GVA) samme kveld kl. 22.35. Flyvningen fra Oslo ble forsinket, og klager rakk ikke sin
videreforbindelse. Han har forklart at han ikke fikk fly fra Zürich, og måtte ta tog til
Genève. 

På bakgrunn av det ovennevnte har klager fremsatt krav om standardkompensasjon i
henhold til EU-forordning 261/2004 på 400 euro.

Tjenesteyterne har i det vesentlige anført
Swiss Airlines' flyvning LX1217 fra Oslo til Zürich 13. mai 2018 ble forsinket. Forsinkelsen
skyldtes flyvelederstreik i Marseille og tordenvær i Europa denne dagen, Klager mistet
følgelig sin videreforbindelse. 

Passasjerene godtok togtransport videre til endelig destinasjon Genève. Årsaken til at
klager ble tilbudt videre reise med tog, var portforbudbestemmelser ved både ankomst-
og avreiseflyplassen. 

Swiss Airlines har anført at de ovennevnte forhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet har på dette grunnlag avvist klagers krav om standardkompensasjon.

Nemnda bemerker

Swiss Airlines' flyvning LX1217 fra Oslo til Zürich 13. mai 2018 ble forsinket, og klager
mistet sin videreforbindelse til Genève.

Forsinkelse som fører til at passasjerene kommer mer enn tre timer senere frem til
endelig bestemmelsessted enn etter planlagt ankomsttidspunkt, gis rett til erstatning,
med mindre forsinkelsen skyldtes ekstraordinære forhold som ikke kunne vært unngått
til tross for at alle rimelige tiltak var truffet. Det vises til EU-forordning 261/2004 artikkel 6
jf. artikkel 7 jf. artikkel 5 nr. 3, samt praksis fra EU-domstolen.

Nemnda legger til grunn at forsinkelsen skyldtes flyvelederstreik samt tordenvær i
Mellom-Europa, og viser til fremlagt dokumentasjon. Nemnda mener at forsinkelsen
skyldes ekstraordinære forhold som ikke kunne vært unngått til tross for at alle rimelige
tiltak var truffet. Klager ble omrutet med tog til Genève, da det ikke var fly noen som gikk.

Nemnda kan derfor ikke se at klager har krav på standarderstatning.

Vedtak

Transportklagenemnda - fly anbefaler ikke at klager gis medhold.