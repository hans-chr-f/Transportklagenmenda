Vedtak i Transportklagenemnda - Fly

Sammendrag

Krav om standarderstatning og refusjon av utgifter
grunnet kansellering som følge av pilotstreik.

Dato
24.05.2023

Saksnummer
2022-03151

Tjenesteytere
SAS

Klager har i det vesentlige anført

Klager og hennes to barn skulle reise fra Stavanger til Toronto via København den 7.
juli 2022 med SAS. Den 6. juli ble klager informert om at flyvningen var kansellert, og at
flyselskapet ikke kunne tilby ombooking. Klager har mottatt standarderstatning 600 euro
til seg selv, men ikke for hennes to barn.

Da SAS ikke kunne tilby klager ombooking måtte hun kjøpe nye flybilletter med andre
flyselskap og ta inn på hotell. Hun pådro seg følgende utgifter:

Norwegian Oslo - London: 13 397 NOK
Sofitel London Gatwick:         2 981 NOK
Westjet London - Toronto : 17 097 NOK
Total:                                        33 475 NOK

Dette var det billigste alternativet på den tiden, og alle andre alternativer lå på rundt
kroner 50 000. 

Klager og barna fikk benyttet returbillettene. Klager har mottatt kroner 3 513 for sin
ubenyttede utreisebillett, men ikke for sine barns utreisebilletter. Pris t/r var kroner 7 360
per barn.  Videre har SAS utbetalt 600 euro i standarderstatning til klager, men ikke til
barna hennes. 

Klager krever standarderstatning til barna, samt refusjon av utgifter for til sammen
kroner 33 475.

Tjenesteyterne har i det vesentlige anført

SAS har ikke avgitt uttalelse til nemnda. Til klager har SAS uttalt at de har utbetalt 600
euro til klager.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til
å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3. 
SAS har tross oppfordring ikke avgitt uttalelse til nemnda. Nemnda legger etter dette
klagers anførsler til grunn. 

Kansellering gir grunnlag for standarderstatning etter EU-forordning 261/2004 artikkel
5 og 7 med mindre flyselskapet kan bevise at passasjeren har fått informasjon om
endringen minst 2 uker før planlagt avgangstid. Basert på sakens opplysninger legger
nemnda til grunn at klagers flyvning mellom Stavanger og Toronto ble kansellert mindre
enn 14 dager i forveien. Klager har derfor rett på standarderstatning med 600 euro per
person i henhold til EU-forordning 261/2004 artikkel 5 og 7. 

Klager har videre fremlagt krav om refusjon av utgifter til nye flybilletter. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget med den nye billetten med et annet selskap.

Klager ble ikke tilbudt omruting. Klager har etter nemndas syn derfor krav på refusjon av
utgifter til nye flybilletter med kroner 30 494, og refusjon av utgifter til hotell underveis
på reisen med kroner 2 981.

Nemnda anbefaler etter dette at SAS utbetaler standarderstatning til klagers barn med
600 euro per person, samt refunderer utgifter til nye flybilletter med kroner 30 494, og
hotell med kroner 2 981. Allerede refundert beløp kroner 3 513 kommer til fradrag.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at SAS utbetaler 600 euro til klager for hvert barn,
til sammen 1 200 euro, samt refunderer klagers utgifter til nye flybilletter med kroner
30 494 og hotell med kroner 2 981. Allerede refundert beløp kroner 3 513 kommer til
fradrag.