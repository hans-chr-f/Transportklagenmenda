Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering.

Dato
21.03.2019

Saksnummer
2018-01897

Tjenesteytere
KLM
Transavia Airlines

Klager har i det vesentlige anført

Klager skulle reise med KLMs flyvning KL1184 fra Bergen (BGO) til Amsterdam (AMS) 8.
mai 2018 kl. 06.30, og videre med KL2657 fra Amsterdam til Pisa (PSA) samme dag kl.
12.20. Da klager ankom Bergen lufthavn rundt klokken 05.00 ble hun informert om at
flyvningen fra Amsterdam til Pisa var kansellert. Personalet antydet at flyvningen ville
gå seks timer tidligere, men informasjonen klager fikk var utydelig. Hun har opplyst at
personalet brukte så lang tid på å finne ut hva som hadde skjedd at klager mistet sin
planlagte flyvning fra Bergen til Amsterdam. 

De to passasjerene ble booket om til KL1188 samme dag kl. 14.10, og fra Amsterdam til
Pisa neste dag med KL2556 kl. 06.15. Forsinkelsen medførte at passasjerene mistet sin
forhåndsbetalte hotellovernatting, samt at de pådro seg en ekstrakostnad til transport
til flyplassen 8. mai. På bakgrunn av det ovennevnte har klager fremsatt krav om
standardkompensasjon i henhold til EU-forordning 261/2004 på 400 euro pr. person,
totalt 800 euro for to passasjerer, samt refusjon av ubenyttet hotellovernatting til 139
euro og transport til 74 kroner.

Tjenesteyterne har i det vesentlige anført
Nemnda har i forbindelse med denne saken innhentet tilsvar fra både KLM og Transavia
Airlines. 

KLM har anført: 
Det var Transavia som opererte KL2657 fra Amsterdam til Pisa 8. mai 2018. Det fremgår
av EU-forordningens fortale at "[F]or å sikre en effektiv anvendelse av denne forordning
bør de forpliktelser den fastsette påhvile det luftfartsselskapet som utfører eller har til
hensikt å utføre en flyging, enten med eget luftfartøy, med luftfartøy som leies med eller
uten besetning, eller på enhver annen måte". 

KLM booket om klager til neste ledige flyvning. Krav om standardkompensasjon må
imidlertid rettes mot flyselskapet som skulle utføre flyvningen, Transavia. 

Transavia Airlines har til tross oppfordring ikke avgitt uttalelse til nemnda.

Nemnda bemerker

Klager fikk opplyst at flyvningen KL2657 kl. 12.20 mellom Amsterdam og Pisa var
kansellert. Denne flyvningen ble operert av Transavia Airlines.

Det fremgår av EU-forordningens tolkningsveiledning punkt 2.2.3 at det er det
transporterende luftfartsselskap som er ansvarlig i henhold til forordningen. Nemnda
mener derfor at KLM ikke kan holdes ansvarlig for klagers krav.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Transavia Airlines har ikke inngitt uttalelse til nemnda, til tross for oppfordring om dette.
Klagers fremstilling legges derfor til grunn.
Transavia Airlines har ikke godtgjort at kanselleringen skyldtes ekstraordinære forhold.
Klager har derfor krav på totalt 800 euro for to passasjerer samt transport til 74
kroner. Når det gjelder ubenyttet hotellovernatting til 139 euro, anses dette inkludert i
standarderstatningen, jf. forordningen artikkel 12.

Vedtak

Transportklagenemnda - fly anbefaler at Transavia Airlines betaler til klager totalt 800
euro i standarderstatning, samt utgifter til transport til 74 kroner.