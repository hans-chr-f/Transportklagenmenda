Vedtak i Transportklagenemnda - Fly

Sammendrag

Krav om erstatning for innhold som ble ødelagt og stjålet fra bagasje.

Dato
27.04.2022

Saksnummer
2022-00299

Tjenesteytere
Brussels Airlines

Klager har i det vesentlige anført

Klager reiste med Brussels Airlines fra Roma via Brussel til Oslo den 4. januar 2022.

Klagers bagasje, to kofferter, ble levert 6 dager etter hjemkomst og da viste det seg at
både klær, sprit og parfyme var blitt stjålet fra den ene kofferten. I tillegg hadde det rent
ut olje fra en kanne i den andre kofferten, som ble ødelagt, og måtte kastes. Kofferten
ble kjøpt for noen år siden, og kostet ca.1100 NOK.

Klager krever erstatning for innhold som ble ødelagt og stjålet fra koffert, og har vedlagt
kvitteringer på til sammen 2680 NOK. Klager krever også refundert det hun eventuelt har
betalt for å få sjekket inn bagasjen. 

Klager har blitt tilkjent en erstatning fra sitt forsikringsselskap, men har ikke spesifisert
beløp eller hva som ble dekket.

Tjenesteyterne har i det vesentlige anført
Brussel Airlines viser til at det i deres vilkår, General Conditions of Carriage (art. 8.3.4), er
forklart hva man ikke skal pakke i bagasjen, herunder skjøre gjenstander.
Brussel Airlines har bekreftet at de kun vil erstatte klær og parfyme, og ettersom
dette ble kjøpt i 2021, fratrekkes 10% av kostnaden som var 1688.85 NOK. Totalt vil de
refundere klager 1520 NOK. 

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. luftfartsloven § 10-18 / Montrealkonvensjonen artikkel 17 nr. 2.

Det er akseptert av Brussels Airlines at deler av reisegodset innhold ble skadet / stjålet
mens det var i deres varetekt. Flyselskapet har opplyst at de vil erstatte klær og parfyme
med fratrekk for alder og verdiforringelse tilsvarende 10 prosent og refundere klager
totalt 1520 NOK, men at de ikke vil erstatte den stjålne spritflasken fordi dette er gods
som ikke skulle vært sendt i bagasjen. 

Klager har krevet erstatning for en ødelagt koffert fordi det lakk olje fra en kanne som
lå i kofferten. Nemnda mener at det er klart at flyselskapet ikke er ansvarlig for dette,
da det følger av befordringsreglene at olje er noe som ikke skal sendes i bagasjen, jf
luftfartsloven § 10-19, 1 ledd.

Klager har anført at det ble stjålet klær, parfyme og sprit fra den andre kofferten.
Flyselskapet har erkjent ansvar for dette, men ikke for spritflasken. Nemnda mener at
selv om spritflasker i utgangspunktet ikke er egnet til å sendes med bagasje, så fratar
ikke det selskapet for ansvar for at flasken blir stjålet, ettersom dette ikke faller inn under
unntaket i luftfartsloven § 10-19. Nemnda mener derfor at selskapet også er ansvarlig
også for spritflasken.

Klager har i sin klage til nemnda ikke fremlagt kvitteringer eller annet som dokumenterer
alder og verdi på klær og parfyme. Flyselskapet har akseptert verdi og alder på
gjenstandene, og nemnda mener at klager skal ha NOK 1520 i erstatning for klær og
parfyme. Nemnda legger klagers opplysning om verdien av spritflasken til grunn som
ubestridt, og mener at flyselskapet også skal erstatte kr 581,95 for denne. Samlet har
klager krav på 2 101,95.

Nemnda har merket seg at klager også har fått utbetaling fra sitt forsikringsselskap.
Nemnda understreker at klager ikke skal ha dekket sitt tap to ganger, og dersom beløpet
allerede er betalt til klager fra forsikringsselskapet bortfaller retten til erstatning fra
flyselskapet.

Vedtak

Transportklagenemnda anbefaler at Brussel Airlines utbetaler kr 2 101,95