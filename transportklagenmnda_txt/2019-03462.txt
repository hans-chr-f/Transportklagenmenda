Vedtak i Transportklagenemnda - Fly

Sammendrag

Krav om standardkompensasjon og refusjon av utgifter ved kansellering.
Krav om erstatning for traumatisk opplevelse for barn som reiser alene.

Dato
08.06.2020

Saksnummer
2019-03462

Tjenesteytere
SAS

Klager har i det vesentlige anført

Klager er i dette tilfellet et barn som på reisetidspunktet var ni år og reiste alene. Hun er
i denne saken representert av sin bestemor. Hun hadde billetter med SAS fra Trondheim
(TRD) via Oslo lufthavn (OSL) til London - Heathrow (LHR) 30. juni 2018. Da klager ankom
flyplassen, ble hun informert om at flyet var kansellert, og at de ville gi henne beskjed om
når hun skulle få reise. Klagers foreldre ventet med henne i flere timer på flyplassen før
de ble tilbudt omruting. Til slutt ble de tilbudt reise neste dag, noe som medførte svært
mye stress for barnet og foreldrene. 

Neste dag ble flyvningen fra Oslo til London også forsinket, noe som skapte ytterligere
stress for barnet. Klagers representant har også vist til at hun ved flere anledninger reiste
til flyplassen for å hente barnet. 

På bakgrunn av det ovennevnte har klager fremsatt krav om erstatning for den
stressende situasjonen for barn som reiser alene, samt refusjon av utgifter til parkering
(92) pund og drivstoffutgifter (52 pund).

Tjenesteyterne har i det vesentlige anført
Klagers representant hadde kjøpt en flybillett for sitt barnebarn for reise fra Trondheim
via Oslo lufthavn til London - Heathrow 30. juni 2018. Flyvning SK361 fra Trondheim til
Oslo ble imidlertid kansellert, og passasjeren ble omrutet med SK361 neste dag, 1. juli
2018. Klager har selv forklart at barnebarnet reiste med den nye reiseruten, og dessuten
ble tatt vare på som barn som reiser alene. 

Kanselleringen av SK361 var innenfor SAS' kontroll, og selskapet har imøtekommet
klagers krav om standardkompensasjon på 250 euro. SK881 fra Oslo til London -

Heathrow var forsinket med mindre enn to timer, slik at SAS har avvist klagers krav om
ytterligere erstatning. 

Klagers representant har skrevet hun ventet ved Gatwick lufthavn. Både SK809 den 30.
juni (opprinnelig flyvning) og SK811 den 1. juli (ny flyvning) var planlagt til å ankomme
Heathrow lufthavn. Klager har skrevet at hun hadde parkeringsutgifter tilsvarende 92
pund og drivstoffutgifter til 55 pund. Utgiftene er ikke dokumentert, og vil uansett dekkes
av den utbetalte EU-kompensasjonen. SAS har derfor avvist klagers ytterligere krav.

Nemnda bemerker

SK361 den 30. juni 2018 ble kansellert.

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5. 

SAS har sagt seg villig til å utbetale standarderstatning på 250 euro til klager. Nemnda
anbefaler at flyselskapet utbetaler beløpet dersom det ikke allerede er gjort. Dette
forutsetter imidlertid at klager sender inn nødvendig og forespurt informasjon til SAS.

Klager ble omrutet til SK811 fra Oslo til London den 1. juli 2018. Denne flyvningen
ble forsinket med under to timer. Forsinkelser må overstige tre timer for å berettige
standarderstatning i henhold til EU-forordning 261/2004. Klager har med dette ikke krav
på standarderstatning for denne forsinkelsen.

Som en følge av kanselleringen av SK 361 pådro klager og klagers mor seg ekstrautgifter
til parkering og drivstoff, da det ble flere turer frem og tilbake til flyplassen, både den 30.
juni og 1. juli. Klager har oppgitt følgende beløp: 92 pund i parkeringsutgifter og 55 pund
til drivstoff.

Etter EU-forordningens artikkel 12 og lang nemndspraksis skal standarderstatning etter
forordningen trekkes fra erstatning på annet grunnlag. Passasjeren har således alltid
krav på å få utbetalt standarderstatningen dersom vilkårene er til stede for dette. Har
passasjeren også rett til erstatning på annet grunnlag, og denne erstatning overstiger
standarderstatningen, kommer standarderstatningen til fradrag. Utgiftene til parkering
og drivstoff er ikke dokumentert med kvitteringer. Samlet overstiger de uansett ikke
standarderstatningen. Nemnda kan med dette ikke anbefale at klager får utbetalt
ytterligere i denne sammenheng.

Slik nemnda oppfatter saken har klager også fremsatt et krav på kompensasjon for tort
og svie, da opplevelsen og behandlingen var traumatiserende og stressende. Klager
betalte mye for billetten, og forventet da en bedre kvalitet på reisen og behandlingen
under hendelsesforløpet.  

Nemndas flertall - leder og bransjerepresentantene har forståelse for klagers
opplevelse av situasjonen. Hverken EU-forordningen, luftfartsloven § 10-20 eller
Montrealkonvensjonen har imidlertid regler om dekning av denne typen tap. I norsk
erstatningsrett er regelen at ikke-økonomisk tap ikke har erstatningsrettslig vern med
mindre det finnes en særskilt hjemmel for dette. Flertallet er av den klare oppfatning at
en slik hjemmel ikke foreligger i dette tilfellet.

Forbrukerrepresentantene mener at det er hjemmel for å ta stilling til krav om ikke-
økonomisk tap og ulemper, men finner i denne saken at det ikke foreligger tilstrekkelig
grunnlag for et slikt krav.

Nemndas konklusjon er etter dette at SAS anbefales å utbetale 250 euro som allerede
tilbudt. Nemnda kan imidlertid ikke anbefale at klager gis medhold utover dette.

Vedtak

Transportklagenemnda-fly anbefaler ikke at klager gis medhold.