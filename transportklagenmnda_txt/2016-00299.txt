Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
28.11.2016

Saksnummer
2016-00299

Tjenesteytere
Norwegian

Klager har i det vesentlige anført

Klager skulle reist fra Kristiansand til Vilnius via Oslo den 10. september 2015 kl.18.00. 

Flyvningen fra Kristiansand ble forsinket, noe som medførte at klager ikke rakk
videreforbindelsen til fra Oslo til Vilnius. Klager ble da ombooket med Air Baltic neste
dag, noe som resulterte i at klager ble 18 timer forsinket ved ankomst til den endelige
destinasjonen. 

Klager krever standarderstatning i henhold til EU-forordning 261/2004. Klagerne krever
også kompensasjon for tap av reisedøgn med til sammen 6 750 kroner.

Tjenesteyterne har i det vesentlige anført
Flyvningen med DY277 fra Kristiansand til Oslo den 10.september, ble forsinket med 33
minutter som følge av restriksjoner på flyplassen på tidligere avganger fra Dublin. 

DY1363 fra Dublin til Oslo ble forsinket ved avreise med 15 minutter grunnet at
flyvemaskinen måtte vente på å få fylle drivstoff, da det var kø på rullebanen. Avgangen
var ytterligere 10 minutter forsinket, noe som skyldtes restriksjoner på Dublin flyplass.
Dette er forhold som er utenfor flyselskapets kontroll, og ikke noe Norwegian verken
kunne forutse eller motvirke. Det vises til dokumentasjon fra Movement Log.

Klager mistet sin videre forbindelse til Vilnius grunnet forsinkelsen, og Norwegian booket
billetter med Baltic Air. 

I EU-forordning 261/2004 står det følgende:

På samme måte som under Montreal-konvensjonen bør luftfartsselskapenes
forpliktelser være begrenset eller bortfalle i tilfeller der en hendelse er forårsaket av
ekstraordinære omstendigheter som ikke kunne vært unngått selv om alle rimelige
tiltak var truffet. Slike omstendigheter kan særlig inntreffe i tilfeller med politisk
ustabilitet, værforhold som gjør det umulig å gjennomføre den berørte flygingen,
sikkerhetsrisiko, uforutsette mangler ved flysikkerheten og streiker som påvirker driften
til det transporterende luftfartsselskapet.

I henhold til dom C-402/07 i EU domstolen (Sturgeon), er flyselskapene unntatt fra
videre kompensasjon hvis forsinkelsen er under tre timer eller årsaken til forsinkelsen
er ekstraordinære omstendigheter utenfor flyselskapets kontroll som forhindrer
flyvningen. En omstendighet som er utenfor Norwegians kontroll er hendelser som ikke
er forårsaket av en handling eller unnlatelse fra flyselskapet.

Da forsinkelsen skyldtes omstendigheter på flyplassen, som Norwegian ikke kunne
påvirke, faller forsinkelsen inn under ekstraordinære omstendigheter utenfor
flyselskapets kontroll og innflytelse, og retten til kompensasjon bortfaller. 

Norwegian kan på grunnlag av overnevnte ikke imøtekomme klagers krav om
standarderstatning. 

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Nemnda viser til EU-forordning 261/2004 artikkel 6 jf. artikkel 7, jf. artikkel 5, jf. EU-
domstolens avgjørelser i sak Sturgeon-Condor av 19. november 2009 og i sak Nelson
m.fl. av 23. oktober 2012.  

Norwegian har opplyst at forsinkelsen skyldtes restriksjoner på flyplassen på tidligere
avgang fra Dublin. Det er vedlagt movement log som viser GF og AM10. Norwegian
opplyser at GF står for fueling/defueling og at AM står for restrictions at airport of dep.
with/without AMF. Norwegian opplyser at de måtte vente på å fylle drivstoff fordi det
var kø på rullebanen. Norwegian gir ingen nærmere forklaring på restriksjonene på
flyplassen.

Klagerne har opplyst at de bare manglet noen få minutter på å rekke flygningen fra Oslo.
Norwegian har ikke kommentert dette.

Nemnda er etter en samlet vurdering av den oppfatning at Norwegian ikke har godtgjort
at forsinkelsen fra Kristiansand, som førte til at klagerne ikke rakk sin videreforbindelse,
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Forsinkelsen gir etter dette rett til en standarderstatning
på 250 euro per person. Nemnda anbefaler at Norwegian utbetaler erstatningen. I
standarderstatningen inngår kompensasjon for tapte ferie, jf. forordningen artikkel 12.

Vedtak

Transportklagenemnda-fly anbefaler at Norwegian utbetaler en standarderstatning på
250 euro per person.