Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
20.06.2014

Saksnummer
1003/13F

Tjenesteyter
Norwegian Air Shuttle ASA

Krav om standarderstatning grunnet kansellering.

Klager har i det vesentlige anført:

Klager skulle reise fra Kristiansand til Ålesund via Oslo den 24. november 2013 kl. 20:45. Kl.
15:00 avreisedagen fikk klager sms om at DY283 fra Kristiansand til Oslo var kansellert. Da
det ikke var andre ledige fly ledige, måtte han ta seg til Oslo på egen hånd for å rekke sin
videreforbindelse til Ålesund samme kveld.

Klager mener en teknisk feil på et fly må ligge innenfor flyselskapets kontroll.

Klager krever standarderstatning 250 euro i henhold til EU-forordning 261/2004.

Norwegian har i det vesentlige anført:

DY283 ble kansellert grunnet omrotering av flyparken som følge av at fire flymaskiner måtte
tas ut av drift den dagen på grunn av ulike tekniske feil. Det vises til fremlagt logg.

Det ble satt opp buss på strekningen. Da klager valgte ikke å benytte seg av dette tilbudet er
hans flybillett på denne strekningen refundert.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Dom C-549/07, Wallentin-Hermann v Alitalia, prøver å definere ekstraordinære
omstendigheter, og i henhold til dommen kan tekniske problemer som oppdages under
vedlikehold ikke defineres som ekstraordinære omstendigheter. I dette tilfellet ble feilen
oppdaget under drift. Videre fremkommer det at man ikke kan utelukke at tekniske feil
utgjør ekstraordinære omstendigheter dersom den stammer fra hendelser som er utenfor
flyselskapets normale virksomhet og ligger utenfor deres faktiske kontroll. Hendelser som ikke
er en del av Norwegians normale virksomhet er hendelser som ikke forekommer gjentagende
ved drift av flymaskinen.

På grunnlag av ovennevnte kan Norwegian ikke imøtekomme klagers krav.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Norwegian har opplyst at avgangen ble kansellert pga. omrotering av flyparken grunnet fire
flymaskiner som måtte tas ut av drift denne dagen på grunn av ulike tekniske feil.

Norwegian har ikke gitt nærmere opplysninger om disse feilene eller dokumentert disse.
Norwegian har følgelig ikke godtgjort at innstillingen av DY283 skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Kanselleringen gir således rett til en standarderstatning på 250 euro per person.

Vedtak:

Transportklagenemnda - fly anbefaler at Norwegian utbetaler en standarderstatning på 250
euro.

Vedtaket var enstemmig.