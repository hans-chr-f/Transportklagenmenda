Vedtak i Transportklagenemnda
- Kollektivreiser

Sammendrag

Krav om frafall av kontrollgebyr.

Dato
11.02.2021

Saksnummer
2020-03762

Tjenesteytere
AtB AS

Klager har i det vesentlige anført

Klager ble ilagt gebyr på bussen fra Strindheim til Lade idrettsanlegg den 09. desember
2020. Klager har anført at dette skyldes at kortleseren på holdeplassen ikke fungerte, og
at hun derfor var nødt til å ta bussen uten å ha fått skannet reisekortet sitt. Klager har
forklart at hun skulle rekke en tannlegetime, og derfor ikke hadde mulighet til å gå til
andre holdeplasser eller finne andre måter å betale for reisen.

Klager fikk beskjed av kontrolløren om at hun ikke trengte å betale gebyret dersom
kortleseren faktisk ikke fungerte. Klager har vist til Ruters regler, hvor det fremgår at man
ikke skal bli ilagt gebyr dersom billettautomat eller kortleser er i ustand, og det ikke er
mulig å skaffe gyldig billett på en annen måte i løpet av reisen.

Klager krever at gebyret frafalles.

Tjenesteyterne har i det vesentlige anført
I forbindelse med innføring av ny rutestruktur i Trondheim, gikk AtB over til åpen
billettering. Dette innebærer at den reisende kan gå om bord i b ussen uten å registrere/
validere eller vise frem billett for sjåfør, så lenge billetten er kjøpt/aktivert før påstigning.
Dersom man ikke kan fremvise gyldig billett ved kontroll ilegges tilleggsgebyr.

Klager har vist til et regelverk hos Ruter. AtB antar at det er samme regelverk som er å
finne under AtBs transportvedtekter under punkt 6.5. Her fremgår det at det er AtBs
ansvar at billettutstyret er i drift, og at dersom det er vesentlige feil på disse systemene,
så skal det ikke utstedes tilleggsavgift for manglende billett som følge av dette.
AtB kan i dette tilfellet bekrefte at billettleseren ved Strindheim 3 ikke fungerte i det
aktuelle tidsrommet. AtB understreker at punkt 6.5 kun gjelder dersom det er større
deler av billettutstyret som er ute av drift, og at det ikke er mulig å validere/kjøpe billett
på annen måte. I dette tilfellet var det en validator på andre siden av veien, knappe 45
meter unna. I tillegg er det mulig å kjøpe enkeltbillett via Mobillett eller SMS. Strindheim
er videre et av Trondheims største knutepunkt og betjenes av 10 ulike busslinjer. To av
disse busslinjene er metrolinjer, som har særdeles god frekvens på avgangstidene.

AtB kan ikke se at klager har gjort andre forsøk på å skaffe seg gyldig billett for reisen.
Selv om en billettmaskin ikke fungerer, fratar ikke dette den reisende å ha gyldig billett
når det er mulig å validere billetten på billettmaskinen rett over veien.

AtB påpeker at dersom man benytter seg av en tjeneste som koster penger, må man
betale for denne så langt det lar seg gjøre.

AtB ser ingen grunn til frafall av gebyr.

Nemnda bemerker

Klager ble ilagt gebyr på bussen den 09. desember 2020 fordi hun ikke kunne fremvise
gyldig billett ved kontroll.

Innledningsvis vil nemnda bemerke at Ruters regelverk ikke har betydning for saken, da
Ruter kun operer i Oslo og deler av Viken.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Spørsmålet blir om gebyret kan frafalles ettersom validatoren på holdeplassen var ute av
drift. 

Det følger av AtBs transportvedtekter pkt. 6.5 at AtB er ansvarlig for at billettutstyret er i
drift. 

AtB har bekreftet at valdiatoren var ute av drift på det aktuelle tidspunktet. AtB har vist til
at punkt 6.5 kun gjelder dersom det er større deler av billettutstyret som er ute av drift,
og at det ikke er mulig å validere/kjøpe billett på annen måte. 

Nemnda kan ikke se at AtBs forståelse av vedtektene fremgår klart av ordlyden. Det
følger av ordlyden i pkt. 6.5. første ledd at dersom utstyret er ute av drift, vil det ikke bli
ilagt tilleggsavgift. Etter nemndas syn er AtB nærmest til å bære ansvaret for teknisk svikt
ved sitt eget utstyr. Dersom AtB forståelse skal legges til grunn, bør dette fremgå klarere
av vedtektene.

Vedtak

Transportklagenemnda - Kollektiv anbefaler at klager gis medhold.