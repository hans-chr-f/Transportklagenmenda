Vedtak i Pakkereisenemnda

Sammendrag

Krav om prisavslag pga. få solsenger og at andre enn
hotellets gjester hadde tilgang til hotellets basseng.

Dato
01.06.2016

Saksnummer
266/15P

Tjenesteyter
Lilleput Reiser

Saken gjelder:

Krav om prisavslag pga. få solsenger og at andre enn hotellets gjester hadde tilgang til
hotellets basseng.

Klager har i det vesentlige anført:

Klager bestilte en ferie for to med innkvartering i en 2-romsleilighet på Taletos Apartment i
Stoupa, Peloponnesos, Hellas i perioden 15.08.15 - 29.08.15.

Klager bestilte innkvartering på dette leilighetshotellet fordi det hadde svømmebasseng. Det
var slått opp plakater med tilgang til basseng/solsenger dersom man kjøpte noe i hotellets
bassengbar. De første dagene var det bare noen få ekstra gjester som ikke bodde på hotellet,
men den 22. august sendte klager en mail til Lilleput Reiser om at det de siste dagene hadde
vært det en invasjon av engelske turister som bor på hotell uten basseng. Dagen før hadde
det vært 17 personer med voksne og barn, noe som førte til at det ble problematisk med plass
i bassenget, bråk, hopping/stuping og ingen ledige solsenger.

De 4 solsengene som hotellet skriver ble reservert til klager, var satt opp mot et rekkverk
utenfor leilighet 7 og ikke utenfor klagers som hadde leilighet 2. Disse solsengene ble tatt
frem av de som hadde bruk for solseng. Klager brukte de en gang, ellers hadde alle tilgang til
å benytte disse solsengene.

Klager har ikke tidligere opplevd at gjester fra hotell uten basseng har fått kommet inn på
hotellets områder. Hadde de visst det, hadde de aldri bestilt opphold på Taletos.

Klager var heller ikke fornøyde med en utflukt de deltok på da det ikke var noe å ta seg til i
den byen de reiste til, bortsett fra tavernaer. Det var ingen lokale håndarbeider å få kjøpt og
der disse ble solgt, stoppet ikke bussen.

Klager krever kompensasjon.

Det vises for øvrig til klagers brev.

Lilleput Reiser har i det vesentlige anført:

Hotellet vedkjenner at de ved enkelte anledninger og spesielt i august, har invitert inn briter
til svømmebassenget. Det er langt fra uvanlig at hotell gjør det. Når man bor på hotell, så må
man forvente at det kan være mennesker der som ikke oppfører seg i tråd med slik en selv
ønsker det. I siste halvdelen av august har «hele Hellas» ferie, og da vil det alltid være mange
mennesker omkring.

Hotellet viser til at de reserverte 4 solsenger til klager da de skulle få besøk av deres datter
og barnebarn. Hotellet hadde 35 gjester og 18 solsenger. Hotellet tilbød seg også å reservere
en spesiell plass rundt bassenget til klager og hans familie. Dette var noe de vanligvis ikke
praktiserte, men for å få klager tilfreds, gjorde de et unntak.

Det bodde 8 engelskmenn på hotellet og de inviterte noen venner til Taletos Apartment. Ifølge
gresk regelverk, kan andre enn de som bor på hotellet benytte hotellets utendørsområder.

Lilleput Reiser beklager at klager har hatt en utrivelig ferie og at utflukten heller ikke var som
forventet.

Lilleput Reiser beklager at de ikke synes forholdene gir grunnlag for refusjon.

Det vises for øvrig til brev fra Lilleput Reiser.

Nemnda bemerker:

En pakkereise er mangelfull når den avviker fra det som er avtalt eller forutsatt i avtalen,
jf. pakkereiseloven § 6-1. Avtalen omfatter pakkereisen slik den fremkommer av bestilling
og bekreftelse, opplysninger inntatt i turarrangørens katalog m.v., jf. alminnelige vilkår for
pakkereiser pkt. 2.

Mangler gir grunnlag for et forholdsmessig prisavslag med mindre de avhjelpes innen rimelig
tid og uten vesentlig ulempe for de reisende, jf. pakkereiseloven § 6-2.

Nemnda har forståelse for at det er lite hyggelig med et fullt bassengområde når de som
kanskje gjør mest av seg ikke en gang er gjester på hotellet, men kommer fra omkringliggende
hoteller uten basseng. Det er imidlertid hotelledelsen som bestemmer hvem som kan
få tilgang til bassengområdet. Nemnda kan vanskelig se at dette utgjør en mangel i
pakkereiselovens forstand. Det gjør heller ikke et turarrangement med et innhold man ikke er
fornøyd med. Etter dette kan nemnda ikke se at klageren har krav på prisavslag.

Vedtak:

Pakkereisenemnda kan ikke anbefale at det blir gitt prisavslag i dette tilfellet.

Vedtaket er enstemmig.