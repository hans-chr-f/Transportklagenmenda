Vedtak i Transportklagenemnda
- Kollektivreiser

Sammendrag

Krav om frafall av gebyr - manglende gyldig billett

Dato
14.04.2021

Saksnummer
2021-00139

Tjenesteytere
Ruter

Klager har i det vesentlige anført

Klager ble ilagt gebyr 10. januar 2021. Klager anfører at han kjøpte periodebillett
for student den 7. januar 2021. Han anfører videre at billetten ble kjøpt og aktivert
umiddelbart på en kortleser. Klager forklarer at ca. 20 sekunder etter kjøpet ble
kjøpesummen av ukjent grunn trukket tilbake av Ruter. Klager viser til vedlegg vedlagt
klagen som viser tidspunktene for kjøp og tilbakeføring. 

Etter at klager har mottatt Ruter sitt tilsvar i saken legger han til at han ikke kan se at
tilsvaret tar skikkelig stilling til hans dokumentasjon og klage. Han mener at det ikke
tas stilling til at kjøpssummen ble betalt 7. januar 2021, periodebilletten ble aktivert og
kjøpssummen av ukjent grunn ble returnert til Ruter. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr 10. januar 2021 fordi han ikke kunne fremvise gyldig billett under
billettkontrollen, da han ikke hadde gyldig billett i reisekortet. Klager har gjort forsøk på å
kjøpe billett, men det har blitt avvist. 

Når man har kjøpt billett må denne billetten aktiveres på en kortleser. Dersom det
er noe feil med billetten, at den har gått ut eller om det ikke er noen billett i kortet vil
kortleseren avgi en kort brummelyd og displayet vil lyse rødt. Klager skulle ved avlesning
sett at det ikke var noen billett i reisekortet. 

Billetten må alltid aktiveres før man går ombord. 

Etter at Ruter har mottatt klagers kommentar i saken legger Ruter til at det ikke ble lagt
noen billett i kortet. Det ble tatt en reservasjon som ble løst opp med en gang. Når man
har kjøpt en billett må man aktivere denne på en kortleser etter kjøpet. Billetten starter
ikke opp før dette er gjort, og det ble ikke gjort. Ruter presiserer at dersom klager hadde
lest av kortet ville det kommet en brummelyd og et rødt lys som hadde opplyst klager
om at det ikke var noen billett i reisekortet. 

På bakgrunn av dette ser Ruter ingen grunn til å endre sitt standpunkt i denne saken.

Nemnda bemerker

Klager ble ilagt gebyr 10. januar 2021 fordi han ikke kunne fremvise gyldig billett under
billettkontrollen. 

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. 

Det er den reisendes ansvar å sørge for gyldig billett ved reise med kollektiv transport. 

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater eller
lastes ned og bekreftes i mobilappen. Klager har gjort forsøk på kjøp av billett, men det
har av en grunn blitt avvist. Ved kjøpt billett på reisekort må denne aktiveres på kortleser.
Er det noe feil på billetten, om den har gått ut eller om det ikke er billett i kortet, vil
maskinen varsle om dette. Dersom klager hadde forsøkt å aktivere, ville han sett at det
ikke var billett i reisekortet.

Vedtak

Transportklagenemnda for kollektivtransport finner ikke å kunne anbefale at klager gis
medhold.