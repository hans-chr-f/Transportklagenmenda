Vedtak i Transportklagenemnda - Fly

Sammendrag

Krav om refusjon av taxiutgifter ved forsinkelse.

Dato
20.06.2018

Saksnummer
2017-02894

Tjenesteytere
Norwegian

Klager har i det vesentlige anført

Klager reiste med Norwegians flyvning DY1453 fra Bordeaux (BOD) til Oslo lufthavn (OSL)
15. oktober 2017 kl. 19.20. Planlagt ankomsttid var kl. 22.05. Flyvningen ble forsinket
med to timer og 45 minutter, og klagerne måtte ta taxi til sine hjemsteder til totalt kroner
17 275. De reisende hadde også utgifter til mat til kroner 3 057. 

Klager har fremsatt krav om at Norwegian redegjør nærmere for årsaken til forsinkelsen.

Tjenesteyterne har i det vesentlige anført
Norwegians flyvning DY1453 fra Bordeaux til Oslo 15. oktober 2017 ble forsinket med to
timer og 38 minutter. 

Det følger av EU-domstolens avgjørelse i C-402/07 at flyselskapene er unntatt fra videre
kompensasjon hvis forsinkelsen er under tre timer. Da forsinkelsen i dette tilfellet ikke
overstiger tre timer, har klager således ikke krav på standardkompensasjon. 

Norwegian har allerede refundert klagers utgifter til mat til kroner 3 057. 

Selskapet avviser på ovennevnte grunnlag klagers krav.

Nemnda bemerker

Norwegians flyvning DY1453 fra Bordeaux til Oslo 15. oktober 2017 ble forsinket med
to timer og 38 minutter, og landet kl. 00.45. Klager krever en utfyllende beskrivelse av
årsaken til forsinkelsen, da de har krevd utgiftene til taxi for seg og sitt reisefølge på
totalt kroner 17 275 dekket av sin reiseforsikring.

Norwegian har redegjort for årsaken til forsinkelsen. I henhold til vedlagt dokumentasjon
skyldtes forsinkelsen tekniske problemer.

Slik nemnda forstår klagen, er klager blitt tilkjent erstatning via sin reiseforsikring mot at
Norwegian utdyper årsaken til forsinkelsen. Klager har dermed ikke godtgjort et tap.

Vedtak

Transportklagenemnda - fly anbefaler ikke at klager gis medhold.