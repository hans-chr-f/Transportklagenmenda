Vedtak i Transportklagenemnda - Fly

Sammendrag

Krav om erstatning grunnet dårlig benplass om bord.

Dato
01.11.2011

Saksnummer
188/11F

Tjenesteyter
Ving Norge AS

Krav om erstatning grunnet dårlig benplass om bord.

Klager har i det vesentlige anført:

Klager skulle reise fra Oslo til Antalya den 19. mars 2011 med Freebird Airlines, bestilt
gjennom Ving Norge AS.

Setene om bord hadde liten benplass som medførte at klager tilbragte første ferieuken med
ryggsmerter.

Klager mener Ving Norge burde opplyst om at denne flytypen har liten benplass.

Klager krever erstattet reisens halve verdi, NOK 1 158.

Ving Norge har i det vesentlige anført:

Flytypen klager reiste med, Airbus A-320, er helt ny og i tråd med internasjonal standard.
Flytypen er godkjent i henhold til kravene for denne maskinen.

Ving Norge beklager at reisen ikke ble som forventet, men kan ikke se at forholdet berettiger
prisavslag og kan derfor ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flyet med den
aktuelle seteplassering er godkjent av norske myndigheter for bruk på denne type flygninger.
Selv om benplassen synes mindre enn det som er angitt som vanlig på økonomiklasse, kan
ikke nemnda se at plassen er så liten at Ving kan lastes for ikke å ha opplyst om dette.

Nemnda finner ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines