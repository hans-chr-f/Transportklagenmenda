Vedtak i Transportklagenemnda - Fly

Sammendrag

Krav om erstatning av ødelagt barnevogn.

Dato
01.11.2011

Saksnummer
133/11F

Tjenesteyter
Norwegian Air Shuttle ASA

Krav om erstatning av ødelagt barnevogn.

Klager har i det vesentlige anført:

Klager skulle reise fra Kristiansand til Oslo 25. november 2010 kl. 09:25.

Under denne reisen ble den innsjekkede barnevognen ødelagt. Vogna ble pakket og sendt
som spesialbagasje etter anvisning ved Kjevik Lufthavn, men ved ankomst Gardermoen var
venstre framhjul brukket.

Vognen kan ikke brukes eller repareres

Norwegian fraskriver seg alt ansvar da de hevder vognen skulle vært pakket i
spesialemballasje.

Klager krever erstatning på kr 7.447. Da Norwegian verken påpekte mangler ved emballasjen
eller stilte hard emballasje til rådighet ved innsjekk på Kjevik Lufthavn, mener klagerne at
kravet er i henhold til gjeldene nasjonale og internasjonale lover og regler for flyselskapenes
ansvar for erstatning ved skade på innsjekket bagasje.

Norwegian har i det vesentlige anført:

Under Norwegians vilkår står det at bl.a. barnevogner ikke er egnet for flytransport, og derfor
må pakkes slik at de ikke blir skadet.

Norwegian godkjenner kun Prampack som emballasje for barnevogner.

Det er passasjerenes eget ansvar å sørge for at reisegods pakkes slik at det tåler normal
bagasjehåndtering.

Norwegian kan ikke imøtekomme klagers krav. Det vises for øvrig til Norwegians brev.

Nemnda bemerker:

Flyklagenemnda har behandlet flere klager mot Norwegian med krav om erstatning for skade
på barnevogn under flytransport. Nemnda har ikke mottatt tilsvarende klager mot andre
flyselskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

Nemnda har vurdert partenes anførsler i denne saken, og finner ikke grunnlag for å avvike
tidligere avgjørelser.

Nemndas flertall, lederen og forbrukernes representanter, anbefaler at Norwegian
erstatter klagernes utgifter til ny barnevogn. Tapet må dokumenteres med kvittering
for kjøp av ny barnevogn. For så vidt angår beløpets størrelse, bemerker flertallet at
erstatningen ved totalskade i utgangspunktet må baseres på gjenanskaffelsesverdien
- det beløp skadelidte må betale for å skaffe seg en ny ting av samme art. Skadelidte
skal på den annen side ikke tjene på skaden, og det må derfor gjøres fradrag for den
slitasje og verdiforringelse ellers som bruken av den skadede gjenstand har medført.
Det er etter flertallets vurdering ikke sannsynliggjort at det er grunnlag for fradrag i
dette tilfellet.

Nemndas mindretall, flyselskapenes representanter, er av den oppfatning at klagerne
ikke har rett til erstatning da vognen ikke var pakket forsvarlig.

På bakgrunn av flertallets vurdering traff nemnda slikt

Vedtak:

Flyklagenemnda anbefaler at Norwegian erstatter klagernes dokumenterte utgifter til ny
barnevogn.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Gøril Volden Berg, Widerøe's Flyveselskap AS

Olav Grøttland, SAS