Vedtak i Transportklagenemnda - Fly

Sammendrag

Krav om erstatning av stjålet bagasje.

Dato
15.09.2011

Saksnummer
456/10F

Tjenesteyter
SAS

Krav om erstatning av stjålet bagasje.

Klager har i det vesentlige anført:

Da klager ankom Oslo fra København 30. september 2010 meldte hun bagasjen sin savnet.

Da hun mottok kofferten den 4. oktober oppdaget hun at flere eiendeler var stjålet, total verdi
NOK 11 918. Flere av gjenstandene har høy affeksjonsverdi for klager.

PIR rapporten viser at kofferten har vært på følgende rute: København-Mallorca-Oslo-
København-Oslo.

Klagers reiserute var: København-Oslo.

Klager krever erstattet NOK 11 918, det vises til klagers brev over alle gjenstandene som ble
stjålet.

SAS har i det vesentlige anført:

Klager krever erstattet flere verdigjenstander som gull- og sølvsmykker, samt et
diamantarmbånd.

Klager bestilte sin reise via SAS nettside. Det fremgår i reisevilkårene at innsjekket bagasje ikke
skal inneholde slike gjenstander.

Dersom gjenstandene har en svart stor affeksjonsverdi for klager burde hun brakt de med seg
i håndbagasjen eller i lommer på klær.

SAS har dekket klagers utgifter i forbindelse med forsinkelsen NOK 1264. De har også
refundert en stjålet bok til verdi av NOK 269.

SAS kan ikke imøtekomme klagers krav utover dette.

Nemnda bemerker:

Flyselskapet er i henhold til luftfartsloven § 10-18 ansvarlig for tap som følge av at innsjekket
bagasje blir skadd eller går helt eller delvis tapt som følge av hendelser under lufttransport.

Bestemmelsen omfatter etter nemndas vurdering i første rekke skadet og bortkommet
bagasje.

Flyselskapet kan likevel bli ansvarlig ved tyveri dersom selskapet ved manglende
sikkerhetsforanstaltninger eller lignende kan lastes for at tyveriet har funnet sted.

Nemnda er etter en samlet vurdering av den oppfatning at SAS ikke er ansvarlig for klagers
tap. Det er ikke opplysninger som tilsier at SAS kan bebreides i sakens anledning. Nemnda
viser videre til at klager har oppbevart gjenstander i bagasjen i strid med SAS' vilkår.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Linda Olsen, Norwegian Air Shuttle ASA

Edith Lundem Jakobsen, Lufthansa German Airlines