Vedtak i Transportklagenemnda - Fly

Sammendrag

Krav om refusjon av flybilletter og bonuspoeng ved dobbeltbestilling av flybilletter.

Dato
26.11.2019

Saksnummer
2019-01606

Tjenesteytere
Norwegian Air Shuttle

Klager har i det vesentlige anført

Den 8. august 2018 bestilte klager flybilletter for seg selv, sin kone og parets hund
for reise fra Oslo lufthavn (OSL) til Nice (NCE) tur/retur med utreise 3. oktober 2018.
Klager forsøkte for første gang å benytte seg av oppsparte CashPoints til delbetaling,
men da han ikke fikk hentet ut sin kones CashPoints, slettet han i løpet av tre minutter
bestillingen som kun var notert i hans navn. På PC-en fikk han beskjed om at dette var i
orden, og han ringte dessuten til kundeservice som kunne bekreftet at han ikke hadde
blitt belastet. Deretter bestilte klager reise for begge passasjerer, og fikk billetter tilsendt
i løpet av 20 minutter. Denne reisen fikk referansenummer KAZ5LD. Andre billetter ble
ikke mottatt. 

Da klager mottok faktura fra Bank Norwegian med betalingsfrist 15. september, så han
at han også var belastet for en reise med referanse K5UYVS. Denne var ikke å finne på
klagers personlige sider hos Norwegian. Han tok først kontakt med banken, og deretter
med kundeservice hos Norwegian. Her fikk han imidlertid ikke svar på sine spørsmål.
På bakgrunn av det ovennevnte har klager fremsatt krav om refusjon av det feilaktige
belastede beløpet på kroner 1 199 og 867 CashPoints.

Tjenesteyterne har i det vesentlige anført
Det fremgår av klagen at klager mener at billettene med referanse K5UYVS aldri ble
bekreftet eller bestilt, og han har vist til at han kun undersøkte bestillingen. Det fremgår
videre at klager ikke har fått tilsendt bekreftelse for denne bestillingen. 

Når en kunde bestiller billetter på Norwegians hjemmeside må flere steg fullføres før
bestillingen bekreftes. Blant annet må passasjeren bekrefte at han eller hun har lest og
forstått selskapets vilkår. Informasjon for betaling og bekreftelse av bestillingen må også
foretas. Det er først når bestillingen er fullført at passasjeren mottar referansenummer
og reisedokumenter på e-post. Ved undersøkelse av priser og tilgjengelighet er det ikke
nødvendig å fullføre en bestilling. 

I dette tilfellet har klager bekreftet at han har lest og forstått Norwegian vilkår, og han
har lagt inn sin bankinformasjon og bekreftet bestillingen. Klager har følgelig fullført en
bestillingsprosess. Det fremgår videre av Norwegians interne bookingsystem at billettene
i bookingreferanse K5UYVS ble bestilt via klagers kundeprofil, som for øvrig ble benyttet
til å bestille billettene i KAZ5LD. Bekreftelse på bestillingene er sendt til den samme
e-postadressen. Bestillingene ble gjort henholdsvis kl. 18.46 og 20.13 samme dag, 8.
august 2018. 

Ved bestilling av reise via kundeprofil vil reisen være tilgjengelig i profilen, og fremtidige
reiser vil vises ved å logge inn. Dette tilsier at når klager logget seg inn for andre gang
samme dag for å bestille billetter, hadde han tilgang til å se at billettene i K5UYVS var
bestilt. 

Norwegian opplever at noen passasjerer bestiller flere billetter på samme avgang av
ulike årsaker. For å kunne hjelpe kundene i slike tilfeller må kunden ta kontakt med
kundesenteret snarest. Klager valgte å kontakte Norwegian via skjema på nett, hvor han
fikk følgende melding: 

"En dubbelbokning måste avbokas innan resan genomförande, på bokningsnummer
K5UYVS, där du är ensam registrerad som resenär har du fortfarande möjlighet att
avboka. Detta måste göras innan den 1 november 2018 kl 13.15 och belopp för returen
kan återbetalas. Har du inte möjlighet att återkomma innan kl 20 idag, 31 oktober
2018 för bekräftelse angående avbokning genom att svara på denna epost, kontakta
oss enligt ovan. Ha båda bokningnummer tillhands och avboka endast den där du är
ensam registrerad, dvs K5UYVS. De fel som görs vid beställningar på nätet är dessvärre
inte återbetalningsbara enligt våra regler och villkor. Av den anledningen kan vi inte
tillmötesgå önskan om återbetalning av övrig kostnad". 

Klager responderte ikke i henhold til fristene gitt av kundeservice og refusjon av
billettene i K5UYVS ble derfor ikke gjennomført. På bakgrunn av det ovennevnte har
Norwegian avvist klagers refusjonskrav.

Nemnda bemerker

Klagers bestilling med referanse K5UYVS var en feilbestilling fra klagers side. 

Nemnda mener at klager selv må være ansvarlig for denne bestillingen. Lavprisbilletter
kan i henhold til Norwegians vilkår kostnadsfritt avbestilles i inntil fire timer etter
bestilling. Det fremgår av fremlagt utskrift fra Norwegians systemer at e-post med
bookingreferanse K5UYVS ble sendt til hans e-post samme dag som bestillingen ble gjort,
det vil si 8. august 2018. At klager først oppdaget dette tre uker senere, må han selv bære
ansvaret for.   

Klager kontaktet Norwegian da han ble klar over feilbestillingen. Blant annet sendte han
e-post til Norwegian den 21. september 2018.

Klager fikk svar fra Norwegian i e-post av 31. oktober 2018 (vedlagt av klager som
vedlegg DY C og D), der det blant annet fremgår følgende:

"En dubbelbokning måste avbokas innan resan genomförande, på bokningsnummer
K5UYVS, där du är ensam registrerad som resenär har du fortfarande möjlighet att
avboka. Detta måste göras innan den 1 november 2018 kl 13.15 och belopp för returen
kan återbetalas. Har du inte möjlighet att återkomma innan kl 20 idag, 31 oktober
2018 för bekräftelse angående avbokning genom att svara på denna epost, kontakta
oss enligt ovan. Ha båda bokningnummer tillhands och avboka endast den där du är
ensam registrerad, dvs K5UYVS. De fel som görs vid beställningar på nätet är dessvärre
inte återbetalningsbara enligt våra regler och villkor. Av den anledningen kan vi inte
tillmötesgå önskan om återbetalning av övrig kostnad". 

Klager fikk altså en ny sjanse av Norwegian til å få refundert utgiftene i forbindelse med
dobbeltbookingen. Han kontaktet imidlertid ikke Norwegian før fristen og returreisen, og
mulighetene til å få refundert denne gikk derfor tapt. Nemnda mener at klager selv må
være ansvarlig for at han ikke fulgte med på sin e-post. Han kan etter nemndas syn ikke
kreve sine utgifter erstattet av Norwegian.

Vedtak

Transportklagenemnda - fly anbefaler ikke at klager gis medhold.