Vedtak i Transportklagenemnda - Fly

Sammendrag

Krav om refusjon av feil bestilt flybillett.

Dato
20.04.2015

Saksnummer
1143/14F

Tjenesteyter
Bravofly

Krav om refusjon av feil bestilt flybillett.

Klager har i det vesentlige anført:

Klager kjøpte en reise på Bravoflys nettsider fra Amsterdam til Oslo. Klager valgte Oslo
Gardermoen, ikke «Oslo alle flyplasser». Til tross for at hun bevist valgte Gardermoen
oppdaget hun at billetten hun hadde kjøpt gikk til Oslo Sandefjord.

Klager mener Bravofly ikke bør ha valgalternativ på sine nettsider på Oslo, da dette åpenbart
ikke fungerer.

Klager stiller seg kritisk til måten Bravofly lurer sine kunder på, og krever full refusjon av
billetten.

Det vises for øvrig til klagers brev.

Bravofly har i det vesentlige anført:

Bravofly er en formidler av flyreiser over hele verden.

I dette tilfellet har klager valgt en reise til/fra Oslo. Oslos by-kode er OSL som hører til både
Sandefjord(TRF), Gardermoen(OSL) og andre omkringliggende områder. Det vises til fremlagt
utskrift fra IATAs hjemmeside. Disse kodene er godkjent av IATA og er fullstendig utenfor
Bravoflys kontroll. Søker man på Oslo vil man derfor få opp flere flyplasser.

Informasjon om valgt flyplass vises godt på nettsiden. Det står Oslo Sandefjord svært tydelig
før man gjennomfører bestillingen og betaler.

Bravofly har refundert flyskatter på den ubenyttede flybilletten, men kan dessverre ikke
imøtekomme klagers krav utover dette.

Det vises for øvrig til Bravoflys brev.

Nemnda bemerker:

Nemnda har foretatt søk på Bravoflys hjemmeside for reise fra Amsterdam, Schiphol, til Oslo,
Gardermoen. Systemet endrer under bestillingsprosessen søket fra Oslo, Gardermoen til Oslo,
alle flyplasser. Ved valg av den konkrete flygning står kun Oslo.

Nemnda antar at det på det endelige bestillingsbildet, det bildet der man bekrefter kjøpet,
står den konkrete flyplassen, for eksempel Oslo, Sandefjord eller Oslo, Gardermoen.

Nemnda har ved vurderingen av saken delt seg i et flertall og et mindretall. Flertallet,
lederen og forbrukernes representanter, er av den oppfatning at passasjeren må kunne
forvente at systemet finner frem til reiser til Oslo, Gardermoen, når systemet tillater
søk på flygninger til Oslo, Gardermoen. Det er lett å overse at systemet skifter flyplass
til Oslo, alle flyplasser, og til at ankomststed Oslo, endres til Oslo, Sandefjord.

Systemets endring av søket førte til at klager bestilte flygning til annen flyplass enn hun
ønsket. Nemndas flertall er av den oppfatning at Bravofly må erstatte det tap klager ble påført
ved dette, og anbefaler at Bravofly erstatter det resterende av flybilletten.

Mindretallet, flyselskapenes representanter, er av den oppfatning at reisebyrået
ikke kan lastes for at IATAs bestemmelse om at alle lufthavner i nærheten av Oslo
skal ligge under betegnelsen OSL. Det vil, i en søkemotor, være vanskelig å definere
bort en utvidet versjon av OSL, og det er da opp til kunden å forsikre seg om at den
flyplass man velger er den ønskede. Dette kommer klart fram i fortsettelsen av
bestillingsprosessen, og er beskrevet på tilsendte reisedokumenter, som kunden er
pliktig å sjekke ved mottak.

På bakgrunn av flertallets vurdering traff nemnda slikt

Vedtak:

Transportklagenemnda-fly anbefaler at Bravofly erstatter hele flybilletten.