Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.11.2014

Saksnummer
460/14F

Tjenesteyter
Lufthansa German Airlines / Via Egencia

Krav om standarderstatning grunnet forsinkelse.

Klager har i det vesentlige anført:

Klager skulle reise fra Lima til Lakselv via Bogota, Frankfurt, Oslo og Tromsø den 31. oktober
2013 med avgang kl. 17:30. LH9647 fra Lima til Bogota ble forsinket slik at klager mistet sin
videreforbindelse. Hun ble innlosjert på hotell og booket om til neste avgang et døgn senere.

Da klager ankom Tromsø om kvelden den 2. november gikk det ikke fly videre til Lakselv før
dagen etter kl. 17:00. Hun ble innlosjert på hotell i Tromsø.

Klager ankom Lakselv to døgn senere enn planlagt, og krever standarderstatning 600 euro i
henhold til EU-forordning 261/2004.

Via Egencia har ikke avgitt uttalelse til nemnda. Til klager har selskapet i det vesentlige
anført:

Problemene klager opplevde på sin reise er helt utenfor Via Egencias kontroll. Reisebyrået har
på vegne av flyselskapene utstedt en flybillett. Flyselskapene er ansvarlig dersom reiseruten
blir endret eller det oppstår hendelser underveis.

Klager bes henvende seg til flyselskapet.

Det vises for øvrig til reisebyråets brev.

Lufthansa har ikke avgitt uttalelse til nemnda. Til klager har selskapet i det vesentlige
anført:

Lufthansa ønsker å refundere klager kroner 500, men kan ikke imøtekomme hennes krav
utover dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Via Egencia og Lufthansa ved nemndas e-post av 8. mai 2014 med frist
til 19. Juni for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Verken Via Egencia eller Lufthansa har avgitt uttalelse til nemnda. Nemndas avgjørelse treffes
på bakgrunn av de foreliggende opplysninger.

Klager har kjøpt billett gjennom et reisebyrå. Byrået er ikke ansvarlig for gjennomføringen av
selve flyreisen, og er heller ikke ansvarlig for problemer som oppstår under reisen.

Reisebyrået har satt sammen en reise med forskjellige flyselskap. Ingen av selskapene
har et overordnet ansvar for å bringe klager til det endelige bestemmelsesstedet innen
en angitt frist. Hvert selskap er ansvarlig for sin del av reisen. Flygningen Lima-Bogata ble
utført av AV/AVIACNA på vegne av Lufthansa. Det kan ut fra de foreliggende opplysninger
synes som om ingen kan bebreides for at klager ikke rakk sin videreforbindelse til Eldorado.
Nemnda bemerker i denne forbindelse at ved bestilling av billetter er det i det internasjonale
bestillingssystemet lagt inn en minstetid mellom landing og videreforbindelse. Denne
minstetiden er utarbeidet av flyplassen og IATA. Bestillingssystemet er lagt opp slik at det
automatisk finner frem til korteste reiserute der minimumstiden er hensyntatt.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.