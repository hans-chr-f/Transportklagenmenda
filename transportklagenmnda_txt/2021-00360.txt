Vedtak i Transportklagenemnda - Fly

Sammendrag

Krav om refusjon grunnet kansellering.

Dato
20.09.2021

Saksnummer
2021-00360

Tjenesteytere
Wizz Air

Klager har i det vesentlige anført

Klager (to personer) skulle reise fra Oslo til Tromsø den 14. desember 2020 med W61723
kl. 18:10 og med planlagt ankomst kl. 20:05. Flyet sirklet rundt Tromsø flyplass i lengere
tid og til slutt fikk klager beskjed fra besetningen at flyet skulle snu og fly tilbake til Oslo
lufthavn.

Neste avgang med Wizz Air var om ca. 48 timer senere. Klager bestemte derfor å finne
alternativ måte å komme seg til Tromsø og bestilte derfor flybilletter fra SAS med avgang
tidlig neste dag. 

Klager krever refundert flybilletter med SAS pålydende kr. 2398 og kr. 326 for mat i
forbindelse med kanselleringen.

Tjenesteyterne har i det vesentlige anført
Wizz Airs flyvning W61723 måtte returnere til Oslo da det ikke var mulig å lande i Tromsø
på grunn av våt snø på is og vedvarende snøbyger på flyplassen. Wizz Air viser til METAR
rapport, trafikklogg, tekniske spesifikasjoner og begrensninger for flytypen, samt rapport
fra vaktleder. Passasjerene fikk tilbud om overnatting og ny reise to dager senere.

Wizz Air anfører at kanselleringen av klagers flyvning skyldtes ekstraordinære
omstendigheter som ikke kunne vært unngått selv om alle rimelige tiltak var truffet, jf.
EU-forordning 261/2004 artikkel 5 nr. 3 og kan på bakgrunn av dette ikke imøtekomme
klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Værforhold som
påvirker flytrafikken kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret. Det er flyselskapet som
må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå kanselleringen. 

I dette tilfellet skyldtes kanselleringen at maskinen som skulle betjene klagers flyvning
ikke klarte å lande i Tromsø under de rådende værforholdene. Wizz Air har begrunnet
kanselleringen med at den aktuelle flytypen hadde begrensninger for landing under slike
værforhold. 

Etter en gjennomgang av fremlagt dokumentasjon fra Wizz Air finner ikke nemnda at
kanselleringen av W61743 fra Oslo til Tromsø den 14. desember 2020 kan begrunnes i
værforholdene alene. Oppdatert informasjon knyttet til flytyper og landingsforhold ligger
innenfor flyselskapets daglige drift og under deres kontroll. Klager har etter dette krav på
standarderstatning på 250 euro per person.

Det følger av  EU-forordning 261/2004 artikkel 12 at klagers rett til erstatning på annet
grunnlag ikke påvirkes av standarderstatningene, men at standarderstatningen kan
trekkes fra i slik annen erstatning. Som nevnt over skyldtes kanselleringen i denne saken
at Wizz Air hadde valgt en uegnet flytype for denne flyvningen. Etter nemndas syn er de
da ansvarlig for klagers utgifter til nye billetter og mat, med fradrag for eventuell refusjon
av opprinnelig billett.

Vedtak

Transportklagenemnda anbefaler at Wizz Air utbetaler kr 
2398 som erstatning for utgifter til nye flybilletter og kr 326 til mat, samt
standarderstatning til klager med 250 euro per person, med fradrag for eventuell
refusjon av opprinnelig billett.