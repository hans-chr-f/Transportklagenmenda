Vedtak i Pakkereisenemnda

Sammendrag

Saken gjelder bosted uspesifisert reise, Gran Canaria.

Dato
25.09.2012

Saksnummer
72/12

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Destinasjon: Gran Canaria

Antall reisende: 2

Reisens pris: 3.600,-

Tidspunkt: 080611 - 150611

Saken gjelder:

Saken gjelder bosted uspesifisert reise, Gran Canaria.

Klagerne anfører at han hadde bestilt en ukes uspesifisert reise fra 8.-15.juni (del i
dobbeltrom uten egen dusj og wc) og hun en to ukers tilsvarende reise fra 8.-22.juni.
Ved ankomst ble de tildelt to ulike bosteder - han på Sunwing Arguineguin og hun på
Norcopia San Augustin. Guiden ved ankomst bestemte så at de begge skulle bo på
Norcopia og flytte over til Sunwing dag 2.

De fikk så vite at hans opprinnelige rom på Sunwing ikke var tilgjengelig, men at de kunne
oppgraderes til et Royal rom der mot å betale 320 euro.

Det gjorde de. Ved ankomst Sunwing fikk de vite at hans rom hadde vært tilgjengelig og at
det kunne ha vært benyttet hele ferien, også hennes uke 2. De krever 320 euro refundert og
kompensasjon for all tid som gikk med.

Ving viser til at når gjester som reiser sammen skal ha ulik varighet på oppholdet, vil
det alltid bli to bestillinger og to bookingnummer. Det var imidlertid en feil at de to
ble booket inn på ulike steder, men dette ble oppklart med en gang og de ble plassert
sammen på Norcopia. Klagerne ønsket imidlertid heller å bo på Sunwing, men det
rommet som opprinnelig var booket for ham der, var nå gitt tilbake til hotellet.

De fikk imidlertid likevel flytte dit dagen etter mot en betaling av 320 euro for å få et Royal
rom. Ving har ellers vist til sine reisevilkår for uspesifiserte reiser.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Opplysninger i kataloger o l, herunder turarrangørs reisevilkår, er en
del av avtalen. Mangler kan gi grunnlag for prisavslag hvis de ikke avhjelpes innen rimelig tid.

Det er i dette tilfelle utstedt to reisedokumenter - ett for ham for en ukes opphold uspesifisert
delt dobbeltrom fra 8.-15. juni - og et annet for henne, som er to-delt, først uspesifisert for
en uke 8.-15. juni delt dobbeltrom og dernest for 15.-22. juni «1 stk enkeltrom uten egen dusj
og wc». Selv om begge dokumenter er for uspesifisert opphold, var det en klar forutsetning
at de skulle bo sammen den første uke. Det var derfor, som erkjent av Ving, en feil at de ved
ankomst ble tildelt to forskjellige bosteder. Dette ble det da også rettet opp med en gang ved
ankomst.

Av betingelsene for uspesifiserte reiser fremgår at flytting under oppholdet kan forekomme.
Ved slike reiser har ingen gjest reservert rom på spesielle bosteder, men blir plassert der hvor
det til enhver tid er ledig plass.

Ønsker man i et slikt tilfelle å bytte rom eller bosted, må prisdifferansen betales av gjesten. I
dette tilfelle ønsket klagerne å bo på Sunwing i stedet for Norcopia som de først ble tildelt.

Flytting til Sunwing ville innebære et Royal rom som de måtte betale 320 euro for.
Reklamasjonsnemnda ser det slik at dette er i henhold til reglene for uspesifiserte reiser. Etter
disse regler måtte de også ha funnet seg i å flytte til Norcopia selv om de hadde fått Sunwing
første natten. Også da måtte de ha betalt for oppgraderingen hvis de i et slikt tilfelle i stedet
hadde ønsket å bo på Royal rom på Sunwing.

Vedtak:

Reklamasjonsnemnda for pakkereiser kan ikke anbefale at det gis noen kompensasjon.

Vedtaket var enstemmig.

Nemnda hadde slik sammensetning ved behandling av saken:

Lagdommer Svein Dahl, Formann

Pål Martin Andersen, Forbrukerrådet

Silje Østby Jystad, Forbrukerrådet

Vigdis Lund-Eriksen, Star Tour AS

Unn Vestad, Tyrkiareiser AS.