Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
06.10.2020

Saksnummer
2020-00280

Tjenesteytere
Widerøe

Klager har i det vesentlige anført

Klager og hans reisefølge (til sammen fire personer) skulle reise fra Stavanger med
WF364 kl. 12:05 til Aberdeen med ankomst kl. 12:20 den 13. desember 2019. Denne
flyvningen ble kansellert og klager ble ombooket fra Stavanger via Bergen til Aberdeen
samme dag, ankomst Aberdeen ble kl. 18:05.

Klager krever standarderstatning på 250 euro per person (totalt 1000 euro) i henhold til
EU-forordning 261/2004.

Tjenesteyterne har i det vesentlige anført
Widerøe fikk melding en time før avgang at det var en fra crew som var syk. Avgangen
fra Stavanger har base på Torp. Det ville ta for lang tid å få en person over og klar for
å fly denne ruten fra Stavanger og resten av ruteprogrammet.  Dersom Widerøe ikke
hadde kansellert avgangen ville ruteprogrammet til dette aktuelle flyet blitt forstyrret og
rammet veldig mange flere passasjerer. Alle passasjerer ble ombooket.

Widerøe kan ikke imøtekomme klagers krav om standarderstatning.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artikkel 5 og 7.

Sykdom blant besetningen kan være en ekstraordinær omstendighet i forordningens
forstand. Sykdom oppstår rett nok fra tid til annen. Flyselskapet må derfor være
forberedt og ha en beredskapsplan for håndtering av påregnelig sykdom. Sykdom kan
likevel oppstå så plutselig eller i et slikt omfang at flyselskapet ikke har mulighet til å
unngå innstilling av en eller flere avganger. Dette må vurderes konkret.

I vurderingen av hvilke tiltak som «med rimelighet» kan kreves, skal det tas i betraktning
hva som er teknisk og økonomisk tålelig for flyselskapet, og hvorvidt mulige tiltak er
forholdsmessig til situasjonen, se EU-domstolens avgjørelse i Pešková and Peška mot
Travel Service a.s. (C-315/15) avsnitt 28.

Nemnda har delt seg i et flertall og et mindretall. 

Flertallet, bestående av forbrukerrepresentanten og lederen, mener at flyselskapet
Widerøe har dokumentert at kanselleringen skyldtes en ekstraordinær omstendighet.
Valget om å kansellere flyvningen er imidlertid en kommersiell beslutning for å
unngå forsinkelser utover dagen, og utgjør etter nemndas syn ikke et rimelig tiltak i
forordningens forstand.

Mindretallet, bransjerepresentantene, mener at kanselleringen ikke kunne unngås
uten å iverksette tiltak som ikke var forholdsmessige til situasjonen, og derfor ikke med
"rimelighet" kunne kreves av flyselskapet.

Nemnda er etter dette kommet til at klager gis medhold. 

Vedtaket er fattet med den dissens som fremgår over. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda - fly anbefaler at Widerøe betaler 250 euro til klager.