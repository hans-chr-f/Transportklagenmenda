Vedtak i Pakkereisenemnda

Sammendrag

Reise til Gran Canaria, 27. januar - 10. februar 2011.
Krav om prisavslag grunnet forsinkelse på utreisen.

Dato
..

Saksnummer
54/11

Tjenesteyter
Star Tour AS

Klager: X

Turarrangør: Star Tour AS

Antall reisende: 2

Reisens pris: 20.301

Saken gjelder:

Reise til Gran Canaria, 27. januar - 10. februar 2011. Krav om prisavslag grunnet forsinkelse på
utreisen.

Klager har i det vesentlige anført:

Avreisen fra Evenes ble forsinket med 13 timer og 35 minutter. Klagerne kom utslitte frem og
et helt døgn av reisen gikk tapt.

Klagerne krever prisavslag for forsinkelsen på Evenes.

Star Tour har i det vesentlige anført:

Flyforsinkelsen skyldtes sterk vind under tidligere flygninger, og også flygningen til Evenes.
Blant annet måtte flyet mellomlande på Gardermoen for å tanke før det kunne fortsette til
Evenes.

Flyet var forsinket med 13 timer og 35 minutter fra Evenes. Flyet mellomlandet imidlertid
ikke i Madrid som planlagt, og flyet tok inn på tiden. Aktuell ankomsttid var 28. januar kl
10.25 mot ordinær ankomsttid 27. januar kl 23.10. Samlet forsinkelse var således på 11 timer
og 25 minutter. En slik forsinkelse gir ikke grunnlag for prisavslag, jf. alminnelige vilkår for
pakkereiser pkt 8.2.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf.
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf. alminnelige vilkår for pakkereiser pkt. 2.

Ved en pakkereise med varighet over 8 døgn regnes forsinkelser under transport ikke som en
mangel med mindre forsinkelsen medfører at oppholdet på reisemålet avkortes med mer enn
12 timer. Om forsinkelsen skyldes tiltak fra luftfartsmyndighetene, eksepsjonelle værforhold,
trengsel i luftrommet eller andre, lignende forhold arrangøren eller transportøren ikke kan ha
innvirkning på, fordobles fristene, jf. alminnelige vilkår for pakkereiser pkt 8.2 d) V.

Forsinkelsen skyldtes i dette tilfellet vanskelige værforhold, slik at unntaksbestemmelsen
kommer til anvendelse.

Avkortning av oppholdet med mindre enn 24 timer gir således ikke rett til prisavslag.

Forsinkelsen førte i dette tilfellet til en avkorting av oppholdet på reisemålet på 11 timer og 25
minutter. Dette gir ikke grunnlag for prisavslag.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Eva Pettersen, Ving Norge AS

Mette Lindgren, Apollo Reiser AS