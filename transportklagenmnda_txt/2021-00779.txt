Vedtak i Transportklagenemnda
- Kollektivreiser

Sammendrag

Krav om frafall av gebyr - ikke validert billett

Dato
26.08.2021

Saksnummer
2021-00779

Tjenesteytere
Ruter

Klager har i det vesentlige anført

Klager ble ilagt gebyr 7. mai 2021. Klager forklarer at han gikk ombord på Kringsjå stasjon
hvor det pågikk en billettkontroll. Klager anfører at han ble ilagt gebyr 1 minutt etter at T-
banen ankom stasjonen. Videre forklarer klager at han kom til Norge i midten av januar,
som er mindre enn 4 måneder siden og var derfor ikke klar over at han ikke hadde lov til
å sette sekken sin ned under en billettkontroll. 

Klager anfører at han hadde en billett i hånden og at det første han gjorde etter at han
hadde satt ned sekken sin var å forsøke å gå tilbake til validatoren. Videre anfører klager
at han ble møtt av to kontrollører som stoppet han fra å validere billetten. Klager anfører
at han ringte til Ruter sin kundeservice og fikk beskjed om at han har rett til å validere
billetten ombord. 

Klager ber om forståelse for hvor hardt livet kan være for en internasjonal familie som
kommer til Norge mens det pågår strenge Covid-19 restriksjoner. Klager presiserer at
han ikke hadde noen intensjon om å ikke følge reglene og at det var informasjonsmangel
som var årsaken til hendelsen. Klager legger til at gebyret er en stor byrde for hans
økonomi.

Etter at klager har mottatt Ruter sitt tilsvar i saken ønsker han å legge til at på Kringsjå
stasjon var det, og fortsatt er, et skilt på validatorene hvor det står at passasjerer
må validere billettene på validatorene ombord. Klager legger også til at han ikke ble
kontrollert imens han satt ombord, han ble kontrollert når han var på vei til å validere
billetten. Klager anfører at kontrollen skjedde mindre enn 1 minutt etter at klager
gikk ombord på T-banen. Klager ber om at sanntiden for T-banen sjekkes for når den
kom til Kringsjå stasjon og tidspunktet for når klager ble ilagt gebyr. Klager legger til at
kontrollørene var sinte og ikke hyggelige. Videre legger klager til at kontrolløren noterte
i gebyrrapporten at klager hadde med seg en gammel billett. Klager anfører at han
forsøkte å forklare til kontrolløren at kona hans hadde kjøpt billetten ved en tidligere
anledning, men hadde den gangen bestemt seg for å gå og ikke ta kollektiv transport, og
dermed ikke brukt billetten. Klager stiller seg undrende til dette, fordi han ønsket ikke å
kaste en ubrukt billett. 

Klager anfører at det fremgår feil holdeplass i gebyrrapporten. Klager ble kontrollert
på Kringsjå stasjon og ikke Sognsvann. Klager anfører videre at det ikke stemmer at
klager ikke hadde penger eller ikke ville betale. Klager anfører at han ikke ble fortalt at
han kunne betale på stedet. Han anfører at han kun ble ilagt gebyret og deretter gikk
kontrollørene. 

Klager ønsker å presisere at han nylig har kommet til Norge og hadde ingen intensjon
om å bryte reglene. Klager forklarer at dersom han hadde visst at det å sette ned en tung
sekk og deretter gå for å validere billetten ville koste ham så dyrt, ville han ikke gjort det.
Klager legger også til at det ikke er logisk å tenke at han gikk ombord i en T-banevogn
med 5 kontrollører med en intensjon om å ikke validere billetten. Klager ber om at det
utøves skjønn i saken. 

Klager krever frafall av gebyret.

Tjenesteyterne har i det vesentlige anført
Klager ble ilagt gebyr ombord på T-banelinje 5 den 7. mai 2021. I kontrollen viste
klager frem et ikke aktivert reisekort og kunne derfor ikke fremvise gyldig billett under
billettkontrollen. 

Ruter finner på bakgrunn av dette ikke grunnlag for frafall av gebyr.

Nemnda bemerker

Klager ble ilagt gebyr ombord på T-banelinje 5 den 7. mai 2021 fordi han ikke kunne
fremvise gyldig billett under billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under billettkontrollen, og vilkårene for å ilegge
gebyr var således til stede. I regelverket er det ingen unntak fra denne regel. 

Klager anfører at han var på vei for å validere billetten da han ble stoppet av
kontrollørene. Klager anfører at han ikke ble fortalt at han kunne betale på stedet. Klager
ber om at det utøves skjønn i saken. 

Nemnda bemerker at det er den reisendes ansvar å gjøre seg kjent med hvordan man
kjøper billett, ved å sette seg inn i billettsystemer og betalingsmåter. Nemnda har i sin
praksis lagt til grunn at dette også gjelder om man ikke har erfaring med å reise der man
måtte befinne seg/på aktuell strekning mv. Det er den reisendes ansvar å sørge for gyldig
billett ved reise med kollektiv transport. Billetten klager viser til, var dessuten kjøpt i
mars, og det forelå ingen kjøpt billett fra reisedato. 

Nemnda viser generelt til at det ikke er tilstrekkelig å ha kjøpt billetter, verken
papirbilletter eller elektroniske. Billettene må i tillegg aktiveres enten ved automater
eller lastes ned og bekreftes i mobilappen. Nemnda bemerker at billetter skal aktiveres
umiddelbart etter påstigning på automatene som befinner seg like innenfor døren.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda finner ikke å kunne anbefale at klager gis medhold.