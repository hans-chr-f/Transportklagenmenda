Vedtak i Transportklagenemnda - Fly

Sammendrag

Krav om erstatning grunnet kansellering som følge av streik.

Dato
10.05.2016

Saksnummer
0699/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Praha t/r den 9. - 12. mars 2015. DY1502 den 9. mars med
avgang kl. 09:30 ble kansellert som følge av streik. Klager ble anbefalt å kjøpe ny billett hos
annet selskap av damen i skranken på Gardermoen. Klager kjøpte nye billetter t/r med Finnair,
pris kroner 6&nbsp;285.

Klager hadde separat billett med SAS videre til Nord-Norge den 13. mars kl. 08:55. Da hun ikke
visste hvor lenge streiken ville vare tok hun ikke sjansen på å kjøpe noe annet enn en t/r billett
med Finnair.

Klager har ikke bedt om refusjon av ubenyttede Norwegianbilletter, kun ekstrautgiftene hun
ble påført som følge av streiken.

Klager krever refusjon av nye billetter med Finnair, kroner 6&nbsp;285.

Det vises for øvrig til klagers brev.

Norwegian har i det vesentlige anført:

I perioden 28. februar til 10. mars 2015 var Norwegian rammet av pilotstreik. DY1502 ble
dessverre kansellert grunnet denne streiken. Det vises til fremlagt dokumentasjon. Hendelsen
var ekstraordinær og utenfor Norwegians kontroll.

Klager valgte å kjøpe nye billetter med Finnair t/r. Norwegian har refundert halve beløpet på
den nye billetten, kroner 3&nbsp;142,50, med fratrekk av ubenyttet Norwegianbillett kroner
1&nbsp;006.

Når det gjelder returreisen kan ikke Norwegian stå for kostnaden, da klagers returreise den
12. mars opererte i henhold til rute.

På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i  tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiko, uforutsette mangler ved flysikkerheten og
streiker som påvirker driften til det transporterende selskap.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian kan ikke imøtekomme klagers krav utover det som allerede er tilbudt.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak
var truffet, jf. EU-forordning 261/2004 artikkel 5. Det er flyselskapet som må godtgjøre at
det foreligger et slikt spesielt tilfelle. Flyselskapet må videre godtgjøre at de har truffet alle
rimelige tiltak for å unngå innstillingen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller bortfalle.
Forordningen sier imidlertid ikke at enhver streik som rammer flyselskapets drift må anses
å ligge utenfor dettes kontroll. Forordningen sier heller ikke om det skal/bør skilles mellom
streik i eget selskap eller streik hos andre.

Nemnda er av den oppfatning at streik hos tredjemann, for eksempel streik blant flygeledere
og flyplassansatte, faller utenfor flyselskapets ansvarsområde. Innstilling som følge av slik
streik gir således etter nemndas vurdering ikke rett til erstatning etter EU-forordningen.

Nemndas flertall, lederen og flyselskapenes representanter, er videre av den
oppfatning at også en lovlig streik blant selskapets ansatte oftest vil være en
ekstraordinær omstendighet i EU-forordningens forstand. I dette tilfellet skyldtes
kanselleringen streik blant selskapets piloter. Flertallet er av den oppfatning at en
slik streik faller utenfor det som må anses som en del av selskapets ordinære drift.
Flertallet er videre av den oppfatning at kanselleringen ikke kunne vært unngått selv
om alle rimelige tiltak var truffet.

Etter flertallets vurdering gir således kanseleringen ikke rett til standarderstatning etter EU-
forordningen. Det er heller ikke krevet.

Mindretallet, forbrukernes representanter, er av en annen oppfatning. Etter
mindretallets vurdering er ikke en pilotstreik i eget selskap å anse som en
ekstraordinær omstendighet i forordningens forstand. Mindretallet viser til at en
uventet hendelse ikke er det samme som en ekstraordinær omstendighet. Etter
mindretallets vurdering er en lovlig, varslet streik en generell risiko ved å drive en
virksomhet, selv om ikke streik kan eller skal forhindres av flyselskapet. En intern og
lovlig streik hos flyselskapet er en del av flyselskapets ordinære drift, og kan derfor
ikke anses som ekstraordinær. Mindretallet mener følgelig at passasjeren har krav på
standardkompensasjon.

Ved kansellering har passasjeren valget mellom refusjon av hele billettprisen og omruting
snarest mulig, på tilsvarende transportvilkår, til bestemmelsesstedet. Norwegian kunne
ikke omrute klager innen rimelig tid, og nemnda legger til grunn at klager etter forslag fra
Norwegian kjøpte billett med annet selskap.

Nemnda har forståelse for at klager kjøpte en tur/retur billett i og med at det var usikkert om
streiken ville være over til hjemreisen. Hjemreisen gikk imidlertid som forutsatt, og returreise
med annet selskap var således ikke nødvendig. Norwegian er kun erstatningsansvarlig
for nødvendige utgifter og er ikke ansvarlig for det tap klager ble påført i forbindelse med
hjemreisen.

Norwegian har refundert halvparten av billettutgiftene fratrukket den ubenyttede Norwegian-
billetten på strekningen. Dette utgjør klagers nødvendige merutgifter, og nemnda er av den
oppfatning at klager ikke har rett til ytterligere erstatning.

Vedtak:

Transportklagenemnda-fly finner ikke å kunne anbefale at klager gis medhold.