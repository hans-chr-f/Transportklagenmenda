Vedtak i Transportklagenemnda - Fly

Sammendrag

Krav om erstatning for ødelagt barnevogn.

Dato
15.03.2013

Saksnummer
615/12F

Tjenesteyter
Norwegian Air Shuttle ASA

Krav om erstatning for ødelagt barnevogn.

Klager har i det vesentlige anført:

Klager reiste fra Oslo til Barcelona t/r den 3. - 9. oktober 2012. Ved ankomst Barcelona
oppdaget klager at barnevognen var skadet. Ved ankomst Gardermoen oppdaget klager
ytterligere skader.

Klager rakk ikke å melde fra om skaden verken i Barcelona eller på Gardermoen da de hadde
hastverk og reiste med et større følge. Klager meldte fra om skaden innen 7 dager etter
ankomst på Gardermoen.

Klager fikk ikke på noe tidspunkt beskjed om at klager måtte pakke vognen inn i PramPack, og
fikk kun vognen pakket inn i plastikk.

Klager krever erstatning for ødelagt barnevogn, kroner 1 500.

Det vises for øvrig til klagers brev.

Norwegian har i det vesentlige anført:

Før man kan gjennomføre en bestilling på Norwegians nettsider må man ha krysset av for
å ha lest regler og vilkår. I vilkårene viser Norwegian til § 10-18 i Luftfartsloven hvor det står
at flyselskapet er ansvarlig for skadet reisegods, med mindre skaden skyldes godsets egen
beskaffenhet. Norwegian mener at barnevogner som blir pakket i myk emballasje ikke er
tilstrekkelig beskyttet, og at skader derfor skyldes godsets egen beskaffenhet.

Norwegians anbefales at barnevogner pakkes i hard emballasje, for å unngå skader som følge
av trykk eller stør fra annen bagasje. Norwegian anbefaler og har godkjent PramPack som
barnevognemballasje.

Plastikkposene som leveres ut på flyplassene er ikke egnet for beskyttelse av vognene, kun for
å beskytte annen bagasje mot søl fra hjulene.

Vognen var ikke beskyttet i henhold til Norwegians anbefalinger. Klager meldte heller ikke ifra
om skaden verken i Barcelona eller på Gardermoen. Da klager forlot flyplassene uten å melde
fra om skadene godtok han at bagasjen var i samme stand som da den ble innlevert.

Norwegian kan dessverre ikke imøtekomme klagers krav.

Det vises for øvrig til Norwegians brev.

Nemnda bemerker:

Norwegian er i henhold til luftfartsloven § 10-18 ansvarlig for skadet eller ødelagt bagasje med
mindre skaden skyldes reisegodsets egen beskaffenhet eller feil eller mangler ved reisegodset

Transportklagenemnda - fly har behandlet flere klager mot Norwegian med krav om
erstatning for skade på barnevogn under flytransport. Nemnda har kun mottatt en klage mot
et annet selskap.

Nemnda har ved vurderingen av disse sakene gjennomgående delt seg i et flertall og et
mindretall, der flertallet, lederen og forbrukernes representanter har vært av den oppfatning
at Norwegian er ansvarlig for skadene, mens mindretallet, flyselskapenes representanter, har
vært av den oppfatning at Norwegian ikke er ansvarlig med mindre vognen er pakket i hard
emballasje. Sak 245/10 F (FLYKN-2010-245) er illustrerende for uenigheten mellom flertallet og
mindretallet. Saken er vedlagt.

I dette tilfellet ble skaden ikke påpekt på flyplassen ved utlevering av vognen. Klage
ble fremsatt innen 7 dager etter hjemkomst. Luftfartsloven har bestemmelser om
bevissituasjonen og reklamasjonsfrister.

Luftfartsloven § 10-26 lyder:

Mottas innskrevet reisegods eller gods uten klage fra mottakerens side, formodes godset å
være utlevert i god stand og overensstemmende med befordringsdokumentet eller de på
annen måte registrerte opplysninger jf. § 10-15 annet ledd første punktum, om ikke annet blir
godtgjort.

Er godset skadet eller delvis tapt, må mottakeren klage om det til fraktføreren umiddelbart
etter at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen. Ved forsinkelse må det klages senest innen 21 dager
fra den dag da godset ble stilt til rådighet for mottakeren.

Enhver klage skal være skriftlig og overlevert eller avsendt innen fristens utløp.

Det følger av luftfartsloven § 10-27 at dersom klage om skaden ikke blir gitt innen den frist
som følger av § 10-26, faller ethvert krav mot fraktføreren bort, med mindre han har handlet
svikaktig.

Det er på det rene at klager reklamerte innen 7 dager etter hjemkomst. Han reklamerte
således tidsnok over skaden på hjemreisen. Klagen over skade på utreisen ble levert for
sent, og dette kravet er således falt bort, jf. luftfartsloven § 10-27. Nemnda bemerker i denne
forbindelse at ut- og hjemreise anses som to separate flygninger, jf. EU-domstolens dom av
10. juli 2008 Emirates Airlines - Direktion für Deutchland (C-173/07).

Klager mottok barnevognen på Gardermoen uten å klage. Det følger da av luftfartsloven §
10-26 at barnevognen formodes å være utlevert i god stand med mindre annet godtgjøres.

Nemnda har ved den videre vurdering av saken delt seg i et flertall og et mindretall.

Flertallet, lederen og flyselskapenes representanter, er av den oppfatning at klager
ikke har godtgjort at vognen ble utlevert på Gardermoen i annen stand enn den ble
innlevert i Barcelona. Flertallet viser til at det står påstand mot påstand om dette, og
til at det ikke foreligger andre opplysninger som støtter klagers syn. Flertallet finner
følgelig ikke å kunne anbefale at klager gis medhold.

Mindretallet, forbrukernes representanter, finner det mest sannsynlig at det forholder
seg slik klager hevder. Mindretallet viser til at klager kjørte 12 mil for å vise frem
skaden. Dette etter oppfordring fra Norwegians kundeservice. Mindretallet viser videre
til at Norwegian først sent i klageomgangen har bestridt at vognen ble skadet under
transporten. Mindretallet viser bl.a. til Norwegian e-pst av 15. oktober 2012 til klager
der «Norwegian beklager at deres vogn ble skadet på reisen med oss.»

På bakgrunn av flertallets vurdering traff nemnda slikt

Vedtak:

Transportklagenemnda - fly finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Janne Grethe Soløy, Widerøes Flyveselskap AS

Olav Grøttland, SAS