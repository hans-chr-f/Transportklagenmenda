Vedtak i Transportklagenemnda - Fly

Sammendrag

Krav om refusjon av bagasjegebyr.

Dato
14.06.2024

Saksnummer
2023-03116

Tjenesteytere
RCG Travelis
Turkish Airlines

Klager har i det vesentlige anført

Klager booket reise hos RCG Travelis og reiste med Turkish Airlines den 4. august 2023
fra Istanbul via Arlanda til Bergen. Ved innsjekk i Istanbul fikk klager problemer da
bagasjen skulle sjekkes inn. Flyselskapet sa at bagasje ikke var inkludert fra Istanbul og
at klager måtte betale for å få med bagasjen. Klager betalte over 7000 NOK (kvitteringen
viser 616 EUR) for 14 kg bagasje. 

Klager forsøkte å få velge bagasje i systemet da han skulle kjøpe billett. Det ble spurt om
hjelp om akkurat dette en stund før avreise. 

Det ble forsøkt å ta kontakt med RCG Travelis, men klager mottok ingen hjelp og fikk
beskjed om at dette måtte løses på flyplassen. 

Klager krever refundert utgiften til bagasjen.

Tjenesteyterne har i det vesentlige anført
RCG Travelis har ikke inngitt tilsvar i saken. 

Turkish Airlines anfører at klager kjøpte returbillett fra et reisebyrå. Denne billetten
inkluderer ikke bagasje. På bakgrunn av dette måtte klager betale for sin bagasje. Det
vises til fremlagt kopi av klagers billett fra systemet. Turkish Airlines råder klager til å
sjekke billettreglene neste gang det kjøpes en billett.

Nemnda bemerker

Ved bestilling av en flyreise på internett er man selv ansvarlig for å kontrollere at
informasjonen som blir lagt inn er riktig. Det er også viktig å undersøke vilkårene nøye
før bestilling av flyreisen bekreftes. Når tilbudet er akseptert, er avtalen som hovedregel
bindende.

Hvor mye bagasje en kan medbringe avhenger av billettypen/avtalen en har inngått
med flyselskapet. I denne saken har klager kjøpt en økonomibillettype der bagasje ikke
var inkludert. Det viste seg at det ikke kunne legges til bagasje på denne billetten og
slik nemnda oppfatter klagers forklaring fikk han beskjed fra Travelis om at dette måtte
ordnes ved innsjekk på flyplassen på returreisen.

Slik nemnda oppfatter saken fikk klager sjekket inn sin koffert på flyplassen i Istanbul.
Det kan således ikke ha vært gitt noen feil informasjon fra Travelis. Klager mener
imidlertid at han betalte en altfor høy pris for å sjekke inn en koffert. Beløpet som ble
betalt ble beregnet ut fra antall kilo. 

Nemndas flertall - bransjerepresentanten og nemndas leder - er enig med klager at det
var en svært høy pris, men kan ikke se at det er grunnlag for å kreve refusjon. Klager
hadde kjøpt en billett der bagasje ikke var inkludert og da må man betale ekstra dersom
man likevel ønsker å medbringe en koffert som må sjekkes inn. Det ligger utenfor
nemndas mandat å vurdere prisnivået for dette på flyplassen i Istanbul. Flertallet kan
derfor ikke anbefale at klager gis medhold i kravet om refusjon av utgiften.

Mindretallet – forbrukerrepresentanten – oppfatter det slik at klager mener de ble
avkrevd en uriktig og urimelig høy pris for kjøp av et innsjekket kolli på flyplassen. Klager
ble avkrevd 616 EUR/18 118 TRY for ett kolli på 14 kg. Det fremgår av kvitteringen at
summen er beregnet med en sats på 46 EUR (ca. 528 nok) per kilo overvekt. 

Turkish Airlines har ikke redegjort nærmere for hjemmelsgrunnlaget for den meget høye
prisen. Selskapet må være nærmest til å avklare hva som følger av deres vilkår i et tilfelle
som dette der klager anfører at det er tatt en uriktig og urimelig høy pris. Flyselskapet
har i sitt tilsvar uttalt følgende: "His return ticket has no bag allowance. Therefore he
had to pay for excess bag. I advise him to check the ticket rules next time when he buys
ticket". 

Flyselskapet har ikke vist til at prisen er hjemlet i deres vilkår, og de har heller ikke
fremlagt de aktuelle vilkårene. Slik saken er opplyst, særlig i betraktning av flyselskapets
knappe tilsvar og opplysningen på kvitteringen hvor det var fylt ut 14 kg under «Excess
weight (kg)», legger mindretallet til grunn at klager ble fakturert en overvektpris per kilo
for hele bagasjen, uten at mindretallet kan se at selskapet hadde hjemmel til dette i sine
alminnelige vilkår. 

Mye tyder også på at selskapet ikke opererer med offentlige tilgjengelige priser for
overvekt eller kjøp av ekstra innsjekket bagasje på flyplassen for internasjonale
flyvninger. Klager har dermed ingen praktisk mulighet til å påvise om det er belastet feil,
hvilket også tilsier at bevisbyrden rimeligvis må legges på flyselskapet. 

Mindretallet vil også peke på at Turkish Airlines oppgir på sine nettsider at de krever
mellom 60-105 TRY per kilo for overvekt ved innenlands flyvninger (jf. https://
www.turkishairlines.com/en-ar/any-questions/excess-baggage/terms-and-conditions/).
Prisen klager ble belastet var 1 294 TRY per kilo, altså ca. 12,3 ganger høyere enn den
høyeste prisen for innenlands flyvninger. Det har formodningen mot seg at det skal være
så store forskjeller på innenlands flyvninger i Tyrkia, og en flyvning fra Istanbul-Arlanda-
Bergen. 

Mindretallet mener bevisbyrden må legges på flyselskapet i dette tilfellet, og kan ikke
se at flyselskapet har sannsynliggjort at det hadde avtalehjemmel til å kreve et så høyt
beløp for innsjekket kolli kjøpt på flyplassen. I fravær av hjemmel i en (balansert og
rimelig) kontrakt, fremstår beløpet urimelig høyt, og avtalen må endres i tråd med
avtaleloven § 36 slik at klager kun belastes normalprisen for ett kolli innsjekket bagasje
på tilsvarende strekning. Det vises også til mindretallets syn i sak FLYKN-2023-247.

Vedtaket er truffet med dissens slik det fremgår over.

Vedtak

Transportklagenemnda anbefaler ikke at klager gis medhold.