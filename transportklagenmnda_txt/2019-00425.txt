Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet kansellering.

Dato
05.11.2019

Saksnummer
2019-00425

Tjenesteytere
KLM

Klager har i det vesentlige anført

Klager skulle reise fra Torp til Geneve via Amsterdam den 8. januar 2019 kl 14.15 med
ankomst kl 18.40. Dagen før avreise kl 18.30 mottok klager beskjed om at KLMs flight
KL1218 fra Torp til Amsterdam var kansellert. Han ble booket om til avreise neste
dag. Klager ankom endelig bestemmelsessted den 9. januar kl 14.45, nesten et døgn
forsinket. 

Klager krever standarderstatning 250 euro i henhold til EU-forordning 261/2004. Klager
krever også dekket forhåndsbetalt hotell (116 euro) og en dags heiskort (63 euro) i
Chamonix som klager ikke fikk benyttet. Videre krever han dekket utgifter til parkering på
Torp lufthavn (62 euro) og buss t/r Kragerø-Torp (39 euro). 

Klager har ikke kunnet fremlegge kvittering for utgifter til parkering eller buss. Dette
fordi klager måtte kjøre egen bil da det ikke gikk annet transportmiddel for den nye
oppsatte tiden for flygningen. Parkering får klager dekket av sin arbeidsgiver gjennom
pendlerordning.

Det vises for øvrig til klagers brev.

Tjenesteyterne har i det vesentlige anført
KL1218 ble kansellert grunnet dårlige værforhold i Amsterdam, sterk vind. KLM viser til
fremlagt dokumentasjon.

Hendelsen er ikke kompensasjonsberettiget da årsaken var ekstraordinære
omstendigheter utenfor KLMs kontroll. 

KLM kan ikke imøtekomme klagers krav.

Nemnda bemerker

Kansellering gir rett til standarderstatning med mindre flyselskapet godtgjør at
innstillingen skyldtes ekstraordinære omstendigheter som ikke kunne vært unngått selv
om alle rimelige tiltak var blitt truffet, jf EU-forordning 261/2004 artikkel 5 og 7. 

Værforhold som påvirker flytrafikken ved at det ikke er mulig å lande/ta av, kan være en
ekstraordinær omstendighet som medfører at den reisende ikke har krav på erstatning.
Dette må vurderes konkret.  

Nemnda mener at flyselskapet KLM har godtgjort at verken kanselleringen eller de
ekstraordinære omstendighetene kunne vært unngått selv om alle rimelige tiltak var
truffet. Dokumentasjonen viser at klagers flygning ble kansellert som følge av sterk vind.
Kanselleringen gir således ikke rett til standarderstatning etter EU-forordningen. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. KLM tilbød klager omruting til neste dag, etter nemndas vurdering må dette etter
forholdene anses som snarest mulig.

Nemnda legger videre til grunn at klager pådro seg utgifter til forhåndsbetalt
hotell, heiskort, buss og parkering som følge av forsinkelsen. Slike utgifter er ikke
dekningsmessige etter EU-forordningen. 

Nemnda mener at flyselskapet ikke kan holdes ansvarlig for disse utgiftene i medhold
av luftfartsloven § 10-20 heller, og viser til begrunnelsen for at klageren ikke har rett til
standarderstatning. Flyselskapet må sies å ha godtgjort at det har tatt alle forholdsregler
som med rimelighet kan kreves for å unngå tapet også i luftfartslovens og Montreal-
konvensjonens forstand.

Nemnda kan etter dette ikke anbefale at klager gis medhold.

Vedtak

Transportklagenemnda-fly anbefaler ikke at klager gis medhold.