Vedtak i Pakkereisenemnda

Sammendrag

Krav om standarderstatning i henhold til EU-forordning
261/2004 på 400 euro per person ved forsinkelse.

Dato
01.06.2016

Saksnummer
329/15PF

Tjenesteyter
Star Tour AS

Saken gjelder:

Krav om standarderstatning i henhold til EU-forordning 261/2004 på 400 euro per person ved
forsinkelse.

Klager har i det vesentlige anført:

Klager bestilte en reise for to personer med innkvartering i en 2-romsleilighet på Jardin Del Sol
i Playa del Ingles, Gran Canaria i perioden 08.11.15 - 16.11.15.

Flyet ble forsinket ved hjemreisen. Klager kom hjem et døgn forsinket og tapte en arbeidsdag.
Det er ikke tilfredsstillende og helt uforståelig at en nødvendig mellomlanding på charterflyets
nedtur medførte en så lang forsinkelse på hjemreisen fra Gran Canaria til Kristiansand.

Det vises for øvrig til klagers brev.

Star Tour har i det vesentlige anført:

Flyvningen ble forsinket på grunn av sent ankommet fly inn til Las Palmas. En av passasjerene
ble akutt syk, noe som resulterte i en nødvendig mellomlanding i Lisboa. Dette førte til at flyet
ankom Las Palmas senere enn planlagt og mannskapet om bord måtte ha lovpålagt hviletid
før de kunne bemanne en ny flyvning. Resultatet ble at passasjerene ikke ble sendt hjem med
et fly før 23 timer og 17 minutter etter planlagt hjemreise.

SAS bekrefter at SK7537 hadde en syk passasjer om bord. Situasjonen var akutt og flyet
mellomlandet i Lisboa. Dessverre døde passasjeren straks etter ankomst Lisboa. På grunn
av forsinket ankomst Gran Canaria, 3 timer og 13 minutter, overskred de mannskapets
maksimale arbeidstid og returen med SK7538 ble forsinket totalt 23 timer og 32 minutter.

På grunn av de ekstraordinære omstendighetene i forbindelse med forsinkelsen, kan Star
Tour ikke se at klager er berettiget til kompensasjon i henhold til EU-forordningen.

Star Tour har tilbudt klager refusjon for toalettsaker og nødvendigheter på 52 euro,
tilsvarende kr 485.

Det vises for øvrig til brev fra Star Tour.

Nemnda bemerker:

Kansellering, innstilling og forsinkelse gir rett til erstatning med mindre flyselskapet godtgjør
at forsinkelsen skyldes ekstraordinære omstendigheter som ikke kunne ha vært unngått selv
om alle rimelige tiltak var truffet, jf. EU-forordning 261/2004. Det er flyselskapet som må
godtgjøre at det forelå en slik ekstraordinær omstendighet. Flyselskapet må videre godtgjøre
at det har truffet alle rimelige tiltak for å unngå forsinkelse.

Forsinkelsen skyldtes i dette tilfellet at en passasjer ble akutt alvorlig syk på flyvningen
mellom Norge og Gran Canaria. Flyet måtte mellomlande i Lisboa for å skaffe passasjeren
nødvendig legehjelp. Flyet ble i første omgang forsinket med 3 timer og 13 minutter. På grunn
av forsinkelsen overskred mannskapet maksimal tjenestegjøringstid og flyvningen ble totalt
forsinket med 23 timer og 32 minutter. Etter nemndas syn var denne forsinkelsen forårsaket
av ekstraordinære forhold som lå utenfor selskapets kontroll. Klageren har da ikke rett til
standarderstatning etter EU-forordningen, men har rett til øvrige ytelser som fremgår av
forordningen.

Arrangøren skal i et tilfelle som det foreliggende tilby passasjeren gratis måltider
og forfriskninger som står i rimelig forhold til ventetiden. Dersom en eller flere
hotellovernattinger er nødvendige, skal passasjerene tilbys hotellinnkvartering samt reise
til og fra hotellet, jfr. forordningen artikkel 5, jfr. artikkel 8 og 9. Dette gjelder selv om
kanselleringen er helt utenfor flyselskapets kontroll. Arrangøren plikter videre å informere
passasjerene om deres rettigheter.

Så vidt nemnda kan se har Star Tour ikke informert klageren om hans rettigheter. Klageren
har hatt direkte utlegg til toalettartikler som han har krevd dekket. Dette har arrangøren
dekket i henhold til regning med kr 485.

Vedtak:

Pakkereisenemnda anbefaler at klageren får dekket de direkte utgiftene han ble påført i
forbindelse med forsinkelsen etter regning.

Vedtaket er enstemmig.