Vedtak i Transportklagenemnda - Fly

Sammendrag

Krav om standarderstatning grunnet nektet
ombordstigning som følge av en forsinkelse.

Dato
02.09.2022

Saksnummer
2022-00764

Tjenesteytere
Air France

Klager har i det vesentlige anført

Klager (to personer) skulle reise fra Paris til Oslo via Amsterdam den 14. november
2021 kl 18.15 med ankomst kl 22.20 med Air France (AF1440) og og KLM (KL1151). På
avreisedagen ble klager informert om at han var booket om til et direktefly med Air
France med avgang kl 20.45 og ankomst kl 23.10. 

Klager mener denne saken dreier seg om nektet ombordstigning i henhold til EU-
forordning 261/2004, da begge flyvningene gikk etter ruteplanen.

Klager krever standarderstatning 250 euro per person i henhold til EU-forordning
261/2004, redusert med 50 % da ankomsttiden på ny flyvning ikke oversteg to timer.

Tjenesteyterne har i det vesentlige anført
AF1440 ble forsinket 16 minutter grunnet operasjonelle årsaker. Forsinkelsen ville ha
forårsaket for kort tid til flybytte (MCT - minimum connection time) i Amsterdam, klager
ble derfor booket om til en direkte flyvning. Klager ankom Oslo 50 minutter senere enn
opprinnelig ankomsttid. 

Hendelsen er ikke kompensasjonsberettiget i henhold til EU-forordning 261/2004, da
ankomsttiden i Oslo ikke oversteg tre timer.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Flyselskapet Air France har uttalt at forsinkelsen skyldtes operasjonelle årsaker.
Uttalelsen er ikke nærmere forklart eller dokumentert. Nemnda mener at flyselskapet
med dette ikke har godtgjort at forsinkelsen ikke kunne vært unngått selv om alle
rimelige tiltak var truffet. Forsinkelsen gir etter dette rett til standarderstatning.

Som følge av forsinkelsen ble klager booket om til annen flyvning som ankom endelig
bestemmelsessted 50 minutter senere enn opprinnelig ankomst. Selskapet foretar
en omruting av passasjeren, fordi de ser at den mindre forsinkelsen trolig ville
ført til at klager hadde mistet sin videreforbindelse, dersom han hadde blitt sendt
med flyet. Det er bare når passasjeren kommer mer enn tre timer forsinket frem til
bestemmelsesstedet at han har krav på standarderstatning. Det er ikke tilfelle her, og
klager har følgelig ikke rett på slik standarderstatning.  

Nemnda kan ikke anbefale at klager gis medhold.

Vedtak

Transportklagenemnda anbefaler at klager ikke gis medhold.