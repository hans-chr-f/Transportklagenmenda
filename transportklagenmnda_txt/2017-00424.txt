Vedtak i Transportklagenemnda - Fly

Sammendrag

Krav om refusjon av påløpte utgifter ved kansellering.

Dato
21.11.2017

Saksnummer
2017-00424

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY758 fra Oslo lufthavn (OSL) til Trondheim
(TRD) 27. januar 2017. Flyvningen ble kansellert. 

Klager anfører at han aldri ble tilbudt omruting til Trondheim, og at helgeturen derfor
måtte avlyses. Ved henvendelse i Norwegians skranke på Oslo lufthavn hevder klager
at han ble avvist når han ønsket ny avgang til Trondheim. Klager har på dette grunnlag
fremsatt krav om refusjon av ubenyttet hotellovernatting i Trondheim til kroner 2 601,
samt kjøregodtgjørelse fra Drøbak til Oslo lufthavn og parkering til kroner 150.

Tjenesteyterne har i det vesentlige anført
Norwegians flyvning DY758 fra Oslo lufthavn til Trondheim 27. januar 2017 ble
kansellert som følge av tykk tåke over Trondheim lufthavn. Værforholdene medførte
uregelmessigheter på samtlige flyvninger på for- og ettermiddagen 27. januar. 

Klager ble booket om til ny flyvning DY776 kl. 22.00. Han valgte imidlertid å ikke benytte
seg av billettene og har mottatt full refusjon. 

Norwegian anfører at så lenge klager valgte å kansellere sin bestilling, kan ikke
flyselskapet hefte for de utgifter han pådro seg og som han krever refundert. Det er
på det rene at disse utgiftene ikke ville påløpt dersom klager valgte å benytte seg av
Norwegians omrutingstilbud. 

Norwegian avviser på ovennevnte bakgrunn klagers krav.

Nemnda bemerker

Norwegians flyvning DY758 fra Oslo lufthavn til Trondheim 27. januar 2017 kl. 14.40 ble
kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken ved at det ikke er mulig å lande/ta av, kan være
en slik ekstraordinær omstendighet som medfører at den reisende ikke har krav på
erstatning. Dette må vurderes konkret. 

På bakgrunn av fremlagt dokumentasjon legger nemnda til grunn at kanselleringen
skyldtes tykk tåke over Trondheim den aktuelle dagen. Dette må etter nemndas syn
anses som ekstraordinære forhold i forordningens forstand.

Spørsmålet er videre om Norwegian har truffet rimelige tiltak for å unngå kanselleringen.
Klager har opplyst at de ikke fikk tilbud om omruting samme dag. Norwegian har på
sin side opplyst at klager ble omrutet med flyvning DY776 kl. 22.00 samme dag, men
at klager ikke ønsket å benytte seg av disse billettene, og derfor fikk refusjon. Nemnda
kan ikke se at Norwegian har fremlagt dokumentasjon som tilsier at klager faktisk fikk
et tilbud om omruting. Nemnda legger derfor til grunn at klager ikke ble orientert om
omrutingen. Nemnda kan imidlertid ikke se at dette er avgjørende, og viser til at det ble
sendt en sms til klager om at han kunne ombooke eller få billetten refundert da flyet ble
kansellert.

Nemnda mener derfor at klager ikke har krav på standarderstatning etter forordningen.

Klager har også krevd dekket utgifter til ubenyttet hotellovernatting i Trondheim til
kroner 2 601, samt kjøregodtgjørelse fra Drøbak til Oslo lufthavn og parkering til kroner
150. Basert på vurderingen over, kan nemnda ikke se at klager har krav på erstatning på
annet grunnlag.

Vedtak

Transportklagenemnda - fly anbefaler at ikke at klager gis medhold.