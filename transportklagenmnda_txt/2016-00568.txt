Vedtak i Transportklagenemnda - Fly

Sammendrag

Krav om standardkompensasjon som følge av forsinkelse.

Dato
21.03.2017

Saksnummer
2016-00568

Tjenesteytere
Norwegian

Klager har i det vesentlige anført

Klager og hennes reisefølge skulle reise fra Oslo lufthavn til Tenerife med D85305
22. mars 2016 kl. 17.20. Klager fikk melding om at avreise ble forsinket til kl. 22.00.
Flyvningen ble ytterligere forsinket til kl. 22.40. Det ble informert om at forsinkelsen
skyldtes for sent innkommet fly fra Tenerife. 

Kl. 21.30 fikk klager informasjon om at flyvningen ble forsinket til neste dag – 23. mars kl.
10.00. Klager ankom ikke hotellet før midnatt. Kl. 09.00 neste dag fikk klager melding om
at ny avgangstid ble kl. 10.40. Klager og hennes reisefølge fikk gå ombord i flyet, men ble
sittende i flymaskinen frem til faktisk avgang kl. 11.45. 

D85305 ankom Tenerife cirka kl. 15.22, nesten 18 timer forsinket. 

På ovennevnte bakgrunn krever klager standardkompensasjon i henhold til EU-
forordning 261/2004 på 400 euro pr. person, totalt 1 600 euro.

Tjenesteyterne har i det vesentlige anført
D85305 fra Oslo Lufthavn til Tenerife 22. mars 2016 ble forsinket med 17 timer og 52
minutter. Forsinkelsen skyldtes flyvelederstreik i Frankrike som varte fra 20. - 22. mars
2016. Dette medførte forsinkelser for alle flyselskap med flyvninger gjennom fransk
luftrom i denne tidsperioden. Som en direkte konsekvens av dette, kom flymaskinen
sent inn til Oslo Lufthavn, som igjen medførte at crew måtte overholde de lovpålagte
hviletidsbestemmelser. 

Norwegian anfører at de hadde få alternativer, da streiken påvirket mange flyselskaper.
Berørte passasjerer mottok forpleining i henhold til EU-forordning 261/2004. 

Streiken i Frankrike påvirket lufttransporten i hele Europa, og må derfor anses som en
ekstraordinær omstendighet som ligger utenfor flyselskapenes kontroll. Norwegian viser
i denne sammenheng til en dom i en tysk domstol (X ZR 121/13). 

Det kan ikke forventes at et flyselskap skal kunne sikre seg mot alle typer ekstraordinære
forhold til enhver tid ved å ha reservefly- og crew tilgjengelig ved alle destinasjoner. Dette
ville påført flyselskapet en urimelig økonomisk byrde, og ville omsider medført høyere
kostnader for passasjerene i form av høyere billettpriser. Dette understrekes i en dom i
en tysk domstol (X ZR 121/13).

Flyselskapene er unntatt fra videre kompensasjon dersom årsaken til forsinkelsen
er ekstraordinære omstendigheter utenfor flyselskapets kontroll som forhindrer
flyvningen, jf. EU-forordning 261/2004 art. 5 (3). Omstendigheter som er utenfor
flyselskapets kontroll er hendelser som ikke er forårsaket av en handling eller unnlatelse
fra flyselskapets side. Norwegian anser flyvelederstreik i Frankrike som en omstendighet
utenfor deres kontroll. 

På ovennevnte bakgrunn avviser Norwegian klagers krav om standardkompensasjon.

Nemnda bemerker

D85305 fra Oslo Lufthavn til Tenerife 22. mars 2016 ble forsinket med 17 timer og 52
minutter.

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning, med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Det vises til EU-forordning 261/2004 artikkel 6 jf. artikkel 7, jf artikkel 5 nr. 3, jf. EU-
domstolens avgjørelser i Sturgeon m.fl. mot Condor (C-402/07) og Nelson m.fl. mot
Lufthansa (C-581/10 og C-629/10).

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flygeledere og flyplassansatte, faller utenfor flyselskapets ansvarsområde. Forsinkelse
som følge av slik streik, gir etter nemndas oppfatning ikke rett til erstatning etter EU-
forordningen.

På bakgrunn av fremlagt dokumentasjon i saken, legger nemnda til grunn at forsinkelsen
på flyvningen skyldtes streik blant franske flygeledere 20 - 22. mars 2016. Streiken
påvirket alle flyvninger i eller gjennom fransk luftrom, og rammet store deler av
flytrafikken i Europa. Besetningen kom derfor forsinket inn til Oslo, og måtte ha sin
lovpålagte hvile før de kunne fortsette. Nemnda mener at dette må anses som en
ekstraordinær omstendighet som ikke kunne vært unngått selv om alle rimelige tiltak var
truffet. det er derfor ikke grunnlag for standarderstatning. Nemnda kan heller ikke se at
klager har rett til erstatning på annet grunnlag.

Vedtak

Transportklagenemnda - fly anbefaler ikke at klager gis medhold.