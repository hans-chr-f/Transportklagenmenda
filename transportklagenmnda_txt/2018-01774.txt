Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
17.12.2018

Saksnummer
2018-01774

Tjenesteytere
Norwegian

Klager har i det vesentlige anført

Klager skulle reise med Norwegians flyvning D82825 fra Tromsø (TOS) til London -
Gatwick (LGW) 17. mars 2018 kl. 19.40. Flyvningen ble kansellert, og klager ble booket om
til flyvning D88436 18. mars med avgang kl. 19.45. 

Klager viser til at D82825 var den eneste flyvningen fra Tromsø som ble kansellert denne
dagen, og setter dermed spørsmålstegn ved Norwegians anførsler om at kanselleringen
skyldtes værforholdene. Han viser også til at passasjerene ble sittende om bord på den
nye flyvningen, D88436 neste dag, i over tre timer. 

Klager har på ovennevnte grunnlag fremsatt krav om standardkompensasjon i henhold
til EU-forordning 261/2004 på 400 euro.

Tjenesteyterne har i det vesentlige anført
Norwegians flyvning D82825 fra Tromsø til London - Gatwick 17. mars 2018 ble
kansellert. Kanselleringen skyldtes værforholdene i Tromsø denne dagen. Forutgående
flyvning fra London til Tromsø ble omdirigert til Trondheim som følge av kraftig snøvær
og dårlig sikt. Da værforholdene ikke bedret seg ble flyvningen kansellert. 

Værforholdene påvirket alle flyselskap, og tiltak som leie av fly og mannskap, nye fly
eller billetter med andre flyselskap ville ikke redusert konsekvensene for de berørte
passasjerene. Selskapet satte dessuten opp ny flyvning neste dag, D88436, for å frakte
passasjerene frem til London. 

Norwegian anfører at de ovennevnte værforhold utgjør en slik ekstraordinær
omstendighet som fritar flyselskapene for sitt erstatningsansvar etter EU-forordning
261/2004, og at forsinkelsen ikke kunne vært unngått selv om alle rimelige tiltak ble
truffet. Selskapet avviser på dette grunnlag klagers krav om standardkompensasjon.

Nemnda bemerker

Norwegians flyvning D82825 fra Tromsø til London - Gatwick 17. mars 2018 ble
kansellert. 

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle. 

I dette tilfellet skyldtes kanselleringen værforholdene i Tromsø denne dagen.
Forutgående flyvning fra London ble omdirigert til Tromsø, og flyvningen ble kansellert
da værforholdene ikke bedret seg.  Det vises til fremlagt dokumentasjon. 

Nemnda mener at de ovennevnte værforhold må anses som en ekstraordinær
omstendighet i forordningens forstand. Norwegian iverksatte tiltak ved å sette opp ny
flyvning, D88436, neste dag. Nemnda legger til grunn at forsinkelsen ikke kunne vært
unngått selv om alle rimelige tiltak var truffet. Kanselleringen gir dermed ikke rett til
standardkompensasjon. 

Klager har også anført at "rescue flight" D88436 ble forsinket med tre timer og
54 minutter. Norwegian har ikke kommentert denne påstanden. Nemnda treffer
da vedtak basert på opplysningene som er fremkommet tidligere i saken, jf.
transportklagenemndforskriften § 5-3 tredje ledd. Nemnda legger til grunn at klager
ankom London mer enn tre timer forsinket. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Norwegian har ikke gitt noen redegjørelse eller fremlagt noe dokumentasjon for at
denne forsinkelsen skyldtes ekstraordinære omstendigheter som ikke kunne vært
unngått. Forsinkelsen gir etter dette rett til standarderstatning på 400 euro.

Vedtak

Transportklagenemnda - fly anbefaler at Norwegian utbetaler til klager
standardkompensasjon på 400 euro.