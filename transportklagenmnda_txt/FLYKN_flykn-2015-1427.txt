Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.10.2016

Saksnummer
1427/15F

Tjenesteyter
Wizz Air

Klager har i det vesentlige anført:

Klager skulle reise fra Sandefjord (kl. 08:35) til Vilnius (ankomst kl. 11:20) 16. september 2015
med W68080. Denne flyvningen ble forsinket på grunn av tekniske problemer og klager
ankom Vilnius kl. 19:15.

I forbindelse med forsinkelsen mottok klager mat og drikke.

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Wizz Air har i det vesentlige anført:

Flyet fra Sandefjord til Vilnius den 16. september 2015 med W68080 ble forsinket med 7 timer
og 40 minutter. Dette var på grunn av lynnedslag. Det vises til fremlagt dokumentasjon.

Wizz Air mener at de ikke er forpliktet til å betale kompensasjon, om forsinkelsen er lang og
skyldes ekstraordinære omstendigheter viser de til EU-forordningen artikkel 5 nummer 3:

«Et transporterende luftfartsselskap skal ikke være pålagt å betale erstatning i samsvar med
artikkel 7 dersom det kan godtgjøre at innstillingen skyldes ekstraordinære omstendigheter
som ikke kunne vært unngått selv om alle rimelige tiltak var truffet.»

Wizz Air kan ikke imøtekomme klagers krav.

Det vises for øvrig til Wizz Airs brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Nemnda har ved den videre vurdering av saken delt seg i et flertall og et mindretall.
Flertallet, lederen og flyselskapenes representanter er av den oppfatning at lynnedslag
må anses som en ekstraordinær omstendighet i forordningens forstand. Flertallet
finner videre godtgjort at forsinkelsen ikke kunne vært unngått selv om alle rimelige
tiltak var truffet. Forsinkelsen gir etter dette ikke rett til standarderstatning,
og flertallet finner ikke å kunne anbefale at klager gis medhold i sitt krav om
standarderstatning.

Mindretallet, forbrukernes representanter, er av en annen oppfatning. Lynnedslag
må anses å være et alminnelig og hyppig fenomen som flyselskapene må forholde
seg til i sin ordinære drift og kan derfor ikke regnes som en ekstraordinær
omstendighet som fritar selskapene for ansvar. Mindretallet mener klagerne har rett
på standarderstatning.

På bakgrunn av flertallets vurdering traff nemnda slikt

Vedtak:

Transportklagenemnda-fly finner ikke å kunne anbefale at klager gis medhold i sitt krav om
standarderstatning.