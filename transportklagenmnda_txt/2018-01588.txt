Vedtak i Transportklagenemnda - Fly

Sammendrag

Krav om standardkompensasjon ved forsinkelse.

Dato
17.12.2018

Saksnummer
2018-01588

Tjenesteytere
Norwegian

Klager har i det vesentlige anført

Klager reiste med Norwegians flyvning D81041 fra Oslo lufthavn (OSL) til Roma (FCO)
8. mai 2018 kl. 18.00. Flyvningen ble imidlertid forsinket med mer enn ni timer, og
klager har på dette grunnlag fremsatt krav om standardkompensasjon i henhold til EU-
forordning 261/2004 på 400 euro pr. person, totalt 2 000 euro for fem passasjerer.

Klager viser til at de reisende fikk beskjed om at ny avgangstid var kl. 23.40 samme dag.
Avreisetidspunktet ble imidlertid flyttet utover hele kvelden og natten, og da flyet endelig
ankom ble det opplyst ved gate at det var en feil ved flyet, slik at flyet måtte gjennomgå
teknisk inspeksjon. Klager viser til at han fikk svært dårlig informasjon fra Norwegian på
Oslo lufthavn.

Tjenesteyterne har i det vesentlige anført
Norwegians flyvning D81041 fra Oslo til Roma 8. mai 2018 ble forsinket med ni timer
og fire minutter. Forsinkelsen skyldtes restriksjoner i luftrommet over Italia innført som
følge av streik blant italienske flyveledere. 

Streiken startet 8. mai kl. 08.00 (UTC) og varte til kl. 16.00 (UTC). Restriksjonene påvirket
samtlige avganger. Norwegian har ingen kontroll over tillatelser eller restriksjoner i
luftrommet, og kan derfor ikke holdes ansvarlig når det innføres begrenset kapasitet i
luftrommet. Det er ingenting selskapet kunne gjort for å forhindre forsinkelsen. 

Norwegian anfører at de ovennevnte forhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Norwegians flyvning D81041 fra Oslo til Roma 8. mai 2018 ble forsinket med ni timer og
fire minutter. 

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

På bakgrunn av fremlagt dokumentasjon i saken, legger nemnda til grunn at forsinkelsen
dels skyldtes streik blant italienske flygeledere, dels tekniske feil ved flyet. Nemnda
legger til grunn at forsinkelsen som følge av teknisk feil var på én time, mens forsinkelsen
som følge av streiken var på åtte timer og 16 minutter. Hoveddelen av forsinkelsen
skyldtes altså streiken. Det vises til fremlagt "movement log". 

Det følger av EU dom C-315/15 (Pešková) at i tilfeller der en forsinkelse ikke alene skyldes
ekstraordinære omstendigheter som ikke kunne vært unngått selv om alle rimelige tiltak
var truffet, skal den del av forsinkelsen som skyldes ekstraordinære forhold trekkes fra
den samlede forsinkelsen.

EU-forordningen nevner i sin fortale at streik kan være et eksempel på en ekstraordinær
omstendighet som medfører at flyselskapets forpliktelser bør være begrenset eller
bortfalle. Forordningen sier imidlertid ikke at enhver streik som rammer flyselskapets
drift må anses å ligge utenfor dettes kontroll. 

Nemnda er av den oppfatning at streik hos tredjemann, for eksempel streik blant
flyveledere eller flyplassansatte, i utgangspunktet faller utenfor flyselskapets
ansvarsområde. Forsinkelse eller kansellering som følge av slik streik gir etter nemndas
oppfatning i utgangspunktet ikke rett til erstatning etter EU-forordningen. 

Nemnda legger til grunn at Norwegian har godtgjort at forsinkelsen skyldtes
ekstraordinære omstendigheter. Nemnda legger videre til grunn at forsinkelsen ikke
kunne vært unngått selv om alle rimelige tiltak ble truffet. Forsinkelsen gir etter dette
ikke rett til standarderstatning, og nemnda anbefaler ikke at klager gis medhold i sitt
krav.

Vedtak

Transportklagenemnda - fly anbefaler ikke at klager gis medhold.