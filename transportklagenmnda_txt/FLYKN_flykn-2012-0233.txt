Vedtak i Transportklagenemnda - Fly

Sammendrag

Krav om kompensasjon for flygning med innleid fly.

Dato
15.11.2012

Saksnummer
233/12F

Tjenesteyter
Norwegian Air Shuttle ASA

Klager har i det vesentlige anført:

Klager bestilte tre billetter t/r Oslo - Alicante 7. - 11. mars 2012, for å spille golf. DY1794 fra
Oslo til Alicante ble operert av et selskap som het Jet2.com. Dette flyet hadde så dårlige seter
at klager og en medreisende fikk ryggproblemer og dermed ikke fikk spilt golf. Golfrundene
var forhåndsbetalt, og koster kroner 6 000.

På returen fra Alicante til Oslo den 11. mars måtte DY1791, også operert av Jet2.com,
mellomlande i Amsterdam grunnet dødsfall om bord. Klager måtte vente i Amsterdam i 9
timer, og ankom Gardermoen kl. 01:00 den 12. mars, nesten elleve timer forsinket.

Klager mener han fikk et mye dårligere produkt enn hva han bestilte. At Jet2.com ble kåret
til beste «short haul» selskap mener klager er irrelevant, da Alicante - Oslo ikke tilhører
kategorien «short haul».

Klager krever full refusjon av billettene, totalt kroner 11 635, i tillegg til de tapte golfrundene,
kroner 6 000.

Det vises for øvrig til klagers brev.

Norwegian har i det vesentlige anført:

Norwegian måtte en periode benytte seg av innleide fly for å avvikle trafikken, men skal om
kort tid være tilbake til å operere alle avganger med egne fly. De innleide selskapene flyr på
europeiske sertifikater og er alle godkjente av Luftfartstilsynet.

Jet2.com ble i 2012 kåret til beste «short haul» selskap av Globe Travel Awards, og har en
standard tilsvarende Norwegians maskiner. Strekningen Alicante - Oslo er en såkalt «short
haul» destinasjon hos Norwegian.

DY1791 ble forsinket grunnet et medisinsk tilfelle om bord. Etter take off fra Alicante oppstod
det et dødsfall om bord blant passasjerene. Maskinen måtte derfor lande på nærmeste
flyplass som var Amsterdam. Dette medførte at crewet gikk ut på arbeidstid. Nytt crew måtte
sendes fra Gardermoen, og flyet ble omtrent 10 timer forsinket.

Den uforutsette hendelsen var utenfor Norwegians kontroll, og ble forårsaket av
ekstraordinære omstendigheter som ikke kunne vært unngått selv om alle rimelige tiltak var
truffet. I henhold til EU forordning 261/2004 bør flyselskapenes forpliktelser være begrenset
ved slike hendelser.

Norwegian ønsker å refundere klagers utgifter til forpleining i ventetiden mot originale
kvitteringer, man kan dessverre ikke imøtekomme kravet utover dette.

Det vises for øvrig til Norwegians brev.

Nemnda bemerker:

Klagerne hadde bestilt reise med Norwegian. Klagerne hadde etter nemndas vurdering
grunn til å forvente at flygningen ville bli gjennomført med Norwegians fly. Det var således
et avvik fra det avtalte at flygningen skjedde med et fly fra Jet2. Flygningen ble for øvrig i det
vesentlige gjennomført i henhold til det avtalte, og nemnda er etter en samlet vurdering av
den oppfatning at avviket i dette tilfellet ikke gir grunnlag for prisavslag.

Klager anfører at han og en av de andre medreisende fikk ryggproblemer som følge av
dårlige seter på flyet. Det foreligger ingen legeerklæring eller andre opplysninger som kan
belyse saken nærmere. Nemnda finner på bakgrunn av de foreliggende opplysninger ikke
sannsynliggjort at problemene kan tilbakeføres til mangler ved flyet.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Gøril Volden Berg, Widerøes Flyveselskap AS

Olav Grøttland, SAS