Vedtak i Transportklagenemnda - Fly

Sammendrag

Krav om refusjon av billetter.

Dato
21.12.2022

Saksnummer
2022-00965

Tjenesteytere
Norwegian Air Shuttle

Klager har i det vesentlige anført

Klager (til sammen tre personer) hadde billetter med Norwegian fra Trondheim til Split
den 6. juli 2022 og retur den 16. juli 2022. 

Det fremgikk på Norwegian sine sider at selskapet i en begrenset periode tilbød en
gebyrfri ombooking på Lowfare og Lowfare+ billetter bestilt 30. juni 2022 eller før. Klager
forsøkte å gjennomføre gebyrfri ombooking av billettene, men Norwegian krevde at
klager betalte et mellomlegg for nye billetter selv om de nye billettene tur-retur var
billigere enn opprinnelige billetter.

Siden Norwegian ikke etterkom lovnaden om gebyrfri ombooking, ombooket ikke klager
billettene som ønsket, men brukte to av billettene. Den siste billetten ønsket klager å
ombooke slik at sønnen kunne bli med, men siden det ikke gikk uten å betale ytterligere
til Norwegian, ble hans billett flyttet til en billett som var billigere begge veier i august.
Denne billetten kunne imidlertid ikke sønnen bruke og klager krever denne billetten
refundert.

Tjenesteyterne har i det vesentlige anført
Norwegian avviser ansvar og viser til sine vilkår. Det følger av disse at «LowFare og
LowFare+ billetter vil bli refundert i sin helhet hvis de avbestilles innen 24 timer etter
bestilling. Etter 24 timer kan du fortsatt kansellere billetten din, men ingen refusjon
vil bli gitt.". Den 10 januar 2022 ble det gjort noen endringer i de ovennevnte vilkår og
betingelser. Når det gjelder vilkårene for gebyrfri ombooking må endringene gjøres
senest 7 dager før planlagt avgang for alle flyvninger. 

Klager endret billetten sin 17. juni kl. 16:09 UTC til å reise Trondheim – København – Split
23. august. Noen timer senere, klokken 18:05, endret klager igjen billetten og flyttet flyet
til den 30. august med retur 6. september fra Split – Oslo – Trondheim. Disse endringene
ble gjort under 7 dager før avreise.

Norwegian forklarer at basert på de mange endringene som er gjort av klager er det ikke
grunnlag for refusjon av billetten.

Nemnda bemerker

Klager krever refusjon av billettkostanden for en reise som ikke ble benyttet på grunn av
at klager ikke fikk gjennomført gebyrfri ombooking av billetten.

Spørsmålet om klager hadde rett på refusjon av billettkostnaden må vurderes basert på
de aktuelle billettvilkårene til Norwegian.

Klager hadde LowFare-billetter og disse er ikke refunderbare. Klager har opplyst at
Norwegian i en begrenset periode hadde gebyrfri ombooking. Klager har fremlagt kopi
av Norwegians vilkår for tilbudet om gebyrfrie ombookinger. Slik nemnda forstår disse
vilkårene, oppfylte klager vilkårene for gebyrfri ombooking, men klager ombooket ikke
innen 7 dager før planlagt avgang på grunn av uenighet om prisberegningen.

Det følger av vilkårene at eventuelle prisdifferanser vil gjelde og at ingen refusjon gis
hvis den nye prisen er lavere enn den opprinnelige. Slik nemnda forstår saken krevde
Norwegian et mellomlegg fra klager fordi ny utreise var dyrere enn opprinnelig utreise.
Selv om ny tur-retur reise samlet sett var billigere, måtte klager betale et mellomlegg for
utreisen. 

Klager er uenig i dette og mener at ved prisberegningen må man se på samlet pris for
reisen tur-retur, og ikke per flyvning.

Nemndas flertall - lederen og forbrukerrepresentantene - mener at vilkårene er uklare,
og i tråd med avtaleloven § 37 må tolkes til forbrukerens gunst i dette tilfellet. Flertallet
mener at vilkårene om "den nye prisen" må forstås som den samlede prisen, og ikke
prisen pr strekning. I dette tilfellet var det totale prisen lavere, og forbrukeren skal da
ikke belastes med noe tillegg. Konsekvensen av dette blir i dette tilfellet at klager har krav
på refusjon av den billetten som ikke ble benyttet.

Mindretallet - bransjerepresentantene - mener at den mest naturlige forståelsen av
vilkårene at endringen gjelder pr. flyvning. Mindretallet mener derfor at det er i tråd
med vilkårene at Norwegian kan kreve betalt for prisdifferansen for en enkeltreise i et
tilfelle hvor klager ønsker å ombooke til en utreise som er dyrere enn opprinnelig utreise.
Mindretallet kan dermed ikke se at klager kan gis medhold i denne saken.

Nemnda konkluderte deretter i tråd med flertallets oppfatning.

Vedtak

Transportklagenemnda anbefaler at selskapet refunderer den billetten som ikke ble
benyttet.