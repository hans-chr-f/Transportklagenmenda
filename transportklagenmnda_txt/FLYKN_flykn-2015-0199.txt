Vedtak i Transportklagenemnda - Fly

Sammendrag

Krav om standarderstatning grunnet forsinkelse. Saken ble
behandlet etter transportklagenemndsforskriften § 5-4.

Dato
28.08.2015

Saksnummer
0199/15F

Tjenesteyter
Air France

Klager har i det vesentlige anført:

Klager skulle reise fra Oslo til Venezia via Paris den 13. november 2014 kl. 12:45. Klager hadde
tillatt connection på 45 minutter i Paris, men AF1775 fra Oslo til Paris ble 15 minutter forsinket
slik at klager mistet sin videreforbindelse med AF1226.

Klager ble booket om til ny avgang kl. 21:00 samme kveld. Denne avgangen ble omtrent 1 time
forsinket, slik at klager ankom bestemmelsesstedet rundt midnatt.

Klager stiller seg kritisk til dårlige service og mangel på hjelpsomhet på Charles de Gaulle
flyplass.

Klager krever 400 euro per person i henhold til EU-forordning 261/2004.

Det vises for øvrig til klagers brev.

Air France har i det vesentlige anført:

AF1775 ble 15 minutter forsinket som følge av restriksjoner i luftrommet. Slike restriksjoner
fullstendig utenfor flyselskapets kontroll.

Hendelsen er ikke kompensasjonsberettiget i henhold til EU-forordning 261/2004, da
forsinkelsen ble forårsaket av ekstraordinære omstendigheter utenfor Air Frances kontroll.

Klager ble booket om kostnadsfritt til neste ledige avgang.

Air France ønsker å refundere eventuelle utgifter i ventetiden, men kan dessverre ikke
imøtekomme klagers krav om standarderstatning.

Det vises for øvrig til Air Frances brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket slik at klagerne ikke rakk sin videreforbindelse. Klagerne ankom bestemmelsesstedet
over seks timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Air France har opplyst at forsinkelsen skyldtes restriksjoner i luftrommet. Dette er ikke søkt
dokumentert eller underbygget. Air France har følgelig ikke «godtgjort» at forsinkelsen
skyldtes en ekstraordinær omstendighet som ikke kunne vært unngått selv om alle rimelige
tiltak var truffet. Forsinkelsen gir etter dette rett til en standarderstatning på 400 euro per
person. Nemnda anbefaler at Air France utbetaler standarderstatningen.

Nemnda bemerker avslutningsvis at det ved bestilling av en gjennomgående billett i
bestillingssystemet lagt inn en minstetid mellom landing og videreforbindelse. Denne
minstetiden er utarbeidet av flyplassen og IATA. Bestillingssystemet er lagt opp slik at det
automatisk finner frem til korteste reiserute der minimumstiden er hensyntatt. Nemnda
legger således til grunn at det var i tråd med rutiner og datasystemet når Air France solgte
billetter med 45 minutters forbindelsestid i Paris.

Vedtak:

Transportklagenemnda-fly anbefaler at Air France utbetaler standarderstatning på 400 euro
per person.

Vedtaket var enstemmig.