Vedtak i Transportklagenemnda - Fly

Sammendrag

Krav om refusjon av taxiutgifter som følge av forsinkelse.

Dato
05.05.2020

Saksnummer
2019-03175

Tjenesteytere
Norwegian Air Shuttle

Klager har i det vesentlige anført

6. juni 2019 skulle klager reise med DY1875 fra Roma til Oslo. Planlagt avgangstid fra
Roma var kl. 20.50, og flyet skulle ankomme Oslo kl. 23.55. Flyet ble imidlertid forsinket
fra Roma, slik at det først gikk kl. 22.53 og landet i Oslo kl. 01.57.

Klager anfører at som følge av forsinkelsen mistet han bussen til Korsegården, slik at
han måtte vente flere timer på flyplassen på at den første bussen skulle komme. Han
hadde allerede en bussbillett for den aktuelle strekningen. Fra Korsegården måtte han
imidlertid ta en taxi til Drøbak.

Klager krever refusjon av taxiutgiftene på 393 kroner.

Tjenesteyterne har i det vesentlige anført
EU-forordning 261/2004 gir ikke uttrykkelig rett til erstatning ved forsinkelser, i
motsetning til ved kanselleringer.

Ifølge EU-domstolens avgjørelse i saken C-402/07 (Sturgeon) har passasjerer som blir
berørt av en forsinkelse, rett til erstatning i tråd med vilkårene i forordningens artikkel
7, dersom de ankommer endelig bestemmelsessted forsinket, og denne forsinkelsen
er på tre timer eller mer. Flyselskapet er ikke forpliktet til å betale erstatning dersom
årsaken til forsinkelsen er ekstraordinære omstendigheter utenfor flyselskapets kontroll.
Forholdene anses å ligge utenfor flyselskapets kontroll når de ikke skyldes en handling
eller utelatelse av flyselskapet.

I det aktuelle tilfellet ble flyvningen DY1875 den 6. juni 2019 to timer og to minutter
forsinket. Det vises til fremlagt dokumentasjon på dette.

Da flyvningen var mindre enn tre timer forsinket, har ikke klager rett på
standarderstatning.

Hva gjelder kravet om refusjon av taxiutgifter på 393 kroner, anser Norwegian
dette for å være utgifter tilknyttet videre reise etter ankomst, og disse utgiftene ville
passasjeren hatt uansett ankomsttidspunkt. Utgiftene kan ikke anses å være forårsaket
av forsinkelsen På bakgrunn av dette kan ikke kravet om refusjon av taxiutgiftene
imøtekommes.

Nemnda bemerker

Nemnda legger til grunn at flyvningen DY1875 fra Roma til Oslo med avgang 6. juni 2019
ble to timer og to minutter forsinket. Det er ikke grunnlag for standarderstatning etter
EU-forordningen, fordi forsinkelsen var under tre timer.

Klager har fremsatt krav om refusjon av utgifter til taxi. Det følger av luftfartsloven
§ 10-20 at fraktfører er ansvarlig for tap som følge av forsinkelse, med mindre det
godtgjøres at alle forholdsregler som med rimelighet kan kreves for å unngå tapet, er
tatt, eller at det ikke har vært mulig å ta slike forholdsregler.

I dette tilfellet har ikke Norwegian oppgitt hva som var årsaken til forsinkelsen.
Flyselskapet har således ikke godtgjort at alle rimelige forholdsregler er tatt, og det er
derfor ansvarsgrunnlag etter luftfartsloven § 10-20.

Norwegian anfører at taxiutgiftene var utgifter som klager ville hatt uansett, slik at det
ikke kan kreves refusjon i det aktuelle tilfellet. Nemnda er ikke enig i det. Klager har
opplyst at han ventet i flere timer på flyplassen for å kunne ta bussen til Korsegården
og deretter taxi derfra til Drøbak. Etter nemndas oppfatning har klager i dette tilfellet
begrenset tapet, og bør få dekket taxiutgiftene fra Korsegården til Drøbak.

Vedtak

Transportklagenemnda - fly anbefaler at Norwegian utbetaler 393 kroner til klager.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.