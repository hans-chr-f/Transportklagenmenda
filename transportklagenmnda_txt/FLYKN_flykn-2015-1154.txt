Vedtak i Transportklagenemnda - Fly

Sammendrag

Krav om standarderstatning grunnet kansellering

Dato
12.07.2016

Saksnummer
1154/15F

Tjenesteyter
Norwegian Air Shuttle ASA

Klager har i det vesentlige anført:

Klager skulle reist fra Oslo til Bergen 15. januar 2015 kl. 08:00 med DY604. Denne flyvningen
ble kansellert.

Klager mener Norwegian ikke har fremlagt bevis på at flyvningen ble kansellert som følge av
ekstraordinære omstendigheter. Videre mener han at selskapet har dokumentert en annen
flyvning enn klagers.

Klager krever standarderstatning i henhold til EU-forordningen 261/2004, 250 euro.

Det vises for øvrig til klagers brev.

Norwegian har i det vesentlige anført:

DY604 fra Oslo til Bergen 15. januar 2015, ble kansellert som følge av problemer på
kontrollsentralen i Stavanger. Denne sentralen styrer flytrafikken på vestkysten til og med
Ålesund. Situasjonen medførte restriksjoner og problemene forplantet seg til flere avganger.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

Norwegian booket om klager til ny avgang og det ble mottatt forpleining.

Norwegian kan ikke imøtekomme klagers krav om standarderstatning.

Det vises for øvrig til Norwegians brev.

Nemnda bemerker:

Kansellering gir rett til erstatning med mindre flyselskapet godtgjør at innstillingen skyldes
ekstraordinære omstendigheter som ikke kunne vært unngått selv om alle rimelige tiltak var
truffet, jf. EU-forordning 261/2004 artikkel 5.

Nemnda finner det på bakgrunn av de foreliggende opplysninger sannsynliggjort at
kanselleringen skyldtes problemer ved kontrollsentralen i Stavanger. Nemnda viser spesielt
til fremlagte logger. Dette er å anse som en ekstraordinær omstendighet i forordningens
forstand. Nemnda finner videre godtgjort at kanselleringen ikke kunne vært unngått selv om
alle rimelige tiltak var truffet.

Kanselleringen gir etter dette ikke rett til standarderstatning, og nemnda finner ikke å kunne
anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.