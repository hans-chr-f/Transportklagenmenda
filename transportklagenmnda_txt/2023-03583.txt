Vedtak i Transportklagenemnda
- Kollektivreiser

Sammendrag

Krav om dekning av utgifter til drosje som følge
av at nattbussen ikke kjørte fra oppsatt plattform.

Dato
17.06.2024

Saksnummer
2024-00249

Tjenesteytere
Ruter

Klager har i det vesentlige anført

Klager skulle reise fra med buss Oslo bussterminal til Enebakk den 17. desember 2022. 

Klager anfører at hun skulle ta siste nattbuss som gikk kl. 03:20. Klager anfører at hun
var ute i god tid, og at hun ventet på plattform B7 på Oslo bussterminal, der linje 550 til
Enebakk kirke stopper om natten. Klager anfører at linje 550 stopper på plattform A19
på dagtid. Klager anfører at hun plutselig så bussen komme kjørende ut fra baksiden på
Oslo bussterminal, hvor plattformene A1 til A20 ligger, og at bussen kjørte videre uten å
stoppe på plattform B7. Klager anfører at hun løp mot bussen og veivet med armene for
å få kontakt med sjåføren, men at bussen bare kjørte. 

Klager anfører at hun forstod det slik at bussen hadde stoppet på plattform A19 for å
plukke opp passasjerer der, og ikke på B7 slik den skulle. Klager anfører at avgangen til
Enebakk kirke kl. 03:20 var den siste bussen fra Oslo til Enebakk om natten, og at neste
buss ikke gikk før kl. 07:20. Klager anfører at hun forsøkte å finne tog til Ski, men at det
var ingen tog som gikk. Klager anfører at hun deretter gikk til Bjørvika for å ta en buss til
Ski stasjon som skulle gå kl. 03:52, men at denne bussen ikke kom. Klager anfører at hun
derfor endte opp med å måtte ta drosje fra Bjørvika til Ytre Enebakk for å komme seg
hjem. 

Klager anfører at hun har fått refundert 750 kroner fra Ruter, men hun ber om å få
refundert hele drosjeutgiften. 

Klager krever å få dekket 1840 kroner i utgifter til drosje.

Tjenesteyterne har i det vesentlige anført

I Ruters reisegaranti står det: 

"Blir du mer enn 20 minutter forsinket fordi vi ikke er i rute, refunderer vi dokumenterte
utlegg med inntil750 kroner dersom vilkårene nedenfor er oppfylt."

Klager søker refusjon utover 750 kroner. Dette er utover grensen som er satt og Ruter
kan derfor ikke refundere noe mer utover de 750 koner som allerede er refundert.

Ruter vil derfor stå ved deres avgjørelse og ikke refundere beløpet som overstiger de 750
kronene.

Nemnda bemerker

Klager har fremsatt krav om dekning av utgifter til drosje som følge av at nattbussen hun
skulle reise med fra Oslo bussterminal til Enebakk den 17. desember 2024 ikke kjørte fra
oppsatt plattform.  

Det følger av Ruters reisegaranti at dokumenterte utlegg til alternativ transport
refunderes med inntil 750 kroner dersom den reisende blir mer enn 20 minutter
forsinket på grunn av forsinkelser, innstillinger eller andre uregelmessigheter og feil i
Ruters tilbud.

Både klager og Ruter har opplyst at klager har fått refundert 750 kroner for utlegg til
drosje. Klager betalte imidlertid 1840 kroner for drosje fra Oslo til Enebakk, og hun krever
å få dekket utgiften i sin helhet.

Utgangspunktet er at den reisende selv har ansvar for å møte opp på riktig plattform
til riktig tid. Klager har forklart at hun ventet på plattform B7 på Oslo bussterminal, der
linje 550 til Enebakk kirke stopper om natten. På dagtid stopper linje 550 på plattform
A19, og ifølge klager kom nattbussen kjørende ut fra baksiden av Oslo bussterminal, hvor
plattformene A1 til A20 ligger, før den kjørte videre uten å stoppe på plattform B7. Klager
har også fremlagt skjermbilde fra Ruter-appen, som viser at linje 550 med avgang kl.
03:20 går fra plattform B7. 

På bakgrunn av fremlagt informasjon og dokumentasjon, legger nemnda til grunn at
bussen klager hadde planlagt å reise med ikke kjørte fra oppsatt plattform. Det vises
også til at Ruter ikke har bestridt klagers påstand om dette. 

Flertallet, nemndsleder og bransjerepresentantene, mener at det må anses som en feil
eller uregelmessighet i Ruters tilbud at bussen kjørte fra en annen plattform enn det som
var oppsatt. I henhold til Ruters reisegaranti vil klager da ha krav på å få dekket inntil 750
kroner i utlegg til alternativ transport. I dette tilfellet har klager fått dekket 750 kroner til
utgifter til drosje, og flertallet kan ikke se at det er grunnlag for ytterligere kompensasjon.

Mindretallet, forbrukerrepresentantene, anser det som uaktsomt av Ruters sjåfør
å kjøre fra feil holdeplass. Mindretallet mener at klager har krav på erstatning iht.
arbeidsgiveransvaret i skadeserstatningsloven § 2-1. Mindretallet anbefaler at Ruter
erstatter taxiregningen fullt ut.

Vedtak

Transportklagenemnda kan ikke anbefale at klager gis medhold. Dissens.