Vedtak i Transportklagenemnda - Fly

Sammendrag

Krav om standarderstatning grunnet nektet ombordstigning.
Saken ble behandlet etter transportklagenemndsforskriften § 5-4.

Dato
28.08.2015

Saksnummer
0047/15F

Tjenesteyter
Norwegian Air Shuttle ASA

Klager har i det vesentlige anført:

Klager hadde bestilt en gjennomgående billett fra Burgas til Bergen via Oslo for reise den 11.
juli 2014 med følgende avgangstider:

Avgang Burgas kl. 04:30 ankomst Oslo kl. 06:45flight DY6271

Avgang Oslo kl. 08:00 ankomst Bergen kl. 08:55flight DY604

Klager rakk ikke sin videreforbindelse da transittiden var for kort i Oslo. Etter å ha blitt busset
til terminalen måtte klager ta ut bagasjen og sjekke den inn på nytt. Da hun kom til innsjekk 20
minutter før avgang var det stengt.

Klager ble booket om til neste fly med avgang kl. 11:10.

Klager krever standarderstatning 250 euro per person.

Det vises for øvrig til klagers brev.

Norwegian har i det vesentlige anført:

DY6271 ble 7 minutter forsinket fra Burgas, men ankom Gardermoen i henhold til ruteplanen.
Flymaskinen fikk tildelt gate som medførte at passasjerene måtte fraktes til terminalen i buss.

Dersom man har en reise fra utlandet med videreforbindelse innenlands, sier
tollklareringsreglene at all bagasje skal tollklareres. Flyselskapene har ingen innvirkning på
disse reglene.

Da klager hadde kjøpt en gjennomgående billett ble hun kostnadsfritt booket om til neste
ledige avgang.

Norwegians kan ikke imøtekomme klagers krav om standarderstatning.

Det vises for øvrig til Norwegians brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Ved bestilling av en gjennomgående billett er det i det bestillingssystemet lagt inn en
minstetid mellom landing og videreforbindelse. Denne minstetiden er utarbeidet av flyplassen
og IATA.

Bestillingssystemet er lagt opp slik at det automatisk finner frem til korteste reiserute der
minimumstiden er hensyntatt. Det var således i tråd med rutiner og datasystemet når
Norwegian solgte billett med 1 time og 15 minutters forbindelsestid på Gardermoen.

Klagers fly landet i rute på Gardermoen. Grunnet flyets parkering og tollklarering rakk
klagerne likevel ikke innsjekkingen til Bergen innen fristen. For den enkelte passasjer kan
det virke urimelig at flyselskapet ikke kan tillate innsjekking etter fristen. Fristen er imidlertid
satt for å kunne overholde rutetidene, og det er mye arbeid som skal utføres i tiden frem til
avgang.

Nemnda er av den oppfatning at Norwegian har oppfylt sin del av avtalen i henhold til
reisevilkårene.

Flyet var i rute til Oslo, og det var således ingen forsinkelse fra Norwegians side som førte til
at klagerne ankom Bergen mer enn tre timer etter planlagt ankomsttidspunkt. Etter nemndas
vurdering er det etter dette ikke grunnlag for standarderstatning, og nemnda finner ikke å
kunne anbefale at klager gis medhold.

Vedtak:

Transportklagenemnda-fly finner ikke å kunne anbefale at klager gis medhold.

Vedtaket var enstemmig.