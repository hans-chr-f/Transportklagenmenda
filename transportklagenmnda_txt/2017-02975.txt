Vedtak i Transportklagenemnda - Fly

Sammendrag

Krav om erstatning for skadet og savnet bagasje.

Dato
06.11.2018

Saksnummer
2017-02975

Tjenesteytere
Emirates

Klager har i det vesentlige anført

Klager reiste fra Oslo til Tehran via Dubai den 13. august 2017 med Emirates. Ved
ankomst Tehran fant klager sin koffert skadet på bagasjebåndet uten lås og med mye av
innholdet borte. Klager viser til fremlagt skaderapport. 

Klager krever refusjon av følgende:

1. Samsonite koffert 2600kr
2. Jakke (Parajumpers ) 4490 kr
3. Bukse ( Hansen and Jacob )1490 kr
4. Trening sko (Adidas Energi boost) 1600 kr
5. Trening bukse (2xu )899 kr
6. Trening T-skjorte ( Nike) 499 kr
7. Parfyme( Dior ) 800 kr
Totalt krav kroner 12 378 

Det vises for øvrig til klagers brev.

Tjenesteyterne har i det vesentlige anført
Skadet eller savnet bagasje må rapporteres umiddelbart etter ankomst eller senest 7
dager etter ankomst. Emirates har registrert at klager kun rapporterte skadet bagasje
ved ankomst Tehran. 

For at Emirates skal kunne  behandle klagen vedrørende savnet innhold i bagasjen,
må klager fremlegge korrespondanse med Emirates datert innen syv dager etter
hjemkomst. 

Emirates har tilbudt klager 100 euro for den ødelagte kofferten, men kan ikke
imøtekomme klagers krav om savnet innhold.

Nemnda bemerker

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2.

Luftfartsloven § 10-26, 2. ledd lyder:
"Er godset skadet eller delvis tapt, må mottageren klage om det til fraktføreren
umiddelbart etter at skaden eller tapet oppdages, og senest innen 7 dager for innskrevet
reisegods og 14 dager for gods, regnet fra mottakelsen. Ved forsinkelse må det klages
senest innen 21 dager fra den dag da godset ble stilt til rådighet for mottakeren.
Enhver klage skal være skriftlig og overlevert eller avsendt innen fristens utløp."

Det følger av luftfartsloven § 10-27 at dersom klage om skaden ikke blir gitt innen den
frist som følger av § 10-26, her innen 7 dager, faller ethvert krav mot fraktføreren bort,
med mindre han har handlet svikaktig.

I dette tilfellet meldte klager fra om skaden på flyplassen ved ankomst Tehran. Loven
krever imidlertid at klagen fremsettes skriftlig til flyselskapet umiddelbart etter at skaden
oppdages og senest syv dager etter at kofferten ble mottatt. Det gjorde ikke klager. Det
er ikke tilstrekkelig å ringe og melde kravet til selskapet slik klager forsøkte å gjøre. 

Etter dette har klagers krav mot fraktfører bortfalt i sin helhet da det hverken er påstått
eller er noe som tyder på at selskapet har opptrådt svikaktig.  

Nemnda kan ikke anbefale at klager gis medhold og anbefaler at han takker ja til
selskapets tilbud om 100 euro dersom dette fortsatt står ved lag.

Vedtak

Transportklagenemnda - fly anbefaler ikke at klager gis medhold.