Vedtak i Transportklagenemnda - Fly

Sammendrag

Krav om erstatning for ødelagt koffert.

Dato
29.09.2022

Saksnummer
2022-00615

Tjenesteytere
SAS

Klager har i det vesentlige anført

Klager reiste med SAS fra Kristiansand via Oslo til Ålesund den 15.12.2021. Ved ankomst
Ålesund viste det seg at klagers koffert var ødelagt. Håndtaket og skruene de var festet
med var revet av. Dette ble rapportert på flyplassen og klager fikk beskjed om at hun ville
motta skademeldingen på e-post med videre instruksjoner. Klager mottok ikke noen e-
post og etterlyste denne flere ganger, både per telefon og e-post til SAS. Det viste seg at
ankomstservice hadde skrevet e-posten feil og hun fikk omsider skademeldingen den 10.
januar. Samme dag ble skaden meldt til SAS. Dette hadde ikke vært mulig å sende inn
tidligere da man må legge ved en skademelding for å kunne sende inn et slikt krav via
nettsidene til SAS.

Først den 3. mars mottok klager svar fra SAS med beskjed om at skaden ikke var meldt
inn innen 7 dager etter reisen og at kravet derfor ble avvist.

Klager viser til at årsaken til dette ligger hos SAS og at det var de som somlet med å
sende skaderapporten til henne som avtalt. Klager finner dette urimelig og mener SAS
har avvist hennes krav med samme svar uten å revurdere saken slik hun flere ganger har
bedt om.

Klager krever kofferten erstattet. Den er av merket Samsonite og tilsvarende modell
koster kr 1899.

Tjenesteyterne har i det vesentlige anført
SAS har ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang til

å uttale seg, kan nemnda likevel treffe vedtak på grunnlag av de opplysninger som er
fremkommet tidligere i saken, jf. transportklagenemndforskriften § 5-3, tredje ledd. SAS
har tross oppfordring unnlatt å svare nemnda.

Det følger av luftfartsloven § 10-18 at fraktfører i utgangspunktet er ansvarlig for skader
på reisegods som ble forårsaket mens godset var i fraktførerens varetekt. Er godset
skadd eller delvis tapt, må mottakeren klage om det til fraktføreren «umiddelbart etter
at skaden eller tapet oppdages, og senest innen 7 dager for innskrevet reisegods og 14
dager for gods, regnet fra mottakelsen», jf § 10-26 andre ledd.

Klager har fremlagt kopi av e-posten med oversendelsen av skaderapporten (såkalt PIR)
som ble utstedt på flyplassen, men der en feil i klagers e-post hadde medført at denne
ikke var kommet frem til klager fordi det var skrevet «.no» og ikke «.com» i adressen.
Klager har videre fremlagt kopi av e-postene der skaderapporten etterlyses. Nemnda
legger derfor til grunn at klager meldte fra om skaden til SAS på flyplassen umiddelbart
etter at hun mottok kofferten og oppdaget skadene.

Det er praksis at det utstedes skaderapport (PIR) på flyplassen og at passasjeren
som melder fra om en skade får en kopi av skaderapporten utlevert. Klager fikk ikke
denne utlevert, men fikk beskjed om at denne skulle sendes henne på e-post. På
skaderapporten som klager fikk oversendt den 10. januar 2022 er det informert om
klagefristen på 7 dager. Skaderapporten som er fremlagt i saken har ingen dato for
utstedelse. Klager har forklart at det ikke er mulig å sende inn et krav om erstatning
uten å legge ved en skaderapport. Klager sendte derfor inn en klage først den 10. januar
2022, samme dato som hun mottok skaderapporten. SAS har, i sin korrespondanse med
klager, ikke kommentert at klager først mottok skaderapporten den 10. januar. Nemnda
legger til grunn at klager i dette tilfellet har sendt inn en klage så snart det var mulig, og
at årsaken til at 7 dagers fristen ikke kunne overholdes ligger hos SAS. Klager har derfor
krav på erstatning for den ødelagte kofferten.

Klager har fremlagt dokumentasjon for at det vil koste kr 400 å reparere kofferten.
Nemnda anbefaler derfor at SAS erstatter klagers utgifter til reparasjon av koffert med kr
400.

Vedtak

Transportklagenemnda anbefaler at SAS erstatter klagers utgifter til reparasjon med kr
400.