Vedtak i Transportklagenemnda - Fly

Sammendrag

Krav om refusjon av merkostnader ved kansellering.

Dato
31.01.2018

Saksnummer
2017-00841

Tjenesteytere
Norwegian

Klager har i det vesentlige anført

Klager skulle reise med Norwegians flyvning D85020 fra Malaga (AGP) til Oslo lufthavn
(OSL) og videre med DY610 til Bergen 1. oktober 2016. Fredag 30. september mottok
klager en tekstmelding fra Norwegian med informasjon om at D85020 var kansellert.
Videreforbindelsen til Bergen var derfor heller ikke aktuell. 

Klager anfører at han ble henvist til Norwegians hjemmesider for ombooking, men at det
ved søk fremgikk at det ikke var ledige billetter tilgjengelig for fem passasjerer. Klager
tok kontakt med Norwegian på telefon, men fikk beskjed om at det ikke var tilgjengelige
billetter, og at representanten ikke hadde anledning til å booke klager om til andre
flyselskap. Ved søk på internett fant klager billetter til Bergen via København med SAS.
Prisen var betydelig høyere enn Norwegian-billettene, og reisen tok lenger tid. 

Klager har på ovennevnte bakgrunn fremsatt krav om refusjon av nye flybilletter fra
trukket allerede refunderte Norwegian-billetter, samt utgifter til måltid i København.
Klagers krav beløper seg til kroner 13 300.

Tjenesteyterne har i det vesentlige anført
Norwegians flyvning D85020 fra Malaga til Oslo 1. oktober 2016 ble kansellert. Ved
forsinkelser og kanselleringer er flyselskapet forpliktet til å tilby omruting eller refusjon
av billetten. Norwegian hadde anledning til å booke klager om til direkte avgang til
Bergen samme dag eller flyvning via Oslo påfølgende dag, Alle fem passasjerer kunne
blitt ombooket med DY1753 fra Malaga til Bergen med avreise kl. 10.50. 

Klager valgte å kjøpe nye billetter med SAS på eget initiativ, og Norwegian anser dette
som unødvendig da de hadde anledning til å booke om klager med en annen flyvning
samme dag. Passasjeren må selv ta den økonomiske byrden for de nye billettene, og
Norwegian avviser på dette grunnlag klagers refusjonskrav.

Nemnda bemerker

Norwegians flyvning D85020 fra Malaga til Oslo 1. oktober 2016 ble kansellert.

Kansellering gir rett til standarderstatning med mindre flyselskapet godtgjør at
innstillingen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. 

Klager har ikke fremmet krav om standarderstatning. Nemnda skal imidlertid også
vurdere om klager har krav på standarderstatning, selv om det ikke er fremmet eget
krav om dette fra klager. Begrunnelsen er at standarderstatning etter forordningen er
forbrukerorientert, som det tas hensyn til under nemndsbehandlingen. 

Norwegian har ikke redegjort for årsaken til at flyvningen ble kansellert. Flyselskapet
har derfor ikke godtgjort at kanselleringen skyldtes ekstraordinære forhold som ikke
kunne vært unngått selv om alle rimelige tiltak var truffet. Klager har altså krav på
standarderstatning på 400 euro pr. person, til sammen 2 000 euro.

Klager har videre bedt om at utgiftene til omruting med SAS blir erstattet. Klager har
opplyst at de søkte på Norwegians nettsider for å finne ledige billetter uten hell. Klager
har videre opplyst at de ringte Norwegians kundeservice to ganger. Der fikk de beskjed
om at det ikke var ledige billetter på Norwegians flyvninger, og at Norwegian ikke kunne
hjelpe. Selv om Norwegian i sitt tilsvar skriver at det var ledige plasser på flyvningen
DY1753 fra Malaga til Bergen samme dag, kan nemnda ikke se at det betyr at klager
forklarer seg uriktig. Dersom klager hadde fått vite at det var ledige plasser på denne
flyvningen, har nemnda vanskelig å se hvorfor klager da likevel skulle ha valgt en dyrere
flyvning med en mye lengre reisetid. Nemnda anbefaler derfor at Norwegian refunderer
klagers utgifter til omruting med kroner 13 300.

Vedtak

Transportklagenemnda - fly anbefaler at Norwegian betaler standarderstatning til klager
med 400 euro pr. person, totalt 2 000 euro, samt dekker merkostnadene til omruting
med kroner 13 300.