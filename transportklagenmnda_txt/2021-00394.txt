Vedtak i Transportklagenemnda
- Kollektivreiser

Sammendrag

Krav om frafall av gebyr.

Dato
21.06.2021

Saksnummer
2021-00394

Tjenesteytere
Ruter

Klager har i det vesentlige anført

Klager ble ilagt gebyr da han reiste med T-banen. Ifølge klager ble det ikke gitt noe gebyr
eller faktura fra kontrolløren under kontrollen, og krever at Ruter frafaller ilagt gebyr
pålydende 1185 kroner.

Tjenesteyterne har i det vesentlige anført
Klager ble ilagt gebyr fordi han ikke hadde noen gyldig billett. Kortnummer
0200300155616388 som er registrert på gebyret inneholdt ingen gyldig billett den 11.
januar 2021. Det skal visstnok være fremvist ytterligere to kort til, men heller ingen av de
inneholdt gyldig billett. 

Billetten må aktiveres på stasjonen før man går om bord. Det er heller ikke dokumentert
noen gyldig billett i ettertid. Kortet som ble registrert vist i kontrollen er fremdeles i bruk. 

Ruter kan på overnevnte bakgrunn ikke se noen grunn til å endre standpunkt i denne
saken.

Nemnda bemerker

Klager ble ilagt gebyr på t-banen den 11. januar 2021 fordi han ikke kunne fremvise
gyldig billett under kontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig. 

Klager har selv opplyst at han ble stoppet i kontroll på Grønland, hvor det ble fremvist
legitimasjon til kontrolløren. 

Det fremgår av kontrollrapporten at klagers tre reisekort ikke inneholdt noen gyldig
billett. Siden klager ikke hadde gyldig billett ved påstigning, var det grunnlag for ileggelse
av gebyr. Nemnda har for øvrig ingen merknader til innkrevingsprosessen, utover at det
vises til at klager har fått flere betalingsutsettelser.

Vedtak

Transportklagenemnda finner ikke å kunne anbefale at klager gis medhold.