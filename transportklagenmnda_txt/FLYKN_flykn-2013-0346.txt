Vedtak i Transportklagenemnda - Fly

Sammendrag

Krav om standarderstatning mv. som følge av nektet ombordstigning.

Dato
05.12.2013

Saksnummer
346/13F

Tjenesteyter
Brüssels Airlines

Krav om standarderstatning mv. som følge av nektet ombordstigning.

Klager har i det vesentlige anført:

Klager skulle reise fra Oslo til Genève via Brüssel den 22. mars 2013 med SN2284. Klager
sjekket inn to timer før avgang.

Ved gate ble klager holdt igjen og til slutt nektet ombordstigning grunnet overbooking. Etter
lang ventetid ble klager booket om via London med overnatting i samme by.

Klager tapte et forhåndsbestilt døgn på hotell, togbilletter og skipass.

Klager krever standarderstatning 250 euro, refusjon av hotellutgift i London, samt refusjon av
forhåndsbestilte togbilletter og hotell i Sveits. Videre krever klager refundert utgifter til mat og
drikke i ventetiden.

Det vises for øvrig til klagers brev.

Brüssels Airlines har ikke avgitt uttalelse til klager eller til nemnda.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Brüssels Airlines ved nemndas e-post av 17. juni 2013 med frist til 29.
juli 2013 for eventuelle bemerkninger. I e-posten opplyses det bl.a. om at flyselskapet har
bevisbyrden ved påberopelse av ekstraordinære omstendigheter som kan gi grunnlag for
fritak for ansvar. Det fremgår videre at nemnda vil legge passasjerens opplysninger til grunn
dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Brüssels Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Nemnda legger til grunn at klagerne ble nektet ombordstigning mot sin vilje i Oslo. Dersom
passasjerer nektes ombordstigning mot sin vilje, skal flyselskapet i henhold til EU forordning
261-2004 umiddelbart gi dem erstatning i samsvar med forordningens artikkel 7, dvs. i
dette tilfellet 250 euro per person, samt assistere dem i samsvar med artikkel 8 og 9, dvs.
tilby refusjon av billetter eller omruting snarest mulig til bestemmelsesstedet, samt tilby
passasjerene måltider og forfriskninger som står i rimelig forhold til ventetiden og eventuelt
hotellinnkvartering om nødvendig.

Klagerne har ikke fått utbetalt standarderstatning, og nemnda anbefaler at Brüssels Airlines
utbetaler en standarderstatning på 250 euro per person.

Klagerne ble omrutet via London. Klager har redegjort for vanskelighetene med å få
hotell og hvorfor de til slutt overnattes på flyplasshotellet. Nemnda anbefaler at Brüssels
Airlines erstatter klagernes utgifter til hotell og mat. Denne erstatning kommer i tillegg til
standarderstatningen.

Anvendelse av EU-forordningen berører ikke en passasjers rett til erstatning på annet
grunnlag. Flyselskapet er i henhold til luftfartsloven § 10-20/Montrealkonvensjonen artikkel
19 ansvarlig for tap som følge av forsinkelse, med mindre selskapet godtgjør at det har tatt
alle forholdsregler som med rimelighet kan kreves for å unngå tapet, eller dette ikke har vært
mulig for dem.

Brüssels Airlines har ikke godtgjort at de har tatt alle forholdsregler som med rimelighet kan
kreves for unngå tapet, og de plikter å erstatte nødvendig og påregnelige utgifter.

I henhold til EU-forordningens artikkel 12 skal standarderstatning etter EU- forordningen
trekkes fra erstatning på annet grunnlag. Passasjeren har således alltid krav på å få utbetalt
standarderstatningen dersom vilkårene er til stede for dette. Har passasjeren også rett til
erstatning på annet grunnlag, og denne erstatning overstiger standarderstatningen, kommer
standarderstatningen til fradrag. Overstiger standarderstatningen etter EU-forordningen
annen erstatning, utbetales kun standarderstatningen. Nemnda legger på bakgrunn av de
foreliggende opplysninger til grunn at det er tilfelle i denne saken.

Vedtak:

Transportklagenemnda - fly anbefaler at Brüssels Airlines betaler en standarderstatning på
250 euro per person samt erstatter klagernes utgifter til hotell og mat i London.

Vedtaket var enstemmig.