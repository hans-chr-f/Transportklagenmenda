Vedtak i Transportklagenemnda - Fly

Sammendrag

Krav om erstatning for skadet barnevogn

Dato
28.04.2023

Saksnummer
2022-02511

Tjenesteytere
Norwegian Air Shuttle

Klager har i det vesentlige anført

Klager skulle reise fra Stavanger til Barcelona via Oslo den 6. august med retur den 14.
august 2022 med Norwegian. Ved ankomst Barcelona den 6. august oppdaget klager
at barnevognen som var sendt som innsjekket bagasje var skadet, knekt håndtak.
Vognen var helt ny, og ny pris er nå kroner 4 195. Vognen var pakket i egnet reisebag fra
Bugaboo. Klager oppdaget ikke skaden før etter at de hadde forlatt flyplassen. 

Ved hjemreise den 14. august rapporterte klager skaden ved innsjekk, og han ble lovet å
få tilsendt skaderapport. Klager har ikke mottatt dette.  

Klager krever erstatning for ødelagt barnevogn, kroner 4 195.

Tjenesteyterne har i det vesentlige anført
Klager sendte et krav/klage til Norwegian 27.08.2022 med ref. 741028. Klager skriver i sitt
krav til flyselskapet at de meldte om skade på barnevogn på returreisen den 14.08.2022
ved innsjekk. Norwegian understreker at det ikke er mulig for innsjekkingspersonale å
lage en skaderapport da de ikke har tilgang til dette systemet.

Det er alltid viktig å sjekke innsjekket bagasje etter en flyreise, for omgående å kunne
rapportere eventuell skade før man forlater flyplassen. Norwegian har representanter
tilgjengelig på flyplassen som bistår sine kunder som har opplevd uregelmessigheter
på reisen. Det er mulig å rapportere om en skade inntil 7 dager etter at bagasjen var
mottatt. Norwegian vil understreke at i de tilfeller hvor man ikke har rapportert skaden
på flyplassen direkte ved ankomst, er det passasjeren som må bevise at skaden oppstod
mens den var i flyselskapets varetekt.

Flyselskapets ansvar ved skadet bagasje er begrenset iht. gjeldende lovverk og generelle
vilkår for befordring. For at flyselskapet skal påta seg ansvaret for skader på innsjekket
bagasje, må skaden rapporteres omgående og før man forlater flyplassen.

Norwegian kan på dette grunnlag ikke imøtekomme klagers krav om erstatning.
Norwegian anbefaler klager å ta kontakt med sin reiseforsikring for å sjekke om
forsikringen dekker denne type skade.

Nemnda bemerker

Nemnda legger på bakgrunn av sakens opplysninger til grunn at klagers barnevogn ble
skadet under lufttransporten. Klager har ingen PIR (skaderapport). 

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet ombord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Videre følger det av luftfartsloven § 10-26 annet og tredje ledd at det gjelder en klagefrist
på senest 7 dager regnet fra mottak av det aktuelle reisegodset, og at klagen må være
skriftlig. 

I denne saken oppdaget klager skaden på barnevognen den 6 august, da han mottok
vognen etter flyreisen. Han har opplyst at han meldte skaden til flyselskapets personale
den 14. august og at han sendte skriftlig klage den 27. august. 

Klagefristen er dermed oversittet, og nemnda kan ikke anbefale at klager gis medhold. 

Det blir etter dette ikke nødvendig for nemnda å vurdere om skaden skjedde under
flyvningen.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda kan ikke anbefale at klager gis medhold.