Vedtak i Transportklagenemnda - Fly

Sammendrag

Krav om erstatning for ødelagt barnevogn kjøpt i utlandet.
Ikke reparerbar i Norge. Vognen ble avlevert ved flydøren.

Dato
05.05.2020

Saksnummer
2019-03351

Tjenesteytere
Norwegian Air Shuttle

Klager har i det vesentlige anført

7. august 2019 reiste klager med DY1741 fra Barcelona til Oslo med to andre voksne og
to barn. Klager hadde med seg en barnevogn. Ved ankomst i Oslo oppdaget klager at
barnevognen var ødelagt.

Klager anfører at barnevognen bare var én måned gammel. Klager anfører videre at
barnevognen ble levert ved flydøren og ikke innsjekket som bagasje som følge av at
flyet ble over ni timer forsinket. Klager hadde egen PramPack. Klager har fremlagt en
erklæring fra Barnas Hus på at barnevognen ikke lar seg reparere i Norge og på at klager
kjøpte en PramPack i 2013.

Klager har fått utbetalt standarderstatning som følge av forsinkelsen. Klager har også fått
refundert matutgifter i ventetiden.

Klager krever erstatning for barnevognen, som kostet 12300 leu.

Tjenesteyterne har i det vesentlige anført
Klager meldte barnevognen skadet etter reisen med Norwegian, og det ble opprettet en
skaderapport på flyplassen.

Klager sendte en klage gjennom Norwegians hjemmeside den 9. august 2019. Den 12.
august 2019 fikk klager svar, hvor Norwegian etterspurte ytterligere dokumentasjon for
å kunne evaluere klagen. Klager hevder at PramPrack forsvant under flyvningen. Den
13. august 2019 ble klagen avslått. På bakgrunn av uklar informasjon fra klager ble det
vurdert slik at vognen ikke var pakket i henhold til Norwegians retningslinjer, og i tillegg
til dette kan klager ikke fremlegge original kvittering for kjøp av vogn. Kvitteringen som er
fremlagt, regnes ikke som en original kvittering.

Det er ikke alt som er egnet for flytransport. På Norwegians hjemmeside kan
passasjerene lese betingelsene for hvordan bagasje bør pakkes. Barnevogner må pakkes
i hard og/eller polstret emballasje for å få best mulig beskyttelse, og som passasjer
har man både mulighet til å leie på flere flyplasser samt kjøpe tilpasset emballasje i de
fleste barnevognsforretningene. Alle passasjerer må godkjenne at han/hun har lest
Norwegians generelle betingelser før bestillingen kan fullføres.
Bestiller man en reise med barn på under to år, vil en automatisk melding som sier at
vognen må pakkes inn i hard emballasje, og at Norwegian kun hefter for skader dersom
vognen er pakket inn, komme opp tidlig i bestillingsprosessen. Det vises da også til
eksempel på beskyttelse av barnevognen.

Barnevognsposer som er å få kjøpt på flyplassene, hindrer ikke skade på barnevognene,
da posene ikke er av hard emballasje. Derimot er de egnet til å forhindre at olje fra hjul
og annet smuss fra barnevognen tilgriser annen bagasje.

Det vises til Montrealkonvensjonen artikkel 20: Hvis transportøren beviser at skaden
ble forårsaket av eller bidratt til ved uaktsomhet eller annen urettmessig handling eller
unnlatelse av den som har gjort krav på erstatning, skal transportøren helt eller delvis
frikjennes for sitt ansvar i den grad slik uaktsomhet eller urettmessig handling eller
unnlatelse forårsaket eller bidro til skaden.

Da klager valgte å reise med vognen sin uten å beskytte den tilstrekkelig, på tross
av informasjon underveis i bestillingen, samt at hun/han har bekreftet Norwegians
generelle betingelser, anser Norwegian det som at vedkommende selv har bidratt til at
skaden kunne oppstå. I tillegg kan klager ikke fremlegge original kvittering på kjøp av
barnevognen.

På bakgrunn av dette kan ikke klagers krav imøtekommes.

Nemnda bemerker

Nemnda legger på bakgrunn av sakens opplysninger til grunn at klagers barnevogn ble
skadet under lufttransporten.

I henhold til luftfartsloven § 10-18 første ledd er fraktfører ansvarlig for skader på
reisegods «såfremt den hendelse som har forårsaket skaden, er inntruffet om bord
på luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset». Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Det er langvarig nemndspraksis for at skader på barnevogn er erstatningsmessig i
henhold til luftfartsloven. Barnevogner er svært vanlig å medbringe som bagasje, og
vanligvis skjer transporten uten at skade inntreffer. Flyselskapene bør ha et opplegg for
skånsom håndtering av disse.

Nemnda mener at det er sannsynlig at vognen ble skadet under flyreisen. Det vises til
fremlagte fotografier og kvitteringer og uttalelse fra Barnas hus. Vognen var én måned
gammel. Nemnda fastsetter erstatningen skjønnsmessig til kroner 6000.

Vedtak

Transportklagenemnda - fly anbefaler at Norwegian erstatter klagers ødelagte barnevogn
med kroner 6000.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.