Vedtak i Transportklagenemnda - Fly

Sammendrag

Krav om erstatning for tapt bagasje.

Dato
14.09.2020

Saksnummer
2020-00007

Tjenesteytere
Emirates

Klager har i det vesentlige anført

Klager reiste fra Delhi til Oslo via Dubai den 22. november 2019 med Emirates. Da han
ankom var ikke hans innsjekkede koffert ankommet.

Klager krever kofferten og dens innhold erstattet, verdi tilsammen kroner 10 472.  

Klager anfører at e-postene med bilder av en koffert som liknet hans, ikke ble mottatt da
de ble sendt til feil e-post adresse. Uansett anfører klager at kofferten ikke er hans. 

Det vises for øvrig til klagers brev.

Tjenesteyterne har i det vesentlige anført
Emirates beklager at klagers koffert ikke var ankommet Gardermoen den 22. november
2019. 

Klager besvarte ikke Emirates e-poster av 31. desember 2019 og 8. mars 2020 med
spørsmål om han kan bekrefte om en liknende koffert funnet på flyplassen i Dubai
her hans. Ettersom klager ikke har besvart Emirates henvendelse, kan ikke Emirates
ferdigstille saken og den er derfor satt på vent.

Nemnda bemerker

Det er ikke opp til Emirates egne sporingsrutiner når reisegods anses tapt. Det følger av
luftfartloven § 10-18 tredje ledd at reisegodset anses tapt når det ikke er kommet frem
senest 21 dager etter at det skulle ha kommet frem. I denne saken er reisegodset fortsatt
ikke kommet til rette, og anses tapt. 

Blir reisegods skadet eller går det helt eller delvis tapt, er flyselskapet ansvarlig
såfremt hendelsen som har forårsaket skaden er inntruffet på flyet mens godset var i
flyselskapets varetekt, jf. Luftfartsloven § 10-18/Montrealkonvensjonen artikkel 17 nr. 2:

Ved befordring av reisegods er fraktførerens ansvar for tap på grunn av at reisegodset
forsinkes, skades eller helt eller delvis går tapt, begrenset til et beløp fastsatt av
departementet i forskrift for hver passasjer som for tiden er 1288 SDR (16 234,20
kroner.) 

De ansvarsgrenser som er fastsatt i § 10-22, gjelder uansett hvilket ansvarsgrunnlag som
påberopes, jf. § 10-24.

I dette tilfellet krever klager kroner 10 472 for tapt bagasje, noe som ikke overskrider
ansvarsgrensen. 

Nemnda bemerker at e-postene Emirates sendte til klager er sendt til feil e-postadresse.
Klagers e-postadresse ender med @yahoo.co.in og Emirates har sendt e-poster til e-
post adresse som ender med @yahoo.co.id. Klager har uansett i korrespondanse med
nemnda avkreftet av kofferten funnet på flyplassen i Dubai er hans. 

Emirates fikk frist til 31. mai 2020 på å kommentere klagers svar der han avkrefter at
bagasjen funnet på flyplassen i Dubai er hans, men innga ikke svar. De ble deretter igjen
purret på å gi tilbakemelding uten at dette er mottatt. 

Nemnda mener det er sannsynliggjort at klagers bagasje er tapt, og at dette har skjedd
mens bagasjen var i Emirates varetekt. Klager har dokumentert sitt krav på 10 472
kroner. 

Nemnda anbefaler at Emirates utbetaler 10 472 kroner.

Vedtak

Transportklagenemnda-fly anbefaler at Emirates utbetaler 10 472 kroner til klager.