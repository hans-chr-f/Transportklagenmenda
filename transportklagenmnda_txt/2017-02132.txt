Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
16.08.2018

Saksnummer
2017-02132

Tjenesteytere
BMI

Klager har i det vesentlige anført

Klager skulle reise fra Stavanger til Newcastle søndag den 11. juni 2017 kl 16.00
med BM1136. Avgangen ble kansellert, og klager ble booket om med SAS og British
Airways via London, men hun rakk ikke sin videreforbindelse i London grunnet for kort
connection time. Klager skaffet egen transport fra London til Newcastle da hun grunnet
jobb ikke hadde tid til å vente på neste flyavgang fra London.

Klager mistet en hel dags arbeidsinntekt og krever denne refundert. Videre krever hun
standarderstatning 250 euro i henhold til EU-forordning 261/2004, samt refusjon av
utgifter til mat og bussbillett for tilsammen GBP 48,15.

Det vises for øvrig til klagers brev.

Tjenesteyterne har i det vesentlige anført
BMI har ikke avgitt uttalelse til nemnda.

Nemnda bemerker

Flyselskapet BMI har tross oppfordring ikke avgitt uttalelse til nemnda. Nemnda
treffer vedtaket på grunnlag av opplysningene som er fremkommet tidligere i saken, jf
transportklagenemndforskriften § 5-3 tredje ledd.

Nemnda legger således til grunn at klagers avgang ble kansellert, og at hun kom
forsinket frem til sitt endelige bestemmelsessted Newcastle. 

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

BMI har som nevnt ikke avgitt uttalelse til nemnda og har således ikke godtgjort at
kanselleringen skyldtes ekstraordinære omstendigheter utenfor flyselskapets kontroll.
Klager har etter dette krav på standarderstatning 250 euro.

Nemnda legger videre til grunn at klager pådro seg utgifter til mat i påvente av ny
flyvning. Klager har fremlagt kvittering på GBP 9,75. Ved kansellering har passasjeren
valget mellom refusjon av den fulle billettprisen eller omruting snarest mulig til
bestemmelsesstedet på tilsvarende transportvilkår, jf artikkel 8. Dersom passasjeren
velger omruting, skal flyselskapet tilby mat og forfriskninger som står i rimelig forhold til
ventetiden og hotellovernatting der det er nødvendig, jf artikkel 9.

Klager valgte omruting og ble booket om til å fly via London, men hun mistet sin
videreforbindelse grunnet for kort connection time. Det var viktig for klager å komme
til Newcastle raskt grunnet jobb, hun valgte derfor å ta buss på strekningen London -
Newcastle fremfor å vente på neste flyvning. Klager har fremlagt kvittering for bussbillett,
GBP 38,40. BMI har ikke kommentert klagers anførsler. Nemnda har tidligere behandlet
en lik sak som gjaldt samme flyvning, FLYKN-2017-01883, hvor passasjeren ankom
Newcastle 22 timer forsinket ved å vente på neste flyvning fra London. Etter nemndas
syn sparte det klager for verdifull tid ved å heller ta buss på strekningen.  

Nemnda anbefaler at BMI refunderer utgiftene til bussbilletten, jf. EU-forordning
261/2004 artikkel 8 punkt 1b). Klager ikke gis medhold i krav om tapt arbeidsinntekt.
Kravet er verken spesifisert eller dokumentert.

Vedtak

Transportklagenemnda-fly anbefaler at BMI betaler standarderstatning til klageren med
250 euro, samt GBP 48,15 for mat og bussbillett.