Vedtak i Pakkereisenemnda

Sammendrag

Saken gjelder byggestøy ved hotellet, Gran Canaria.

Dato
21.05.2013

Saksnummer
290/12

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 2

Reisens pris: 18.366,-

Saken gjelder:

Saken gjelder byggestøy ved hotellet, Gran Canaria.

Klager anfører at de hadde valgt hotellet fordi hans kone ikke kunne gå til stranden på
grunn av hofteproblemer. Her hadde de bassenget rett utenfor leiligheten.

Det som møtte dem den 13. oktober var 2 store byggekraner som svevde over bassenget.
De ble demontert etter et par dager, men da begynte meislingen, og betongstøv føk over
bassengplassen og terrassen med små steiner.

De sendte melding til Apollo og fikk svar først etter et par dagers purringer.

Arbeidet fortsatt for fullt til 25. oktober, og fredag 26. oktober fikk de omsider en avslappende
dag. Det var en stor svikt av Apollo at de ikke ga informasjon om dette før avreise. De mener
de bør få 60% av prisen tilbake fordi 9 dager av ferien ble ødelagt.

Apollo har opplyst at det er riktig at det foregikk byggearbeider på nabotomten.

Hotellet hadde ikke informert om at arbeidet ikke var avsluttet.

Apollo har refundert kr.7.000,- som prisavslag.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtalen, jf.
pakkereiseloven § 6-1. Mangler kan gi grunnlag for prisavslag.

Nemnda legger til grunn at støyen fra omfattende byggearbeid på nabotomten i dette tilfelle
var slik at den utgjorde en mangel ved reisen.

Nemnda forstår det også slik at Apollo i utgangspunktet hadde kjennskap til at det skulle
foregå omfattende byggearbeid der, men de opplyser at de ikke hadde fått beskjed om at
arbeidet ikke var ferdig. Det må da legges til grunn at reisen ble solgt vitende om at det var en
risiko for at det kunne forgå slikt arbeid og være svært sjenerende støy.

Klager opplyser at de ble berørt av støyen i 9 dager - noe Apollo ikke har bestridt. Nemnda
finner at klager bør gis et prisavslag på totalt kr.9.000,-.

Vedtak:

Reklamasjonsnemnda for pakkereiser anbefaler at det gis et prisavslag på ytterligere
kr.2.000,-.

Vedtaket var enstemmig.