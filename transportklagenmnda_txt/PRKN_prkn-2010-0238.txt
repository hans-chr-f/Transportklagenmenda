Vedtak i Pakkereisenemnda

Sammendrag

Reise til Tyrkia, Kemer, hotell Ambassador, 18. - 25. juli 2010.
Krav om refusjon av reisens pris grunnet ødelagt aircondition.

Dato
..

Saksnummer
238/10

Tjenesteyter
Solia AS

Sakens dokumenter ble lagt frem.

Klager: X

Turarrangør: Solia AS

Antall reisende: 1

Reisens pris: kr 7.815

Saken gjelder:

Reise til Tyrkia, Kemer, hotell Ambassador, 18. - 25. juli 2010. Krav om refusjon av reisens pris
grunnet ødelagt aircondition.

Klager har i det vesentlige anført:

Airconditionanalegget på klagers rom var ødelagt. Klager tok dette opp flere ganger med
hotellet og Solias representant uten at det hjalp.

Varmen gjorde at klager ble syk. Ferien ble ødelagt. Klager krever refundert reisens pris.

Det vises for øvrig til klagers brev.

Solia har i det vesentlige anført:

Solia har utbetalt et prisavslag på kr 750 per person til reisefølget på tre personer for dårlig
fungerende aircondition på hotell Ambassador. Solia kan ikke yte noen form for erstatning for
at klager ble syk, og har henvist henne til å kontakte reiseforsikringen.

Nemnda bemerker:

Det var en mangel ved pakkereisen at airconditionanlegget i klagers leilighet ikke fungerte
som forutsatt.

Mangler gir grunnlag for et forholdsmessig prisavslag etter pakkereiseloven § 6-2.

Dersom pakkereisen har vesentlig mangler, og formålet med pakkereisen av den grunn
blir vesentlig forfeilet, kan den reisende heve reisen og kreve innbetalt beløp tilbake etter
pakkereiseloven § 6-3.

Nemnda er av den oppfatning at dårlig fungerende aircondition ikke er å betrakte som en
vesentlig mangel.

Klager ble syk under oppholdet. Det er på bakgrunn av de foreliggende opplysninger vanskelig
å si hva som var årsaken til dette. Nemnda finner imidlertid uansett at sykdommen ikke gir
grunnlag for prisavslag eller erstatning.

Solia har utbetalt et prisavslag på 750 kroner per person.

Det er i samsvar med tidligere avgjørelser fra Reklamasjonsnemnda for pakkereiser. Nemnda
finner ikke grunnlag for å anbefale prisavslag ut over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Pål Martin Andersen, Forbrukerrådet

Astrid Solgård, Apollo Reiser As

Eva Pettersen, Ving Norge AS