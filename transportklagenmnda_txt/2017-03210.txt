Vedtak i Transportklagenemnda - Fly

Sammendrag

Krav om refusjon av endringsgebyr.

Dato
09.10.2018

Saksnummer
2017-03210

Tjenesteytere
SAS

Klager har i det vesentlige anført

I november 2017 bestilte klager en reise hos SAS t/r Oslo-San Francisco - Los Angeles
- Oslo for reise i mars 2018, pris kroner 7 292. Like etter bestilling ønsket klager å
endre til reise i mai istedet. Dette var innenfor 24-timers fristen. Da klager ikke fant en
avbestillingsknapp, endret hun i stedet reisetidspunktene og fikk opp en billigere pris
enn opprinnelig bestilt, kroner 5 644. 

Da klager gikk inn igjen på nettsiden for å sjekke at alt hadde blitt riktig, oppdaget hun
at hun var blitt belastet kroner 5 644 i tillegg til opprinnelig pris, dvs totalt over kroner
12 000. Klager hadde aldri foretatt denne endringen om hun hadde vært klar over at
prisen ville bli så høy. Hun mener bestemt at det ikke kom tydelig nok frem på nettsiden
at kroner 5 644 var i tillegg til opprinnelig beløp.  

Klager tok deretter kontakt med SAS for å få hjelp til å ordne opp i misforståelsen. Hun
ble avvist med den begrunnelse at man kun har åpent kjøp i 24 timer, men at man ikke
kan endre fritt innen 24 timer. 

Klager stiller seg kritisk til slett kundebehandling.

Klager krever refusjon av kroner 5 644.

Det vises for øvrig til klagers brev.

Tjenesteyterne har i det vesentlige anført
Klagers original reise kostet kroner 3 646 per person. Den nye reisen medførte en
merkostnad på kroner 1 467 per person i tillegg til et endringsgebyr på kroner 1 355 per
person. Beløpet som kom opp da klager endret sin reise er derfor korrekt. 24-timers
regelen gjelder kun ved åpent kjøp om man vil kansellere sin reise, ikke ved endring av
reisen. 

SAS viser til fremlagte kopier av skjermbilder fra sin nettside som viser at man får opp
to valg på sin reise: "Change booking" og "Cancel booking". Videre står det at det kan
påløpe ekstra kostnader ved å endre billetten. 

SAS mener det av nettsidene går klart frem at det tilkommer et gebyr når billetten
endres. Det er kundens ansvar å gjøre seg kjent med regler og vilkår før bestillingen
endelig bekreftes. 

SAS kan ikke imøtekomme klagers krav.

Nemnda bemerker

I november 2017 bestilte klager en reise hos SAS t/r Norge - USA. Like etter bestilling og
innenfor 24-timers fristen ønsket klager å endre reisetidspunktene. Hun gikk inn for å
kansellere reisen da det fortsatt var innenfor 24-timers fristen, men da hun ikke fant en
avbestillingsknapp, endret hun i stedet reisetidspunktene. Prisen klager fikk opp trodde
hun var en lavere pris enn opprinnelig betalt, men beløpet viste seg å være gebyret
klager måtte betale for å endre billettene. 

Ved bestilling av en flyreise på internett, er man selv ansvarlig for å lese og forstå reglene
og vilkårene på billetten. Når tilbudet er akseptert, er avtalen bindende. Når en kunde
gjør en feil som i dette tilfellet, har hun ingen rettigheter utover det avtalen gir anvisning
på.

Nemnda forstår at det kan virke urimelig at flyselskapet ikke kan være mer behjelpelig
ved slike misforståelser. Imidlertid er reglene som nevnt over, og nemnda kan ikke se at
SAS i dette tilfellet har opptrådt klanderverdig. 

Nemnda kan etter dette ikke anbefale at klager gis medhold.

Vedtak

Transportklagenemnda - fly anbefaler ikke at klager gis medhold.