Vedtak i Transportklagenemnda - Fly

Sammendrag

Krav om refusjon av drosjeutgift grunnet sen levering av bagasje.

Dato
28.04.2014

Saksnummer
664/13F

Tjenesteyter
Norwegian Air Shuttle ASA

Krav om refusjon av drosjeutgift grunnet sen levering av bagasje.

Klager har i det vesentlige anført:

Klager ankom Gardermoen kl. 23:25 den 28. juli med DY1407 fra Nice til Oslo. Bagasjen kom
først en time etter at flyet var landet, siste offentlige transport var da gått.

Klager mener Norwegian ikke kan fraskrive seg ansvar ved å skylde på at en hund var løs i
bagasjeområdet.

Klager krever refusjon av drosjeutgift til Oslo sentrum, kroner 1 472.

Det vises for øvrig til klagers brev.

Norwegian har i det vesentlige anført:

Det oppstod en forsinkelse i utlevering av bagasje på Gardermoen den 28. juli på grunn av en
hund som var kommet seg løs i bagasjeanlegget.

Klager anfører at det ikke var busser tilgjengelig på dette tidspunktet. I henhold til Flybussens
hjemmesider går siste buss fra Gardermoen kl. 01:00. Drosjekvitteringen viser at klager satte
seg i drosjen kl. 00:53.

Klager har en viss tapsbegrensningsplikt i slike tilfeller, og det var ikke nødvendig for henne å
ta drosje i dette tilfellet.

Norwegian kan på bakgrunn av ovennevnte ikke imøtekomme klagers krav.

Det vises for øvrig til Norwegians brev.

Nemnda bemerker:

Fraktfører (Norwegian) er i henhold til luftfartsloven § 10-20 ansvarlig for tap som følge
av forsinket reisegods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller dette ikke har vært
mulig for dem.

Norwegian har ikke godtgjort at det ikke var mulig for dem å unngå forsinkelsen. Norwegian
er således i utgangspunktet ansvarlig for nødvendig tap klager ble påført som følge av
forsinkelsen.

Nemnda legger på bakgrunn av den fremlagte rutetid for flybussen til grunn at siste flybuss
gikk syv minutter etter at klagerne tok drosje fra Gardermoen. Det var således ikke nødvendig
å ta drosje.

Nemnda finner etter dette ikke å kunne anbefale at klager gis medhold.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.