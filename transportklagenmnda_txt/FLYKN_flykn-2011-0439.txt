Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
21.03.2012

Saksnummer
439/11F

Tjenesteyter
Thomas Cook Airlines

Krav om standarderstatning grunnet forsinkelse.

Klager har i det vesentlige anført:

Klagerne skulle reise fra Trondheim til Varna kl. 16:30 den 26. juli 2011 med Thomas Cook
Airlines. Avgangen ble 9-10 timer forsinket. Klagerne ble busset til hotell ved flyplassen og
mottok en matkupong de ikke fikk benyttet på hotellet. Klagerne fikk et dagrom med kun en
dobbeltseng. Klagerne henvendte seg i hotellets resepsjon men fikk ikke byttet til større rom.

Da klagerne ble busset tilbake til flyplassen, var alle utsalgssteder stengt bortsett fra 7- eleven.

Kl. 00:30 fikk klagerne plass på et fly med Blue Panorama, med et crew som ikke kunne
gjøre seg forstått på norsk. Klager mener det er et krav at minst en av crewet skal kunne
skandinavisk. Maten om bord ble servert kl. 04:00 om natten. Tidspunktet og kvaliteten var lite
tilfredsstillende. Sikkerhetsdemonstrasjonen foregikk på et uforståelig språk. Klagerne ankom
Varna kl. 06:47 utslitte og skuffet etter en dårlig start på ferien.

Klagerne betalte 18 000 for en flytur med et selskap som ikke leverte det de lovet. Klagerne
krever 400 euro per person i henhold til EU forordningen.

Det vises for øvrig til klagers brev.

Thomas Cook Airlines har i det vesentlige anført:

Flyet som skulle benyttes på flygningen ble stående i Varna som følge av teknisk svikt.
Sikringen gikk på datamaskinen som styrer venstre motor. Det vises til teknisk rapport. Det ble
leiet inn et fly fra et annet flyselskap. Dette medførte en forsinkelse på 9 timer og 47 minutter.

Hendelsen var uforutsett og utenfor Thomas Cook Airlines kontroll, og kunne ikke vært
unngått selv om alle rimelige tiltak var truffet.

Thomas Cook Airlines beklager at klagerne ikke fant standarden om bord på Blue Panorama
som tilfredsstillende. Klagerne hadde forhåndsbestilt mat, og flyselskapet kan bekrefte at
denne maten ble servert.

Thomas Cook Airlines beklager videre at klagerne savnet skandinavisk crew ombord, men i
henhold til reglene skal personalet om bord være ansatt i det land flyet er registrert i. Thomas
Cook vil gjøre oppmerksom på at sikkerhetsdemonstrasjoner alltid blir opplest på engelsk.

Klagerne fikk matkupong på 200 kroner per person til bruk på flyplassen, samt hotellrom de
kunne benytte seg av i ventetiden. Siden det var høyt belegg på hotellet i tidspunktet kunne
ikke hotellet være behjelpelig med flere rom i ventetiden frem til midnatt. Thomas Cook
Airlines har derfor bestemt å tilby klagerne en kompensasjon på 1 500 kroner. Selskapet har
også tilbudt å dekke klagernes utgifter til mat med 800 kroner.

Thomas Cook Airlines kan ikke imøtekomme klagernes krav utover dette.

Det vises for øvrig til Thomas Cook Airlines brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen ble
forsinket med 9 timer og 47 minutter.

Nemnda er delt i sitt syn på passasjerenes rettigheter ved lengre forsinkelser.

Nemndas flertall, lederen og forbrukernes representanter, er av den oppfatning
at forsinkelse som medfører at passasjerene kommer frem til det endelige
bestemmelsesstedet tre timer eller mer etter det planlagte ankomsttidspunktet gir rett
til erstatning med mindre flyselskapet godtgjør at forsinkelsen skyldes ekstraordinære
omstendigheter som ikke kunne vært unngått selv om alle rimelige tiltak var truffet.
Flertallet viser til EU forordning 261/2004 artikkel 6 jf artikkel 7, jf artikkel 5, jf EU
domstolens avgjørelse i sak Sturgeon-Condor av 19. november 2009 (C-402/07). Flertallet
er kjent med at enkelte flyselskap bestrider dommen, og at EU domstolen er bedt om
å ta stilling til spørsmålet på nytt. Dommens konklusjon er imidlertid klar, og flertallet
legger til grunn at dommen gir uttrykk for gjeldende rett.

Nemndas mindretall, flyselskapenes representanter, er av en annen oppfatning.
EC261/04 (EU forordning 261/2004) ikke gir noen anvisning på utbetaling av en
pengekompensasjon ved forsinkelse. Tilblivelse av «Sturgeon» dommen er uklar i
forhold til flere rettsprinsipper bla. ved at Generaladvokaten tok stilling til spørsmålet
om hvorvidt forsinkelse utløser rett til kompensasjon. Dette var et spørsmål som ikke
var stilt i Sturgeon saken. Generaladvokaten har også angitt en tidsgrense på at tre
timer forsinkelse utløser rett til kompensasjon, en tidsramme hvor opprinnelsen er
ukjent og som ikke samsvarer med noen andre artikler i forordningen.

At passasjerer ikke har krav på kompensasjon ved forsinkelse følger av forarbeidene
til EU261/04 (EU forordning 261/2004) - det ble vurdert men avvist, og videre slått fast
i dom av ECJ Grand Chamber i «IATA». Artikkel 6 i forordningen gir klare og presise
anvisninger på rettigheter ved forsinkelse. I motsetning til innstilling som er beskrevet
i artikkel 5, og nektet ombordstigning (artikkel 4) gir ikke forsinkelse i artikkel 6 noen
anvisning på kompensasjon, med rette, da det er i strid med Montreal konvensjonens
artikkel 29.

Forsinkelse gir Ikke rett til standarderstatning etter EC 261/04 (EU forordning 261/2004) slik
forordningen er utformet, tiltenkt, og støttet av «ECJ Grand Chamber», og i tilfelle Sturgeon
dommen er gyldig, er det stilt spørsmål om gyldigheten av artikkel 5-7 i forordningen. Flere
domstoler har stilt spørsmål til EU domstolen om gyldigheten av Sturgeon dommen i forhold
til artikkel 5-7. Dette gjelder bla. en britisk domstol. Inntil EU-domstolen har kommet med
tilsvar, anser mindretallet  Sturgeon-dommen som uavklart. Etter mindretallets oppfatning gir
følgelig ikke forsinkelse rett til kompensasjon etter EU forordningen.

Thomas Cook Airlines har imidlertid ikke påberopt seg fritak for erstatningsplikten på
overnevnte grunnlag. Mindretallet følger derfor flertallets videre vurdering av saken.

Flyselskapet må etter nemndas vurdering i utgangspunktet bære ansvaret ved teknisk svikt.
Det er flyselskapet som har størst mulighet til å påvirke og forhindre at teknisk svikt oppstår.
Også preventive hensyn taler for at flyselskapet som hovedregel må bære ansvaret ved
teknisk svikt.

En teknisk svikt kan likevel komme så uventet at flyselskapet ikke har reelle muligheter til å
forhindre feilen eller overvinne følgene av den uten at det går ut over passasjerene. I slike
tilfelle er ikke flyselskapet pliktig til å betale erstatning til den reisende. Det er flyselskapet
som må godtgjøre at det foreligger et slikt spesielt tilfelle. Flyselskapet må videre godtgjøre at
de har truffet alle rimelige tiltak for å unngå forsinkelsen.

Forsinkelsen skyldtes i dette tilfellet et sikringsbrudd i motorens styringsenhet. Nemnda
legger på bakgrunn av de foreliggende opplysninger til grunn at feilen oppsto uten forvarsel til
tross for at rutinemessig teknisk vedlikehold var gjennomført.

I den foreliggende situasjon var det etter nemndas vurdering ikke praktisk mulig å treffe tiltak
for å unngå feilen eller forsinkelsen. Forsinkelsen gir derfor ikke rett til standarderstatning
etter EU forordningen.

Ved lengre forsinkelser skal flyselskapet i henhold til EU forordningen tilby passasjeren gratis
måltider og forfriskninger som står i rimelig forhold til ventetiden. Dersom en eller flere
overnattinger en nødvendig, skal flyselskapet tilby hotellinnkvartering samt reise til og fra
hotellet.

Nemnda legger på bakgrunn av de foreliggende opplysninger til grunn at Thomas Cook
Airlines tilbød passasjerene matkuponger samt avlastning med hotellrom. Etter nemndas
vurdering har flyselskapet oppfylt sine forpliktelser etter forordningen.

Klagerne hadde betalt for mat på flyet. De fikk mat på flyet. Etter nemndas vurdering gir det
ikke rett til refusjon eller kompensasjon at alle passasjerene ble tilbudt mat selv om de ikke
hadde betalt for det.

Nemnda legger til grunn at flyselskapet som utførte flygningen på vegne av Thomas Cook
Airlines, er godkjent for flygninger i Norge. Eventuelle brudd på sikkerhetsforskrifter m.v.
hører inn under Luftfartstilsynet.

Thomas Cook Airlines har tilbudt klagerne en kompensasjon på til sammen kroner 2 300.
Nemnda anbefaler at kompensasjonen utbetales dersom den ikke er utbetalt.

Vedtak:

Flyklagenemnda finner ikke å kunne anbefale at klager gis medhold.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines.