Vedtak i Transportklagenemnda - Fly

Sammendrag

Krav om standarderstatning for forsinket ankomst til Faro.

Dato
27.04.2023

Saksnummer
2022-02522

Tjenesteytere
TAP Air Portugal

Klager har i det vesentlige anført

Klager og hennes medreisende hadde billetter med TAP og skulle reise fra Oslo via Lisboa
til Faro den 17. juli 2022 med TP763 kl. 18.45. Avgangen ble forsinket til kl. 20.20. Da de
ankom Lisboa ble de omrutet videre med buss til Faro hvor de ankom kl. 03.35 med en
forsinkelse på 3 timer og 40 minutter. TAP har ikke oppgitt årsaken til forsinkelsen.

Klager krever 400 euro per person, totalt 800 euro, i standarderstatning i henhold til EU-
forordning 261/2004 for forsinket ankomst til Faro.

Tjenesteyterne har i det vesentlige anført
Forsinkelsen med flyvningen TP763 fra Oslo til Lisboa den 17. juli 2022 skyldtes
restriksjoner i luftrommet på flyets foregående flyvning TP764 fra Lisboa til Oslo.
I henhold til EU-forordning 261/2004 utbetales det ikke standarderstatning der
ekstraordinære omstendigheter har oppstått slik KLM har bekreftet i fremlagt
dokumentasjon for årsaken til forsinkelsen.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Det er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå forsinkelsen.
Transportklagenemnda har i sin henvendelse om tilsvar forklart flyselskapet hva som
kreves av dokumentasjon ved uregelmessigheter. Ifølge KLM skyldtes forsinkelsen på
klagers flyvning TP763 at innkommende flyvning TP764 fra Lisboa til Oslo den 17. juli
2022 var forsinket ved ankomst til Oslo. Denne forsinkelsen skyldtes trafikkreguleringer i
luftrommet. 

TAP Air Portugal har fremlagt en trafikklogg med koder som ikke er forklart. Flyselskapet
har ikke fremlagt opplysninger eller dokumentasjon med forklaringer som viser
årsaken til forsinkelsen eller hva som ble gjort for å minimere ulempene overfor
passasjerene. Slik nemnda ser det har flyselskapet ikke godtgjort at forsinkelsen eller de
ekstraordinære omstendighetene ikke kunne vært unngått selv om alle rimelige tiltak var
truffet.

Nemnda konkluderer derfor med at klager og hennes medreisende har krav på
standarderstatning for forsinket ankomst til Faro den 17. juli 2022.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Bransjerepresentant Maglasang fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Transportklagenemnda anbefaler at TAP AIr Portugal utbetaler standarderstatning med
400 euro per person, totalt 800 euro.