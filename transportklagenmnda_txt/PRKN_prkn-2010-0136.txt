Vedtak i Pakkereisenemnda

Sammendrag

Reise til Kreta, Platanias, hotell Amarillis, 2. - 23.
juli 2010. Krav om refusjon av tillegg for havutsikt.

Dato
..

Saksnummer
136/10

Tjenesteyter
Ving Norge AS

Sakens dokumenter ble lagt frem.

Klager: X

Turarrangør: Ving Norge AS

Antall reisende: 2

Reisens pris: kr.15.350

Saken gjelder:

Reise til Kreta, Platanias, hotell Amarillis, 2. - 23. juli 2010.

Krav om refusjon av tillegg for havutsikt.

Klagerne har i det vesentlige anført:

Klagerne hadde betalt ekstra for rom med havutsikt.

Slike rom finnes ikke på hotellet. Klagerne ønsker derfor å få refundert de ekstra kostnadene
som de betalte for havutsikten som ikke var der.

Ving har i det vesentlige anført:

Klagerne har kjøpt leilighet mot havet. Dette innebærer at leiligheten ligger på havsiden av
bygningen, men ikke at den har utsikt mot havet.

For leiligheter med havutsikt vil betegnelsen på leiligheten være «med havutsikt».

Klagerne fikk leilighet som ligger på havsiden av bygningen.

De har følgelig fått innkvartering som bestilt.

Nemnda bemerker:

Pakkereisen er mangelfull når den avviker fra det som er avtalt eller forutsatt i avtalen, jf
pakkereiseloven § 6-1. Avvik fra det avtalte regnes likevel ikke som en mangel dersom de er
av mindre betydning og er av det slag kunden må regne med kan inntreffe fra tid til annen.
Avtalen omfatter pakkereisen slik den fremkommer av bestilling og bekreftelse, opplysninger
inntatt i turarrangørs katalog m.v., jf alminnelige vilkår for pakkereiser pkt 2.

Klagerne hadde bestilt leilighet «mot havet». Av hotellbeskrivelsen for øvrig fremkommer at
det går en gjennomfartsvei mellom hotellet og stranden.

Nemnda er av den oppfatning at beskrivelsen i Vings lett kan forstås slik at mot hav =
havutsikt. Ving kunne unngått denne misforståelsen ved å uttrykke seg tydeligere.

Nemnda er etter en samlet vurdering av den oppfatning at klagerne hadde grunn til å tro at
de hadde inngått avtale om leilighet med havutsikt. Det fikk de ikke.

Nemnda har forstått det slik at reise med leilighet «mot hav» er dyrere enn leilighet som ikke
ligger «mot hav».

Nemnda anbefaler at klagerne refunderes tillegget de betalte for leilighet «mot hav».

Vedtak:

Reklamasjonsnemnda for pakkereiser anbefaler at klagerne refunderes tillegget de betalte for
leilighet «mot hav».

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, Formann

Elise Korsvik, Forbrukerrådet

Anne-Haugen-Flermoe, Forbrukerrådet

Mette Lindgren, Apollo Reiser AS

Vigdis Lund Eriksen, Star Tour AS