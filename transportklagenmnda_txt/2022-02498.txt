Vedtak i Transportklagenemnda - Fly

Sammendrag

Krav om refusjon av ekstra utgifter grunnet kansellering.

Dato
11.06.2023

Saksnummer
2022-02498

Tjenesteytere
Wizz Air

Klager har i det vesentlige anført

Klager (til sammen to personer) hadde billetter med Wizz Air den 18. september 2022
med W64789 fra Sarajevo til Torp. Den 16. september 2022 fikk klager e-post fra Wizz Air
om at flyvningen fra Sarajevo til Torp ble kansellert og de fikk tre valg:
1. Booke om til ny flyavgang med Wizz Air
2. Få refundering i form av 120% av billettens verdi i form av Wizz Air kredittpoeng
3. Refundere billetten

Klager forklarer at Wizz Air kansellerte samtlige flyvninger fra Sarajevo til Norge for 2022
og ble da nødt til å finne alternative flyruter fra Sarajevo. Kostnadene for omruting kom
til å overskride verdien på opprinnelig flybillett, noe som gjør Wizz Air sitt tilbud om
refundering av flybilletten ikke var aktuell for klager. 

Klager krever:
1. Flybilletter kjøpt som direkte følge av at Wizz Air kansellerte fly. Vi krever dekket
kostnaden som for ny billett på 12 089 NOK.
2. Gebyr for oppgradering av seter for kansellert strekning Sarajevo - Oslo Sandefjord
Torp. Vi krever dekket kostnaden på 320 NOK.
3. Kompensasjon i henhold til EU-forordning 261/2004 som gir krav på 400 EUR per
reisende, totalt 800 EUR.

Tjenesteyterne har i det vesentlige anført
Wizz Air har tross oppfordring ikke inngitt tilsvar til nemnda.

Wizz Air har til klager sagt at de kan refundere 320 NOK for setene.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Flyselskapet Wizz Air har tross oppfordring ikke avgitt uttalelse til nemnda.

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Wizz Air har ikke
fremmet tilsvar, og har således ikke godtgjort at kanselleringen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Klager har dermed krav på standarderstatning med 400 EUR pr person, til sammen 800
EUR.

Ved kansellering har passasjeren også valget mellom omruting eller refusjon av
flybillettene, jf. EU-forordning 261/2004 artikkel 8. Selskapet kan ikke begrense klagers
rettigheter etter forordningen. Det følger av fast nemndpraksis og av EU-kommisjonens
tolkningsveileder til forordningen at klager kan kreve refusjon av utgifter til omruting
gjort på egenhånd dersom selskapets tilbud og assistanse ikke kan regnes som
tilstrekkelig etter forordningen. Slik nemnda forstår saken ble ikke klager tilbudt
omruting fra Sarajevo til Torp. Klager har dermed krav på refusjon av utgifter til omruting
på egen hånd, 12 089 NOK. 

Nemnda anbefaler også at Wizz Air refunderer klager for oppgradering av setene, 320
NOK, slik de har opplyst til klager at de vil gjøre.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standarderstatning eller annen erstatning, og fra 7 dager etter at klager har krevd
refusjon.

Vedtak

Transportklagenemnda anbefaler at Wizz Air utbetaler standarderstatning med 400 EUR
pr passasjer, betaler erstatning for nye flybilletter 12 089 NOK og refunderer betaling for
oppgradering av seter, 320 NOK.