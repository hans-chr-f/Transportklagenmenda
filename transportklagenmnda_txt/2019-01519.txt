Vedtak i Pakkereisenemnda

Sammendrag

Krav om prisavslag, rullestolbruker.

Dato
20.06.2019

Saksnummer
2019-01519

Tjenesteytere
Aller Travel

Klager har i det vesentlige anført

Klager bestilte opprinnelig en pakkereise med innkvartering i en to-romsleilighet i
Port Europa i Calpe, Alicante i perioden 07.11.2018 - 05.12.2018, totalpris kr. 25.980.
Bestillingen ble endret til en to-romsleilighet på Club Santara Resort i Gran Alcant,
Alicante med avreise 05.11.2018 - 03.12.2018, totalpris kr. 22.980. 

Klagers mann har dårlige ben og er avhengig av hjelpemiddel for å bevege seg, også på
korte strekninger. Klager fikk beskjed at det ikke var noe problem på Port Europa i Calpe
da de bestilte reisen 22.01.2018. 

Et par uker før avreise fikk klager en telefon fra Aller Travel hvor det ble informert om at
det ikke var mulig å benytte elektrisk scooter da det ikke var rampe opp til resepsjonen,
kun trapper. Klager ble derfor anbefalt å reise til Club Santara Resort som var tilrettelagt
for handikappede. 

Klager ble ikke informert om at Club Santara Resort lå så langt fra Santa Pola som er
nærmeste tettsted. Den elektriske scooteren hadde ikke strøm nok til å komme frem og
tilbake. Dersom klager skulle ta offentlig transport/buss, måtte de benytte to forskjellige
busser. Fortauene utenfor Club Santara var smale og fortauskantene så høye at det
nesten var uforsvarlig å ferdes der med el scooter. Klager måtte benytte gaten til å ta seg
frem. Nærmeste restauranter, med unntak av den ene på Santara, lå ca. 1/2 til 1 km fra
hotellet.

Klager deltok på en arrangert busstur til Calpe. Stor var overraskelsen da de besøkte
hotellet de først hadde bestilt. Det var godt tilrettelagt for rullestolbrukere. Vertinnen
på stedet kunne ikke forstå at klager hadde fått beskjed om at det ikke var mulig med el
scooter eller rullestol på dette hotellet. Det var ingen problemer med å komme opp til
resepsjonen uten å benytte trappene. 

Etter hjemkomst kontaktet klager Aller Travel da de følte seg lurt til å bytte til et mer
avsidesliggende sted. Klager ble fortalt at det ikke var mulig å lade opp scooteren på Port
Europa, men dette stemte ikke da klager så at det var gjester med elektrisk rullestol på
hotellet. Ifølge klager fortalte Aller Travel da at det var badekar i leilighetene, noe som
ikke egnet seg til bevegelseshemmede. Klagers mann ville ikke hatt noen problemer med
badekar og klager mener de burde ha fått informasjon om dette tidligere slik at de selv
kunne ha avgjort om de ønsket leilighet med badekar eller ikke.

Den eneste grunnen til at de gikk med på å bytte hotell fra reisemålet Calpe til Gran
Alcant, var at de fikk opplyst at det kun var trapper opp til resepsjonen på Port Europa
i Calpe, noe som hindret dem i å komme dit med elektrisk scooter. Det var kun den
informasjonen som var årsaken til at de tok imot tilbudet om å bytte bosted.

Klager krever godtgjort det meste av det de betalte for oppholdet.

Det vises for øvrig til korrespondanse fra klager.

Tjenesteyterne har i det vesentlige anført
Klager ringte 19. oktober 2018 og spurte blant annet om det var mulig å leie el scooter
i Calpe og hvordan mulighetene var å få ladet scooteren i resepsjonen. Etter at
reisekonsulenten hadde undersøkt dette, ble klager informert om at det ikke var mulig
å lade scootere i resepsjonen og at det var vanskelig å ta seg opp til resepsjonen, litt
avhengig av størrelsen på el scooteren. Samme dag fikk Aller Travel beskjed om å endre
type rullestolassistanse fordi klagers mann måtte ha assistanse helt frem til trappen på
flyet. 

Reisekonsulenten foreslo at de byttet til Club Santara Resort da det var bedre egnet
for klagers mann og det var lett å ta seg rundt på anlegget. Club Santara Resort i Gran
Alacant er det hotellanlegget som er best tilpasset personer med funksjonshemming.
Klager fikk betenkningstid til over helgen med å bestemme seg for om de ønsket å bo
i Calpe eller i Gran Alacant. De fikk beskjed om å lese mer om Club Santara Resort og
stedet på Aller Travels nettsider. Klager valgte å takke ja til bytte av hotell og reisemål og
fikk tilsendt ny ordrebekreftelse med stedsinformasjon per e-post den 22.10.2018.

Aller Travel har gitt klager en kompensasjon på kr. 2.000.

Det vises for øvrig til korrespondanse fra Aller Travel.

Nemnda bemerker

Arrangøren har ansvaret for at reisetjenestene som inngår i pakkereiseavtalen, leveres
etter avtalen, jfr. § 25.

Bestemmelsen spesifiserer ikke hva ansvaret omfatter ut over å vise til avtalen, men
innholdet utledes også av gitte opplysninger i dokumentasjonen i markedsføringen av
den avtalte tjenesten innhold, dvs. i kataloger, brosjyrer, nettsider, annonser i media,
med mer. 

Dersom det foreligger en mangel ved pakkereisen, kan den reisende kreve avhjelp,
alternative tjenester, prisavslag eller erstatning etter henholdsvis §§ 27, 28, 31 og 32.

Den reisende skal uten ugrunnet opphold underrette arrangøren om mangler ved
reisetjenester som inngår i pakkereiseavtalen jfr. § 26. 

Nemnda legger til grunn at klageren ble kontaktet av arrangøren kort tid før avreise.
Arrangøren opplyste at det hotellet som var bestilt ikke var egnet for rullestolbrukere på
grunn av vanskelig adkomst til resepsjonen.  Klageren ble tilbudt et annet hotell, hvilket
på denne bakgrunn ble akseptert.  Det ble oversendt noe informasjonsmateriale om
det nye hotellet, men etter å ha lest igjennom, kan nemnda ikke se at det er opplyst at
hotellet ligger så langt unna sentrum i Santa Pola at man ikke kan komme dit med en
elektrisk rullestol fordi batteriet ikke har tilstrekkelig lang rekkevidde. Det er videre ikke
opplyst at man må forholde seg til biltrafikk hvis man skulle finne et sted å spise.

Nemnda legger videre til grunn at de opplysningene som arrangøren ga om at Port
Europa i Calpe ikke var egnet for rullestolbrukere, ikke medførte riktighet.  Klageren så
dette ved selvsyn ca. en uke før de skulle reise hjem.  Vertinnen på hotellet stilte seg også
uforstående til de opplysningene klageren hadde fått.  Hotellet hadde blant annet et eget
rom innenfor resepsjonen hvor man kunne lade opp rullestoler. Adkomst til resepsjonen
var derfor ikke noe problem.  Port Europa lå ved en strandpromenade som gikk helt inn
til sentrum av Calpe.

Ferien, et fire ukers langtidsopphold, ble dermed ikke som forventet.  Det var kun en
restaurant på hotellet, og langt til andre spisesteder.  Skulle man benytte offentlig
kommunikasjon måtte man bytte buss. Taxi tok ikke rullestoler. 

Etter nemndas syn har klageren ikke fått det hun bestilte fordi arrangøren ga villedende
opplysninger om at det opprinnelig bestilte hotellet ikke var egnet for rullestolbrukere.
Nemnda finner etter en samlet vurdering klagerens opphold ble vesentlig forringet,
jfr. opplysningene ovenfor. Det er arrangøren som er ansvarlig for å levere det som er
avtalt, og som er ansvarlig for at gitte opplysninger er korrekte slik at kunden kan treffe
et informert valg.  Det sviktet etter nemndas syn i denne saken.  

Når det gjelder utmålingen av prisavslaget har nemnda delt seg i et flertall og et
mindretall.

Flertallet, lederen og de to forbrukerrepresentantene, anbefaler etter en samlet
vurdering at klageren gis et prisavslag på 50 % av reisens pris. Prisen er oppgitt til kr.

22.980.  Det fremgår imidlertid av en bestillingsbekreftelse datert 22. oktober 2018 at
klageren har fått en kompensasjon i henhold til avtale på kr. 2.000.  I mangel av andre
opplysninger legges det til grunn at det som ble betalt var kr. 20.980.  50 % av dette
beløpet utgjør avrundet kr. 10.500.

Mindretallet, de to bransjerepresentantene, finner at et prisavslag på 30 % er mer
passende ut ifra service og aktivitetstilbudet de hadde tilgang til under oppholdet, samt
et godt tilrettelagt hotellprodukt etter kundens behov. 

Vedtak blir etter dette fattet i samsvar med flertallets syn.

Vedtak

Pakkereisenemnda anbefaler at klageren gis et prisavslag på 50 % av reisens pris,
avrundet til kr. 10.500.

Vedtaket er fattet med den dissens som fremgår ovenfor.