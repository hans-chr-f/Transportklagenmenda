Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
09.07.2024

Saksnummer
2023-04137

Tjenesteytere
British Airways

Klager har i det vesentlige anført

Klager hadde opprinnelig booket en reise fra Oslo til London med avgang den 19.
oktober 2023 kl 11.35 med BA763. Flyvningen ble kansellert mer enn to uker før avreise,
og klager ble kostnadsfritt ombooket til ny avgang den 18. oktober 2023 med BA759 med
avgang kl 21.10. Denne flyvningen ble kansellert samme dag. 

Klager ble tilbudt ombooking påfølgende dag med avgang kl 18.45. Hun avslo og kjøpte
ny billett med annet selskap samme dag med avgang kl 20.15, pris NOK 1 419. 

Klager krever standarderstatning i henhold til EU-forordning 261/2004 for kanselleringen
av BA759 den 18. oktober, samt erstatning for ny flybillett med SAS NOK 1 419.

Tjenesteyterne har i det vesentlige anført
BA759 ble kansellert som følge av ugunstig vær, sterk vind, som medførte restriksjoner i
luftrommet (ATC - air traffic control). 

Det var forventet vindstyrker på 40-50 knop mellom kl 12.00-18.00 GMT (kl 14.00 - 20.00)
og 35–40 knop kl 18:00 GMT (kl 20.00) ved 3000 fot. Vind ved innflyvning til flyplassen
på 3000 fot kan påvirke flyplassdriften betydelig. Dette er fordi været på bakken ofte
ikke gjenspeiler de mer alvorlige forholdene på høyere nivåer. Vind i innflygingsfasen
er betydelig fordi de reduserer bakkehastigheten til et fly ved landing og i tillegg gjør
det vanskeligere for ATC å stille inn den optimaliserte avstanden mellom påfølgende
ankomster. 

Stormen Babet ble spådd å feie over hele landet fra sørvest med mye regn utover
ettermiddagen og kvelden. Sørøstlig vind ville øke utover dagen med vindkast på 25-32
knop utover ettermiddagen. Vinden vil da svinge til sør-sørvestlig tidlig på kvelden, noe
som gir sidevind og risiko for vindkast opp til 35 knop. Vind på 3000 fot vil generelt være
40 knop gjennom ettermiddagen og muligens 45-28 knop tidlig på kvelden.

Under normale forhold kan ATC lande opptil 48 flygninger i timen. Oppdateringen
klokken 14:00 GMT (kl 16.00) viser fire ytterligere rundturer som måtte kanselleres,
inkludert BA760 (LHR-OSL) og BA759 (OSL-LHR). Oppdateringen kl 15:30 GMT (kl 17.30)
viser at antall tillatte landinger per time lå på 38, og at dette ville vare frem til kl 21:00
GMT (kl 23.00).

Kanselleringen av BA759 ble kansellert som følge av værforhold som medførte
restriksjoner i antall tillatte landinger ved London Heathrow. Hendelsen er å anse som en
ekstraordinær omstendighet utenfor British Airways kontroll, og kanselleringen er derfor
ikke kompensasjonsberettiget i henhold til EU-forordning 261/2004.

Det var ingen rimelige tiltak som kunne ha blitt tatt av British Airways for å ha unngått de
ugunstige værforholdene og lufttrafikkstyringsbeslutningene ved London Heathrow den
18. oktober 2023. Dette var fullstendig utenfor British Airways kontroll. British Airways er
forpliktet til å overholde ATC-begrensninger og beslutninger.

Klager ble kostnadsfritt ombooket til neste ledige flyvning som var påfølgende dag med
BA769 med avgang kl 18.45. Klager valgte å avslå, og kjøpte ny billett med annet selskap.
Klager har mottatt refusjon av den ubenyttede flybilletten. 

British Airways kan på grunnlag av ovennevnte ikke imøtekomme klagers krav.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261/2004 artiklene 5 og 7, eller
med mindre flyselskapet kan bevise at passasjeren har fått informasjon om endringen
minst 2 uker før planlagt avgangstid. 

Basert på sakens opplysninger legger nemnda til grunn at klagers flyvning mellom Oslo
og London den 19. oktober med BA763 ble kansellert mer enn 14 dager i forveien. Klager
har derfor ikke rett på standarderstatning i henhold til EU-forordning 261/2004 artikkel 5
nummer 1 bokstav c punkt i) for denne kanselleringen. Dette er heller ikke krevet. 

Klager har fremsatt krav om standarderstatning for kanselleringen av BA759 den 18.
oktober.

Værforhold som påvirker flytrafikken ved at det ikke er mulig å lande/ta av, ved at det
oppstår overbelastning på flyplassen med mer, kan være en ekstraordinær omstendighet
som medfører at den reisende ikke har krav på erstatning. Dette må vurderes konkret.

British Airways har uttalt at kanselleringen skyldtes dårlige værforhold ved London
Heathrow. Uttalelsen er underbygget med værrapport (METAR), logger og rapporter som
viser at det var ugunstige vindforhold som medførte restriksjoner i luftrommet. Nemnda
mener at flyselskapet derved har godtgjort at kanselleringen skyldtes ekstraordinære
omstendigheter. 

Spørsmålet er imidlertid om flyselskapet har godtgjort at alle rimelige tiltak for å unngå
de ekstraordinære omstendighetene ble truffet, jf. forordningens artikkel 5 nr. 3.
Nemnda legger ut fra det opplyste til grunn at klager ble tilbudt ombooking omtrent
et døgn senere enn opprinnelig avgang. British Airways har anført at årsaken til det
var at det ikke var ledig plass på tidligere flyvninger. Nemnda finner ikke at dette er
sannsynliggjort. Det vises til at klager selv booket plass på fly med et annet flyselskap
med avgang samme kveld kl. 20.15. Flyselskapet har etter dette ikke godtgjort at det har
truffet alle rimelige tiltak for å unngå de ekstraordinære omstendighetene. Klager har da
krav på standarderstatning på EUR 250, og nemnda anbefaler at flyselskapet utbetaler
dette. 

Klager har fremsatt krav om erstatning for utgifter til ny billett med annet selskap. 

Ved kansellering har passasjeren valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf artikkel
8. 

I EU-kommisjonens veileder (2016/C 214/04) punkt 4.2 kommer det frem at omruting og
refusjon skal tilbys samtidig. Dersom flyselskapet ikke tilbyr valget mellom refusjon og
omruting, men flyselskapet alene bestemmer at det skal gis refusjon, har passasjeren
rett på dekning av mellomlegget mellom opprinnelige og nye billetter. Nemnda mener at
dette også må gjelde i de tilfeller hvor klager ikke blir tilbudt ombooking snarest mulig. 

Det vises til vurderingen over, der det fremgår at British Airways ikke har tilbudt
tilfredsstillende omruting i henhold til EU-forordningen. Nemnda anbefaler derfor at
British Airways dekker klagers utgifter til ny flybillett med NOK 1 419. Dersom opprinnelig
flybillett er refundert, kommer denne til fradrag.

Vedtak

Transportklagenemnda anbefaler at British Airways utbetaler EUR 250 i
standarderstatning og NOK 1 419 i erstatning til klager. Dersom opprinnelig flybillett er
refundert, kommer denne til fradrag.