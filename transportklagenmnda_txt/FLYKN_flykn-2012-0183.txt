Vedtak i Transportklagenemnda - Fly

Sammendrag

Krav om erstatning grunnet kansellering.

Dato
17.10.2012

Saksnummer
183/12F

Tjenesteyter
Danish Air Transport

Krav om erstatning grunnet kansellering.

Klager har i det vesentlige anført:

Klager skulle reise fra Bergen til Rygge dem 29. mars 2012 med DX676 kl. 15:45. Da han kom
ut til Flesland oppdaget han at denne flighten ikke fantes lenger. Klager ble booket om til et
Norwegian fly til Gardermoen da senere avganger til Rygge samme dag var fullbooket.

Flyselskaper hevder klager ikke fikk beskjed om kanselleringen da han hadde oppgitt feil e-
post adresse ved bestilling, og skrevet onlin i stedet for online. Klager mener flyselskapet
burde ha korrigert til online da onlin opplagt er feil adresse.

Klager krever refusjon av bussbillett Gardermoen - Rygge, kroner 265.

Danish Air Transport har ikke avgitt uttalelse til nemnda. Til klager har selskapet
anført:

Danish Air Transport sendte klager en e-post vedrørende kanselleringen til e-post adressen
han oppga ved bestilling av reisen. Dersom klager oppga feil e-post adresse kan flyselskapet
ikke klandres for dette.

Klager ble ombooket til et annet flyselskap til Gardermoen uten ekstra kostnader. Danish Air
Transport kan ikke imøtekomme klagers krav utover dette.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. transportklagenemndforskriften § 5-3.

Klagen er forelagt Danish Air Transport ved nemndas e-post av 18. april 2012 med frist til
30. mai 2012 for eventuelle bemerkninger. I e-posten opplyses det bl.a. om at flyselskapet
har bevisbyrden ved påberopelse av ekstraordinære omstendigheter som kan gi grunnlag
for fritak for ansvar. Det fremgår videre at nemnda vil legge passasjerens opplysninger til
grunn dersom disse ikke imøtegås av flyselskapet. Det blir også opplyst at saken vil bli forelagt
nemnda selv om flyselskapet ikke avgir uttalelse.

Danish Air Transport har ikke avgitt uttalelse til nemnda. Nemndas avgjørelse treffes på
bakgrunn av de foreliggende opplysninger.

Nemnda legger på bakgrunn av de foreliggende opplysninger til grunn at flygningen var
innstilt som følge av ruteendring. Ruteendringer forekommer hos de fleste flyselskap fra tid til
annen. De fleste flyselskap forbeholder seg også retten til ruteendring. Nemnda anser dette
kjent for de fleste.

Ruteendringer vil kunne skape problemer og tap for den reisende, og flyselskapet må etter
nemndas vurdering være ansvarlig for påregnelig tap som følge av ruteendring.

Det er uklart for nemnda hvorfor klager ikke fikk informasjon om ruteendringen. Sett hen til
at klager hadde mottatt billetter per e-post synes det ikke som om han har oppgitt feil e-post
adresse.

Danish Air Transport har omrutet klager med Norwegian til Gardermoen. Nemnda anbefaler
at flyselskapet erstatter utgifter til reise Gardermoen - Rygge, som var det endelige
bestemmelsesstedet for den avtalte flygningen med Danish Air Transport. Bussbilletter en
oppgitt til kroner 265.

Vedtak:

Transportklagenemnda-fly anbefaler at Danish Air Transport betaler klager 265 kroner.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Kirsti Pamphlett, Forbruker Europa

Amine Hansen, Norwegian Air Shuttle ASA

Edith Lundem Jakobsen, Lufthansa German Airlines