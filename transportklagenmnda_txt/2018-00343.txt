Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
04.12.2018

Saksnummer
2018-00343

Tjenesteytere
SAS

Klager har i det vesentlige anført

Klager skulle reise fra Ålesund til Oslo den 30. desember 2017 kl 10.35 med SK1317. Først
fikk hun beskjed om at det var teknisk feil, så sa flyselskapet senere at det var teknisk feil
på grunn av været og at de måtte bytte til et nytt fly og få tak i nytt crew. Klager ankom
endelig bestemmelsessted mer enn fire timer forsinket. 

Teknisk feil er ikke å anse som en ekstraordinær omstendighet, og klager krever 250 euro
i standarderstatning i henhold til EU-forordning 261/2004.

Tjenesteyterne har i det vesentlige anført
SK1317 ble forsinket som en direkte følge av at SK1314 fikk forsinkelse Oslo-Ålesund på
grunn av værforhold, freezing fog. Flyet klager skulle ha, skulle først fly Oslo-Ålesund,
deretter returnere Ålesund-Oslo. SAS viser til fremlagt dokumentasjon som blant annet
viser at flyet måtte returnere til rampen to ganger grunnet "engine vibration" forårsaket
av ising på motorbladene. Det måtte foretas et flybytte.

Det kan argumenteres for at deicing av fly på vinterstid må flyselskapene regne med.
Til vanlig gjøres også dette og det er sjelden at en stor forsinkelse oppstår som følge
av lange deicing køer. SAS kan ikke forventes å treffe tiltak som tar høyde for såpass
vanskelige forhold det var denne dagen. Det var også sendt ut en advarsel fra
meteorologisk institutt om særdeles vanskelige værforhold, SAS viser til fremlagt kopi av
denne advarselen. 

Værforhold anses å være ekstraordinære omstendigheter i henhold til EU-forordning
261/2004 og er utenfor flyselskapets kontroll.

SAS kan ikke imøtekomme klagers krav.

Nemnda bemerker

Forsinkelse som medfører at passasjerene kommer mer enn 3 timer senere frem
enn planlagt til det endelige bestemmelsesstedet, utløser en plikt for flyselskapet til å
utbetale standarderstatning med mindre selskapet godtgjør at forsinkelsen skyldtes
ekstraordinære omstendigheter som ikke kunne vært unngått selv om alle rimelige tiltak
var truffet, jf EU-forordning 261/2004 artiklene 5, 6 og 7 og EU-domstolens avgjørelser
i sak Sturgeon-Condor av 19.11.2009 (C-402/07) og Nelson med flere av 23.10.2012
(C-581/10).

Værforhold som påvirker flytrafikken ved at det ikke er mulig å lande/ta av, ved at det
oppstår store forsinkelser med videre, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. 

SAS har lagt fram dokumentasjon som viser at flyet måtte returnere til rampen to ganger
grunnet "engine vibration" forårsaket av ising på motorbladene. Det måtte foretas et
flybytte. Dette stemmer også med beskjeden klager fikk om at det var teknisk feil på flyet
og senere at den tekniske feilen skyldtes været.

Teknisk feil er ikke en ekstraordinær omstendighet i forordningens forstand. Teknisk
feil fritar således ikke fra plikten til å betale erstatning. Unntak kan tenkes ved
fabrikasjonsfeil og skader på flyet pga sabotasje eller terrorhandlinger, og videre ved
birdstrike og foreign object damage.

I dette tilfellet legger nemnda til grunn at den tekniske feilen skyldtes været.  Etter
nemndas  syn er en teknisk feil forårsaket av været som i dette tilfellet, ikke en
ekstraordinær omstendighet som fritar for ansvar.

Nemnda anbefaler at klager får medhold i sitt krav og at SAS betaler 250 euro i
standarderstatning

Vedtak

Transportklagenemnda - fly anbefaler at SAS betaler standarderstatning 250 euro til
klager.