Vedtak i Pakkereisenemnda

Sammendrag

Reise til Gran Canaria, 4. - 11. desember 2010. Krav om erstatning grunnet forsinkelse.

Dato
..

Saksnummer
276/10

Tjenesteyter
Ving Norge AS

Klager: X

Turarrangør: Ving Norge AS

Antall reisende: 2+1inf

Reisens pris: 11.190

Saken gjelder:

Reise til Gran Canaria, 4. - 11. desember 2010. Krav om erstatning grunnet forsinkelse.

Klager har i det vesentlige anført:

Grunnet ulovlig streik blant flygeledere i Spania ble klagernes reise til Gran Canaria forsinket
med 19 timer og 26 minutter på utreisen.

Klager aksepter at streiken ligger utenfor Vings kontroll. Det klager derimot mener ligger
innenfor Vings/flyselskapets kontroll er bemanningen av flyet og de konsekvenser dette
fikk i forhold til forsinkelsen samt forsinkelsen som følge av at ikke-møtende innsjekkede
passasjerer og påfølgende tømming av fuel og mellomlanding i København.

Klager krever erstatning etter EU forordningen samt prisavslag.

Det vises for øvrig til klagers mailer.

Ving har i det vesentlige anført:

Ving viser til flyselskapets utførlige kommentarer til klagen og forsinkelsen.

Forsinkelsen var ikke til å unngå.

Flygningen ble forsinket med i alt 19 timer og 26 minutter.

Klagerne hadde kjøpt en ukes reise og dermed berettiget til en kompensasjon i henhold til
bransjens reisevilkår. Det er i denne forbindelse refundert en dagsandel til alle ukes gjestene
på denne flygningen.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
tre timer eller mer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet, jf. EU forordning 261/2004 artikkel 6 jf.
artikkel 7, jf. artikkel 5, jf. EU domstolens avgjørelse i sak Sturgeon-Condor av 19. november
2009. Nemnda er kjent med at enkelte flyselskap har bestridt dommen, og at EU domstolen er
bedt om å ta stilling til spørsmålet på nytt. Dommens konklusjon er imidlertid klar, og nemnda
legger til grunn at dommen gir uttrykk for gjeldende rett.

Det er flyselskapet/turarrangør som må godtgjøre at det forelå en slik ekstraordinær
omstendighet, og turarrangør/flyselskapet må videre godtgjøre at de har truffet alle rimelige
tiltak for å unngå/avgrense forsinkelsen.

Nemnda er etter en samlet vurdering av den oppfatning at den lange forsinkelsen ikke var til å
unngå i dette tilfellet. Nemnda viser til flyselskapets uttalelse.

Klagerne har således ikke rett til standarderstatning etter EU forordningen.

Forsinkelsen gir imidlertid rett til et forholdsmessig prisavslag etter pakkereiseloven  § 6-2. jf.
alminnelige vilkår for pakkereiser pkt 8.2 f) pkt V.

Det følger av bestemmelsene at forsinkelse som medføres at oppholdet på reisemålet
forkortes med mer enn 16 timer for reiser med varighet mellom 5 og 8 døgn, er å regne som
en mangel ved pakkereisen uansett grunnen til forsinkelsen.

Ving har utbetalt et prisavslag på en dagsandel. Nemnda finner ikke grunnlag for å anbefale
prisavslag ut over dette.

Vedtak:

Reklamasjonsnemnda for pakkereiser finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Pål Martin Andersen, Forbrukerrådet

Marianne Strømme, Solia AS

Vigdis Fiske, Amisol AS