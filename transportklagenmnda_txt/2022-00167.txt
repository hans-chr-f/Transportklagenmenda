Vedtak i Transportklagenemnda
- Kollektivreiser

Sammendrag

Krav om refusjon av avbestillingsgebyr hos frisør som følge av forsinkelse.

Dato
19.05.2022

Saksnummer
2022-00167

Tjenesteytere
Vy

Klager har i det vesentlige anført

Klager skulle ta toget inn til Oslo for å nå en frisørtime kl. 10.00 den 20. januar 2022.
Klager har anført at toget hennes skulle gå kl. 09.06 og være på Nationaltheatret kl.
09.40. Klager anfører at toget først var forsinket før det ankom Gardermoen, og da det
først kom, sto toget stille en god stund før det ble innstilt. Klager anfører at da toget ble
innstilt, var det for sent for henne å rekke frisørtimen med noe annet transportmiddel fra
Gardermoen. Klager anfører at hun i utgangspunktet hadde beregnet god tid til timen.
Klager anfører at hun måtte betale et gebyr for manglende oppmøte hos frisøren.

Klager anfører at hun har månedsbillett som hun bruker til og fra jobb hele året. Klager
oppgir at hun har mottatt 34 kroner i refusjon av månedsbilletten for reisen.

Klager påpeker at hun ikke valgte å avbestille frisørtimen selv, og at det var innstillingen
av toget som førte til at hun måtte betale 70 % av hva frisørtimen kostet. Klager anfører
at hun har måttet betale for en vare hun ikke har fått, i tillegg til at hun må betale for en
ny time. Klager viser til informasjon på Forbrukerrådets sider om rett til å få refusjon av
ekstra utgifter ved forsinkelser.

Klager anfører at det ikke fantes alternativ transport som gjorde at hun ville rekke avtalen
i dette tilfellet. Klager anfører videre at grunnen til at hun tar tog på denne strekningen,
er at det er det raskeste alternativet.

Det vises til klagers øvrige anførsler i fremlagt dokumentasjon.

Klager krever at frisørgebyret på 868 kroner dekkes som følge av innstillingen.

Tjenesteyterne har i det vesentlige anført

Klager reiste med tog 811 den 20. januar som hadde annonsert avgangstid fra Eidsvoll
Verk kl. 09.06 og annonsert ankomst på Nationaltheatret kl. 09.40. Toget avgikk noe
forsinket, kl. 09.10. Underveis, ved Oslo lufthavn, ble det imidlertid stopp når toget
beveget seg, da det oppstod feil på linjen, en sporveksel. Toget ble stående og ankom
Nationaltheatret kl. 10.57 – 77 minutter etter rutetid. Det vises til fremlagt oversikt over
tider for toget.

Bane Nor opplyser: «20. januar klokken 09:17 fikk vi feil på en veksel på Gardermoen,
som medførte store driftsforstyrrelser for en rekke tog. Feilen ble utbedret kl. 10:03, før
den kom tilbake igjen kort tid etter. Klokken 10:53 ble feilen reparert på nytt, og trafikken
gravis normalisert etter dette.»

Når det oppstår plutselige avvik som her, vil det være vanskelig å estimere hvor lenge
dette vil vare. Det kan ta alt fra minutter til dager å utføre feilsøking og retting. Avviket
må ha vedvart i noe tid før Vy arrangerer og annonserer alternativ transport til alle
berørte stasjoner, som vil ta timer å få på plass og er prisgitt at tilbydere kan stille med
ledig kapasitet. Den enkelte passasjer kan imidlertid selv benytte alternativ transport
som for eksempel buss og drosje i henhold til Vys reisevilkår punkt 6 hvor det er angitt
som følger:

«Dine rettigheter hvis toget blir forsinket eller innstilt
A. Vys reisegaranti gir deg rettigheter hvis ditt Vy tog er forsinket eller innstilt. Hvis
toget er forsinket eller innstilt, tilbyr Vy et alternativ. Det kan være neste tog eller annet
transportmiddel.
Dersom vi ikke har gitt deg informasjon om hvordan du skal komme deg videre innen
rimelig tid, kan du få dekket dokumenterte, påregnelige, direkte utgifter til alternativ
transport avhengig av reiselengde og forsinkelsens varighet:
• For forsinkelse på 20 minutter eller mer på reiser under 1 time kan du få dekket utgifter
opp til 550 kr.
• For forsinkelse på 40 minutter eller mer på reiser mellom 1 og 3 timer kan du få dekket
utgifter opp til 825 kr.
• For forsinkelse på 60 minutter eller mer på alle reiser inntil en grense på 30 prosent av
grunnbeløpet i folketrygden (G).»

Ved forsinkelse kan man altså få dekket utlegg til egen arrangert alternativ transport.
Hvorvidt klager hadde kommet frem i tide om hun hadde benyttet alternativ transport,
er uklart.

Dessverre ble tusenvis av reisende berørt av dette avviket som oppstod plutselig. Det
at klager pådro seg utlegg som følge av at hun ikke fikk benyttet seg av frisørtime, er
beklagelig, men dette er ikke en direkte påregnelig utgift jf. vilkårene nevnt ovenfor, men
en upåregnelig og avledet følgeskade, og det foreligger ikke grunnlag for dekning av et
slikt utlegg i henhold til vilkårene.

Vys reisevilkår omfatter ikke dekning av følgeskader med unntak av togreise til flyplass
der Vy konkret markedsfører dette. Dette er for øvrig i samsvar med bransjestandard for
kollektivtrafikk i Norge hvor det fremgår følgende: «Reisegarantien omfatter heller ikke
følgeskader av forsinkelsen f.eks. ved at du ikke rekker tannlegetime, forretningsavtale
eller en flyavgang.»

Vy anser klagers utlegg som et avledet tap og følgeskade som ikke er omfattet av Vys
vilkår, og Vy opprettholder avslaget om dekning. Klager har imidlertid fått refundert 50 %
av dagsverdien på sin periodebillett som en følge av forsinkelsen jf. reisevilkårene punkt
6 bokstav D.

Nemnda bemerker

På bakgrunn av klagers og tjenesteyters opplysninger legger nemnda til grunn at klager
har fått 50 % refusjon av dagsverdien av periodebilletten, i tråd med Vys reisevilkår punkt
6 D. Klager krever i tillegg refusjon av betaling for en frisørtime hun ikke rakk på grunn av
at toget ble forsinket.

Det fremgår av Vys reisegaranti at det ved forsinkelser og innstillinger kan gis refusjon
av dokumenterte, påregnelige, direkte utgifter til alternativ transport, avhengig av
reiselengde og forsinkelsens varighet. Garantien omfatter ikke følgeskader. Nemnda kan
derfor ikke se at klager har rett på refusjon av utgiften til ubenyttet frisørtime.

Vedtak

Transportklagenemnda kan ikke anbefale at klager gis medhold.