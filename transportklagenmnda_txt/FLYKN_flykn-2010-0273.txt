Vedtak i Transportklagenemnda - Fly

Sammendrag

Krav om erstatning etter forsinkelse.

Dato
22.02.2012

Saksnummer
273/10F

Tjenesteyter
Norwegian Air Shuttle ASA

Krav om erstatning etter forsinkelse.

Klager har i det vesentlige anført:

Klager skulle reise fra Haugesund til Oslo 17. juni kl 18:05 med DY189. På grunn av tåke i
Haugesund ble passasjerene kjørt med buss til Stavanger og videre med fly derfra. Ankomst
Gardermoen var kl 23.55. Forsinkelsen ble på seks timer.

Klager hadde en avtale om å bli hentet på Gardermoen kl 19:00 med endelig destinasjon
Lindern i Oslo. Dette lot seg ikke gjøre grunnet den betydelige forsinkelsen. Klager måtte
benytte flytoget til Oslo og taxi til Lindern

Klager krever erstattet reisekostnader på 350 kroner.

Norwegian har i det vesentlige anført:

Årsaken til at klager måtte busses til Stavanger og flys derfra var tåke i Haugesund.
Alternativet hadde vært å kansellere avgangen helt, og det ble vurdert slik at man heller ville
frakte passasjerene fra en annen flyplass. Norwegian beklager at dette medførte en busstur til
Stavanger. Dette var valgfritt for passasjerene. De som ville, kunne enten avlyse turen sin og
få full refusjon, eller reise dagen etter fra Haugesund.

I henhold til EU forordning 261/2004 er ikke flyselskapene erstatningspliktige i de tilfelle
forsinkelsen skyldes forhold utenfor flyselskapets kontroll.

Norwegian er et punkt til punkt selskap, og hadde en kontrakt med klager om å frakte han
fra Haugesund til Gardermoen. Denne kontrakt er oppfylt. Norwegian er ikke ansvarlig for
transport fra flyplassen, til for eksempel andre destinasjoner eller bosted.

På bakgrunn av dette kan Norwegian ikke imøtekomme klagers krav om refusjon av utgifter til
transport fra flyplassen til Lindern.

Nemnda bemerker:

Flyselskapet er ansvarlig for tap som følge av forsinkelse, med mindre selskapet godtgjør at
det har tatt alle forholdsregler som med rimelighet kan kreves for å unngå tapet, eller dette
ikke har vært mulig, jf. luftfartsloven § 10-20.

Det har i denne forbindelse ingen betydning om Norwegian anser seg selv som et «punkt til
punkt» selskap.

Nemnda legger på bakgrunn av de foreliggende opplysninger til grunn at forsinkelsen skyldtes
tåke i Haugesund. Forsinkelsen gir da ikke rett til erstatning av tap.

Forsinkelsen gir heller ikke rett til standarderstatning etter EU-forordning 261/2004.

Nemnda finner etter dette ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Janne G. Soløy, Widerøe's Flyveselskap

Olav Grøttland, SAS