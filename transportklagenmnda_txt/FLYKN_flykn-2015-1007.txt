Vedtak i Transportklagenemnda - Fly

Sammendrag

Krav om refusjoner for utgifter til transport, måltider og overnatting,
samt standarderstatning i henholdt til EU-forordningen 261/2004.

Dato
26.06.2016

Saksnummer
1007/15F

Tjenesteyter
Danish Air Transport

Klager har i det vesentlige anført:

Klager hadde bestilt reise fra Stord til Oslo 3. juli 2015 kl. 16:30 med DX47 og retur fra Oslo til
Stord 19. juli kl. 21:00 med DX50. Klager ble oppringt fra Danish Air Transport om at det var
en endring på tidspunktet på utreisen. Den ble nå kl. 14:00. Dette ble også sendt i en epost til
klager.

Da klager og følge ankom flyplassen 19. juli, var DX50 kansellert. Danish Air Transport booket
klager om til første fly dager etter. Klager fikk beskjed om å ta inn på hotell og ta vare på
kvitteringene.

Klager krever NOK 2240 for utlegg de har hatt og EUR1000 i erstatning iht. EU-forordningen
261/2004.

Det vises for øvrig til klagers brev.

Danish Air Transport har i det vesentlige anført:

Danish Air Transport mener at de har gitt korrekt informasjon i telefonsamtale den 22. mai
om at DX48 19. juli var kansellert. Samme beskjed er gitt til samtlige passasjerer. Klagerne er
de eneste på DX48 som har møtt opp til den avlyste avgang.

Danish Air Transport har refundert klagers utgifter til buss, hotell og måltider med NOK
2&nbsp;240.

Danish Air Transport kan ikke imøtekomme klagers krav om standarderstatning.

Dersom klager gis rett til standarderstatning bør den utbetalte erstatning for klagers utgifter
komme til fradrag

Det vises for øvrig til Danish Air Transport eposter.

Nemnda bemerker:

Nemnda legger på bakgrunn av de foreliggende opplysninger til grunn at klagers returflygning
fra Oslo til Stord 19. juli 2015 ble kansellert.

Kansellering gir grunnlag for standarderstatning etter EU-forordning 261/2004 artikkel 5,
jf. artikkel 7 med mindre flyselskapet informerer om endringen minst to uker før planlagt
avgangstid. Flyselskapet har bevisbyrden for at informasjonen er blitt gitt.

Det står påstand mot påstand om klager ble informert om kanselleringen. DAT anfører at
samtlige passasjerer ble informert om avlysningen av DX48. Informasjonen skal ha blitt gitt
muntlig, og det fremgår loggen at også klager ble informert. DAT sendte ikke ut noen skriftlig
informasjon. Klager bestrider å ha blitt informert om kanselleringen.

Det er uklart for nemnda hvorfor DAT opplyser at det var DX48 som ble kansellert. Det
fremgår av klagers reisebekreftelse at klagers returflygning var DX50.

Nemnda finner det etter en samlet vurdering mest sannsynlig at klager ikke ble informert
om kanselleringen. Nemnda viser til at klager møtte frem på flyplassen. Det ville han ikke ha
gjort om han hadde vært informert om at flygningen var kansellert. Nemnda viser videre til at
informasjonen ikke ble gitt skriftlig. Kundebehandleren i DAT skulle gi samme informasjon til
mange passasjerer, og nemnda kan ikke se bort fra at det har oppstått misforståelser og/eller
unøyaktigheter.

Kanselleringen gir etter dette rett til standarderstatning på 250 euro per passasjer. Nemnda
anbefaler at DAT utbetaler standarderstatning.

Klager ble omrutet. DAT pliktet å tilby gratis måltider og forfriskninger som står i rimelig
forhold til ventetiden. De pliktet videre å tilby hotellinnkvartering der overnatting er
nødvendig, samt transport mellom hotell og flyplassen. Nemnda viser til forordningen artikkel
5, jf. artikkel 9. DAT har erstattet klagers utgifter til hotell mv.

DAT har anført at refunderte utgifter må komme til fradrag i standarderstatningen. Det
kan etter nemndas vurdering ikke føre frem. I henhold til forordningen kommer selskapets
plikt til å betale mat og hotell mv. etter forordningen i tillegg til standarderstatning. Dette i
motsetning til eventuell erstatning av andre utgifter på annet grunnlag enn forordningen, jf.
forordningen artikkel 12.

Vedtak:

Transportklagenemnda-fly anbefaler at Danish Air Transport utbetaler en standarderstatning
på 250 euro per person.

Vedtaket var enstemmig.