Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført at per instruks skal kontrollørene gi
passasjerene mulighet til å kjøpe ny periodebillett i stedet for å betale gebyr.

Dato
10.02.2022

Saksnummer
2021-01743

Tjenesteytere
Ruter

Klager har i det vesentlige anført

Den 15. oktober 2021 ble klager ilagt gebyr på T-banen som følge av manglende gyldig
billett.

Klager har anført at han hadde en 24-timersbillett som hadde utløpt ca. 1,5 time
tidligere. Klager har opplyst om at per instruks til kontrollørene skal man få muligheten til
å kjøpe ny periodebillett i stedet for å betale gebyr når det har gått mindre enn 24 timer
siden periodebilletten utløp. Klager anfører at han har fått denne informasjonen fra flere
kontrollører og at dette er noe som er sentralt godkjent og anerkjent. Klager anfører at
han aldri fikk beskjed om muligheten til å kjøpe ny periodebillett av kontrolløren da han
ble ilagt gebyr. Klager anfører at det går imot Ruters egne retningslinjer å ikke ta klagen
til følge.

Klager krever frafall av gebyret på 1150 kroner.

Tjenesteyterne har i det vesentlige anført
Klager ble stoppet i billettkontroll om bord på T-banelinje 3 den 15. oktober 2021.

Han hadde ingen billett å fremvise til kontrollør, noe som vil si at gebyr er korrekt ilagt.

Det vises til Ruters reisevilkår, punkt 3:
«Passasjeren skal:
a) betale for reisen i henhold til de vilkår og priser Ruter har fastsatt.
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
c) bruke billetten i tråd med kunngjorte regler og vilkår, som blant annet finnes om bord
på transportmidlene, på ruter.no og i app-en RuterBillett.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.»

Ruter ser ingen grunn til å frafalle dette gebyret.

Nemnda bemerker

Klager ble ilagt gebyr 15. oktober 2021, fordi han ikke kunne fremvise gyldig billett under
billettkontrollen.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager har erkjent at periodebilletten hans var utløpt, slik at han ikke kunne fremvise
gyldig billett under billettkontrollen. Vilkårene for å ilegge gebyr var således til stede.

Nemnda bemerker at det fremgår av betingelsene for bruk av Ruters app at billett skal
være kjøpt før ombordstigning.

Klager har anført at i henhold til gjeldende retningslinjer/instruks skal passasjerene få
muligheten til å kjøpe ny periodebillett i stedet for å betale kontrollgebyr dersom det har
gått mindre enn 24 timer siden periodebilletten utløp. Klager har imidlertid ikke fremlagt
noen dokumentasjon som underbygger dette, og nemnda er heller ikke kjent med at det
gjelder noen slik instruks.

Nemnda er kjent med at kontrollørene utøver et visst skjønn ved ileggelse av gebyrer,
men finner av prinsipielle grunner ikke å kunne vurdere skjønnsutøvelsen i det enkelte
tilfelle. Videre har ikke nemnda grunnlag for å overprøve Ruters skjønnsmessige
vurderinger i forbindelse med gebyrileggelser sammenlignet med andre saker.

Vedtak

Transportklagenemnda anbefaler ikke at klager gis medhold.