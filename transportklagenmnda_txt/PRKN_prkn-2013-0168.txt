Vedtak i Pakkereisenemnda

Sammendrag

Saken gjelder maur på rommet, Kreta.

Dato
..

Saksnummer
168/13P

Tjenesteyter
Apollo Reiser AS

Sakens dokumenter ble lagt frem.

Klager: X

Turarrangør: Apollo Reiser AS

Antall reisende: 5

Reisens pris: 42.725 nok

Saken gjelder:

Saken gjelder maur på rommet, Kreta.

Klager anfører at de var et reisefølge på 5 personer som leide to leiligheter, som lå i en
slags «kjeller». Allerede etter første dag, 30. juni, klaget de på at det var maur på det
ene rommet og ba om å få bytte rom. Ingen ting skjedde og de informerte Apollo dagen
etter. 1. juli tok de igjen opp problemet med resepsjonen, men opplevde at de ikke ble
tatt seriøst. 2. juli var det ikke maur der og det ble også Apollo fortalt da de ringte og
spurte. Neste dag var det igjen maur på rommet, og den 4. juli fikk de bytte rom og
hadde deretter ikke maur. På det andre rommet ble det også registrert maur, men ikke
så mange til å begynne med. 4. juli ble det så plagsomt at de sa fra i resepsjonen. Det
ble sprayet på utsiden av rommet. Siste dagen var katastrofal - da de oppdaget hva som
var i senga og på gulvet ble de kvalme. På dette rommet fungerte heller ikke a/c de to
første dagene, men det ble fikset etter at de hadde sagt fra.

Klager krever refusjon for deler av prisen for begge rommene.

Apollo har anført at under andre klimatiske forhold kan man bli berørt av insekter som
maur, kakerlakker og mygg. Sier man fra i resepsjonen blir rommene sprayet og det er
også insektmiddel å få kjøpt. Det ytes ingen kompensasjon for slikt, og Apollo henviser
i denne forbindelse til sine internettsider som opplyser om dette. Når det gjelder air
condition som ikke fungerte, ble den ordnet med en gang klager hadde meldt fra.

Nemnda bemerker:

En pakkereise er mangelfull hvis den avviker fra det som er avtalt eller forutsatt i avtale, jf.
pakkereiseloven § 6-1. Mangler kan gi grunnlag for prisavslag med mindre de avhjelpes innen
rimelig tid etter at kunden har meldt fra om manglene.

Når det gjelder maur og insekter på hoteller i sydlige strøk, anses slikt vanligvis ikke som en
mangel da det er noe som må forventes uavhengig av hotellstandard. Insekter bekjempes
med spraying, som ofte må gjentas.

Bare hvis maurplagen er ekstraordinær stor eller hotellet ikke følger opp klager på det,
kan det bli tale om kompensasjon. I dette tilfelle synes det som om hotellet ikke har tatt
henvendelsen om maur på det første rommet alvorlig.

Det er ikke opplyst noe om at rommet ble sprayet, og da problemet vedvarte, fikk de til slutt
bytte rom 2 dager før hjemreise. For det andre rommet ble det ikke meldt fra om maurplage
før helt mot slutten av oppholdet.

Da ble det sprayet på utsiden av rommet, men samme natt var det mer maur i sengene og på
rommet enn tidligere.

Når det gjelder a/c på det andre rommet, ble denne fikset så snart det meldt fra om
problemet.

Etter en helhetsvurdering finner nemnda at det bør gi et samlet prisavslag på kr.1.000,- for de
to rommene.

Vedtak:

Reklamasjonsnemnda anbefaler at det gis et samlet prisavslag på kr.1.000,-.

Vedtaket var enstemmig.