Vedtak i Transportklagenemnda - Fly

Sammendrag

Krav om erstatning for skadet bagasje.

Dato
19.12.2017

Saksnummer
2017-00547

Tjenesteytere
Norwegian

Klager har i det vesentlige anført

Klager reiste med Norwegians flyvning DY7081 fra Oslo lufthavn (OSL) til Los Angeles
(LAX) 10. februar 2017. Klager skulle reise videre med annet flyselskap til Atlanta og
videre derfra til Bonaire. Klager måtte hente ut kofferten for videre innsjekking i Los
Angeles, og da han mottok bagasjen, var den skadet. Klager skulle rekke neste flyvning,
og hadde ikke mulighet til å henvende seg i skranken for å få vist frem bagasjen. Hun tok
imidlertid bilder som viser dato og klokkeslett. Klager tapet kofferten før videre reise. 

På ovennevnte bakgrunn har klager fremsatt erstatningskrav for skadet bag på kroner 1
300.

Tjenesteyterne har i det vesentlige anført
Fraktføreren er ansvarlig for tap som følge av forsinkelse ved lufttransport av passasjer,
reisegods og gods, med mindre han godtgjør at han selv og hans folk har tatt alle
forholdsregler som med rimelighet kan kreves for å unngå tapet, eller at dette ikke er
mulig for dem. Klager rapporterte ikke skaden umiddelbart ved ankomst. 

Det følger av Norwegians avtalevilkår at skadet må bagasje må fremvises til selskapets
representanter på flyplassen sammen med bagasjekvittering og reisedokumenter.
Dersom skaden ikke oppdages før man har forlatt flyplassen, kan man reise tilbake innen
syv dager og rapportere skaden. Norwegian utbetaler ikke erstatning for skadet bagasje
som ikke er meldt fra om innen rimelig tid. 

Norwegian viser til Montrealkonvensjonen artikkel 19 og Transportklagenemndas praksis
i 312/11F og 409/15F, hvor klager ikke fikk medhold fordi skaden ikke ble rapportert på
flyplassen. Manglende rapportering medfører tvil om bagasjen ble skadet i flyselskapets
varetekt. 

Norwegian avviser på ovennevnte bakgrunn klagers krav.

Nemnda bemerker

Klager reiste med Norwegians flyvning DY7081 fra Oslo lufthavn (OSL) til Los Angeles
(LAX) 10. februar 2017, og har opplyst at bagen ble skadet under flyvningen.

I henhold til luftfartsloven § 10-18 første ledd, er fraktfører ansvarlig for skader på
reisegods "såfremt den hendelse som har forårsaket skaden, er inntruffet ombord på
luftfartøy eller mens godset var i fraktførerens varetekt. Fraktføreren er likevel ikke
ansvarlig i den utstrekning skaden skyldes reisegodsets egen beskaffenhet eller av feil
eller mangler ved reisegodset". Det er ikke anledning til å ta forbehold i generelle vilkår
som begrenser fraktførers ansvar etter luftfartsloven.

Mottas innskrevet reisegods uten klage fra mottakerens side, formodes godset å være
utlevert i god stand om ikke annet blir godtgjort, jf. luftfartsloven § 10-26 første ledd. Er
godset skadd eller delvis tapt, må mottakeren klage om det til fraktføreren "umiddelbart
etter at skaden eller tapet oppdages, og senest innen 7 dager for innskrevet reisegods og
14 dager for gods, regnet fra mottakelsen", jf. bestemmelsens annet ledd. 

I dette tilfellet skulle klager rekke en annen flyvning, og rapporterte derfor ikke om
skaden på flyplassen. Nemnda bemerker at klager hadde hatt mulighet til å rapportere
om skaden på ankomststedet, eller innen 7 dager. Når det ikke er gjort, kan nemnda ikke
se at det er grunnlag for å tilkjenne erstatning i dette tilfellet.

Vedtak

Transportklagenemnda - fly anbefaler ikke at klager gis medhold.