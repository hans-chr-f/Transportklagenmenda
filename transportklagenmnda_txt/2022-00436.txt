Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. Anført feil med appen.

Dato
15.06.2022

Saksnummer
2022-00436

Tjenesteytere
Ruter

Klager har i det vesentlige anført

Klager ble ilagt gebyr på bussen den 28. februar 2022.

Klager anfører at han forsøkte å kjøpe billett ved hjelp av Ruter-appen. Klager anfører
at han fikk opp en feilmelding som ikke forklarer noe. Klager anfører at basert på
instruksjonene på Ruters nettside prøvde han å vise feilen til kontrolløren, men
kontrolløren benektet feilen og brukte vold for å hindre ham i å se den. Klager anfører
at Ruter hevder at han burde ha funnet ut selv at feilen ikke er fra appen, men fra Vipps-
serveren. Klager anfører at de til og med kom med en falsk påstand om at feilmeldingen
gir beskjed om at han burde bruke en annen betalingsmetode. Klager anfører at den ikke
viste noe annet enn feilkoden. Klager viser til fremlagte skjermbilder av de ulike typene
feilmeldinger han har fått opp ved ulike anledninger.

Klager krever frafall av det ilagte gebyret.

Tjenesteyterne har i det vesentlige anført
Klager ble stoppet i billettkontroll om bord på busslinje 110 den 28. februar 2022.

Gebyr ble ilagt på bakgrunn av sent kjøp av billett i app.

Klager har anført at det var feil i appen ved betalingen, men det er ikke registrert nedetid
denne dagen. Historikken i appen viser at kjøp ofte blir kansellert, noe som tyder på at
dette ikke er en feil i app. Billett skal være gyldig før man går om bord, og dersom man
ikke får kjøpt billett i appen, skal man gå på foran hos fører for å kjøpe billett.

Det vises til Ruters reisevilkår, punkt 3:
Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til å gi frafall av dette gebyret.

Nemnda bemerker

Klager ble ilagt gebyr på bussen som følge av manglende billett den 28. februar 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klager kunne ikke fremvise gyldig billett under kontrollen, og vilkårene for å ilegge gebyr
var dermed til stede.

Klager har anført at han prøvde å kjøpe billett i Ruter-appen, men at han fikk opp en
feilmelding som ikke viste annet enn selve feilkoden. Klager har videre vist til informasjon
på Ruters nettsider om at man ikke vil bli ilagt gebyr dersom appen er nede og man ikke
har mulighet til å skaffe seg gyldig billett på annen måte.

Ruter har oppgitt at det ikke er registrert nedetid i appen den aktuelle dagen.

Nemnda bemerker at det fremgår av betingelsene for bruk av Ruters app at billett skal
være kjøpt før ombordstigning. Nemnda bemerker videre at en elektronisk billett som er
kjøpt etter ombordstigning ikke anses som gyldig billett.

Nemnda bemerker at Ruter har vist til at dersom passasjeren har problemer med å
kjøpe billett i appen, kan billett kjøpes hos sjåføren ved påstigning. Nemnda bemerker
at dersom man har problemer med mobilkjøp, men likevel går på bussen uten å kjøpe
billett hos sjåføren, tar man selv risikoen ved å bli ilagt gebyr ved en eventuell kontroll.

Vedtak

Transportklagenemnda kan ikke anbefale at klager gis medhold.