Vedtak i Transportklagenemnda
- Kollektivreiser

Sammendrag

Krav om frafall av ilagt gebyr. For sen oppstart av mobilbillett. Anført
at tiden på billetten ikke startet umiddelbart ved kjøp av billetten.

Dato
19.05.2022

Saksnummer
2022-00280

Tjenesteytere
Ruter

Klager har i det vesentlige anført

Klager ble ilagt gebyr på T-banen den 14. februar 2022.

Klager anfører at hun og klassekameraten hennes kjøpte billett samtidig før de gikk
om bord på T-banen. Klager anfører at betalingen gikk gjennom og billetten var kjøpt,
men problemet var at tiden på billetten ikke startet med det samme. Klager anfører at
hun ikke sjekket tiden på billetten hun hadde kjøpt, siden hun og klassekameraten løp
fra eksamen til T-banestasjonen for å rekke toget. Klager anfører at vanligvis trenger
man ikke å starte billetten manuelt. Klager anfører at klassekameraten hadde samme
problem med billetten sin, men hun fikk ikke bot siden hun kjøpte billetten via Vy-appen.
Klager anfører at hun har bevis for og vitne på at hun kjøpte billetten før hun gikk om
bord. Klager viser til fremlagt kvittering for sin egen billett og for venninnens billett.

Klager anfører at det er frustrerende og urettferdig å måtte betale for ting hun ikke har
gjort. Klager anfører at hver gang hun drar på skolen og tar kollektivt i stedet for å kjøre
bil, kjøper hun billett. Klager viser til kjøpshistorikken sin. Klager ber om at det vises
forståelse for situasjonen hennes.

Klager anfører at hun forsøkte å forklare situasjonen til kontrolløren, og hun oppgir at
det ikke var meningen å ikke starte billetten. Klager anfører at hun kun har kansellert en
billett én gang, da hun fikk sitte på med noen.

Klager anfører at hvis det ikke var sant at hun kjøpte billetten før ombordstigning, ville
hun ikke ha sendt inn en klage.

Klager krever frafall av ilagt gebyr.

Tjenesteyterne har i det vesentlige anført
Klager ble stoppet i kontroll om bord på T-banelinje 5 den 14. februar 2022.

Gebyr ble ilagt på bakgrunn av for sen oppstart av mobilbillett. Fremlagt dokumentasjon
viser at billetten ble bestilt kl. 11.36.09, men ikke startet opp før kl. 11.47.03. Gebyret ble
ilagt på Majorstuen, hvor T-banen var fra kl. 11.46.16. Klager har fylt ut i skjemaet at hun
reiste fra Ullevål stadion, som er tre stasjoner før Majorstuen.

Det vises til Ruters reisevilkår, punkt 3:
Passasjeren skal:
b) ha gyldig billett ved påstigning på et transportmiddel eller ved inntreden i en
kontrollsone. Dette innebærer at elektronisk billett skal være aktivert på dette tidspunkt.
d) fremvise billetten til personalet på oppfordring. På transportmidler som kun tillater
ombordstigning foran, skal gyldig billett fremvises uoppfordret til fører.

Ruter ser ingen grunn til at det skal gis frafall av dette gebyret.

Nemnda bemerker

Klager ble ilagt gebyr på T-banen den 14. februar 2022.

Det fremgår av Ruters transportvilkår punkt 3 bokstav b at den reisende plikter å
ha gyldig billett før ombordstigning eller før passering av kontrollsoner. Ved bruk av
mobilapp må billett være kjøpt og bekreftet før påstigning.

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Klagers billett var ikke startet før ombordstigning, og vilkårene for å ilegge gebyr var
således til stede.

Klager har anført at hun hadde kjøpt billett, men at tiden på billetten ikke startet med det
samme. Klager har anført at hun ikke sjekket tiden på billetten hun kjøpte siden hun og
venninnen løp til T-banestasjonen for å rekke toget. Klager har anført at man vanligvis
ikke trenger å starte billetten manuelt. Klager har anført at venninnen hadde samme
problem med billetten sin, men hun fikk ikke bot, siden hun kjøpte billetten via Vy-appen.

Nemnda bemerker at det ved kjøp av billetter via app er den reisendes ansvar å sørge
for at billetten blir lastet ned og aktivert før ombordstigning. Nemnda er kjent med at
kontrollørene utøver et visst skjønn ved ileggelse av gebyrer, men nemnda finner av
prinsipielle grunner ikke å kunne vurdere skjønnsutøvelsen i det enkelte tilfelle.

Det er av hensyn til reiseforetakenes behov nødvendig å ha en konsekvent praksis.
Reisende påberoper en rekke årsaker til at billetter ikke er kjøpt i tide, blant annet dårlig
tid, sykdom og stress. Nemnda har i en rekke saker lagt til grunn at slike årsaker ikke gir
grunnlag for å anbefale at gebyret frafalles selv om ileggelsen av gebyr oppleves som en
streng reaksjon.

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda kan ikke anbefale at klager gis medhold.