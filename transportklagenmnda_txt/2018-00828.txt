Vedtak i Transportklagenemnda - Fly

Sammendrag

Krav om standardkompensasjon ved forsinkelse. Spørsmål
om reklamasjonsfrist etter EU-forordning 261/2004.

Dato
26.10.2018

Saksnummer
2018-00828

Tjenesteytere
Norwegian

Klager har i det vesentlige anført

Klager reiste med Norwegians flyvning DY7064 fra Oakland - San Francisco (OAK) til
Oslo lufthavn (OSL) 2. juni 2015 kl. 16.00. Flyvningen ble forsinket, og klager ankom
Oslo mer enn fire timer forsinket. Klager har på denne bakgrunn fremsatt krav om
standardkompensasjon i henhold til EU-forordning 261/2004 på 600 euro pr. person,
totalt 1 200 euro for to passasjerer.

Tjenesteyterne har i det vesentlige anført
Klager har fremsatt krav om standardkompensasjon i henhold til EU-forordning 261/2004
for forsinkelse på DY7064 fra Oakland til Oslo 2. juni 2015. Norwegian informerte i sin e-
post av 21. mars 2018 at klager hadde fremsatt kravet for sent. Klager fremsatte kravet
om standardkompensasjon hele to år og ni måneder etter at flyvningen fant sted. Det
følger av Forliksrådets avgjørelse i F2017-016909 at et slikt krav må fremsettes senest ett
år etter flyvningen. 

Videre følger det av Montrealkonvensjonens artikkel 35 at foreldelsesfristen etter
konvensjonen er to år. Norwegian er derfor av den oppfatning at krav må fremsettes for
flyselskapet innen rimelig tid etter at uregelmessigheten oppstod. 

Klagen ble først mottatt av Norwegian 14. mars 2018. Passasjeren har ikke fremsatt
kravet før to år og ni måneder etter at flyvningen fant sted, og kan ikke se at klager har
påberopt seg særlige forhold som skal tilsi at det var en god grunn til at klagers krav ble
fremsatt så sent. Da klager ikke har fremsatt krav om erstatning innen fristen, avviser
selskapet klagers krav.

Nemnda bemerker

Klagen ble fremmet to år og ni måneder etter at flyvningen fant sted.

Spørsmålet er om klagen er fremsatt i tide.

EU-forordning 261/2004 har ingen egne regler om reklamasjonsfrister. Det finnes ingen
bestemmelser som gir verken relative eller absolutte reklamasjonsfrister.

I norsk kontraktsrett finnes det på en rekke områder lovbestemmelser om at
reklamasjon må fremsettes innen rimelig tid for at klager skal beholde sitt krav. Videre
gjelder det også utenfor lovregulerte områder et krav om reklamasjon innen rimelig
tid, som må anses som utslag av et generelt kontraktsrettslig prinsipp. Pakkereiseloven
§ 26 har til sammenlikning regler om at klager må fremsette sitt krav "uten ugrunnet
opphold". 

EU-domstolen har i dom C-139/11 som gjaldt foreldelse uttalt at i mangel av regler i EU-
retten, tilligger det medlemsstatenes egen rettsordning å utfylle bestemmelsene på
området, forutsatt at reglene følger prinsippene om likeverdighet og effektivitet.

Høgsta domstolen i Sverige avsa en dom 18. mars 2018, der det ble fastslått at EU-
retten ikke er til hinder for at det fastslås en reklamasjonsplikt i henhold til allmenne
prinsipper i svensk rett også for flyforsinkelser. Det ble fastslått at passasjerene har en
reklamasjonsplikt ved forsinkede flyvninger, og at passasjeren ellers risikerer å tape sin
rett til erstatning etter forordningen artikkel 7. I den aktuelle saken hadde passasjeren
ikke klaget før to år og tre måneder etter at flyvningen fant sted. Retten til erstatning ble
dermed ansett for å ha falt bort.

Selv om svensk rettspraksis ikke er direkte bindende, mener nemnda at det er naturlig
å se hen til praksisen fra Høgsta Domstolen ved fastleggelsen av regelverkets innhold.
Svensk og norsk kontraktsrett er i stor grad sammenfallende, og problemstillingen i
forhold til forordningen er den samme. Nemnda mener derfor at det også i norsk rett
må stilles krav til passasjerene om at de må reklamere innen rimelig tid for at kravet skal
være i behold. Det vises til sammenhengen i regelverket for øvrig, og til at EU-retten ikke
stenger for at reglenes innhold utfylles av nasjonal rett. Det vises også til at hensynet til
bevissikring tilsier at en part må varsles innen rimelig tid om krav som rettes mot parten. 

I dette tilfellet fremmet klager sitt krav mot Norwegian to år og ni måneder etter
gjennomført flyvning. Passasjeren har etter nemndas syn her ikke inngitt klage innen
rimelig tid. Retten til erstatning etter forordningen må dermed anses bortfalt.

Vedtak

Saken avvises som for sent fremsatt.