Vedtak i Transportklagenemnda - Fly

Sammendrag

Krav om erstatning som følge av forsinket bagasje.

Dato
12.10.2011

Saksnummer
143/11F

Tjenesteyter
Türkish Airlines

Krav om erstatning som følge av forsinket bagasje.

Klager har i det vesentlige anført:

Klager reiste den 4. desember 2010 fra Oslo til Delhi med Türkish Airlines.

Ved ankomst Delhi lå klagers koffert ikke på rullebåndet. Klager ble sendt hit og dit før noen
endelig fylte ut et skjema for tapt bagasje.

Klager hadde forhåndskjøpt billett på tog til Punjab. Grunnet forsinkelsen med bagasjen
mistet han toget.

Klager satte seg derfor på en buss til Punjab. Etter to timer om bord på bussen blir klager
oppringt av flyplassen som sier de har funnet hans bagasje. Han går av bussen og tar en
drosje tilbake til flyplassen.

Klager endte opp med å vente i over fire timer på flyplassen etter at han kom tilbake, da de
riktige personene som kunne utlevere bagasjen ikke var til stede.

Klager har reist mye, men har aldri før opplevd å bli så dårlig behandlet.

Siste tog og siste buss til Punjab var gått, klager måtte derfor ta drosje til Punjab, hvor han
ankom ca. 16 timer forsinket.

Klager krever refundert utgifter på totalt INR 8 000.

Türkish Airlines har i det vesentlige anført:

Türkish Airlines kan dessverre ikke imøtekomme klagers krav da han ikke har klaget innen
fristen som er på 21 dager.

Nemnda bemerker:

Før saken behandles i nemnda, skal partene gis mulighet til å uttale seg om både faktiske og
rettslige sider av saken. Dersom partene ikke benytter seg av sin adgang til å uttale seg, kan
nemnda likevel treffe vedtak på grunnlag av de opplysninger som er fremkommet tidligere i
saken, jf. forskrift om klagenemnd for flypassasjerer § 5-3.

Klagen er forelagt Türkish Airlines ved nemndas brev av 7. april 2011 med frist til 25. mai 2011
for eventuelle bemerkninger. I brevet opplyses det bl.a. om at flyselskapet har bevisbyrden
ved påberopelse av ekstraordinære omstendigheter som kan gi grunnlag for fritak for ansvar.
Det fremgår videre at nemnda vil legge passasjerens opplysninger til grunn dersom disse
ikke imøtegås av flyselskapet. Det blir også opplyst at saken vil bli forelagt nemnda selv om
flyselskapet ikke avgir uttalelse.

Türkish Airlines har ikke avgitt uttalelse til nemnda. Nemndas avgjørelse treffes på bakgrunn
av de foreliggende opplysninger.

Flyselskapet er i henhold til luftfartsloven § 10-20 ansvarlig for tap som følge av forsinkelse
av reisegods med mindre flyselskapet godtgjør at det har tatt alle forholdsregler som med
rimelighet kan kreves for å unngå tapet, eller at dette ikke har vært mulig.

Det fremkommer av luftfartsloven § 10-26 at klage over forsinket bagasje må fremsettes
senest innen 21 dager fra den dag da godset ble stilt til rådighet for mottakeren. Dersom
fristen oversittes, faller ethvert krav mot flyselskapet bort, jf. luftfartsloven § 10-27.

Klage ble fremsatt senere enn 21 dager etter at bagasjen ble stilt til klagers rådighet. Det er for
sent, og nemnda finner ikke å kunne anbefale at klager gis medhold.

Vedtak:

Flyklagenemnda finner ikke å kunne anbefale at klager gis medhold.

Vedtaket var enstemmig.

Nemnda hadde slik sammensetning ved behandling av saken:

Lagdommer Einar Kaspersen, formann

Elise Korsvik, Forbrukerrådet

Sverre Åril, Forbrukerombudet

Gøril Volden Berg, Widerøe's Flyveselskap AS

Olav Grøttland, SAS