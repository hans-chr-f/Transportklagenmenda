Vedtak i Transportklagenemnda - Fly

Sammendrag

Krav om oppreisning grunnet nektet ombordstigning.

Dato
10.11.2014

Saksnummer
322/14F

Tjenesteyter
Widerøes Flyveselskap AS

Krav om oppreisning grunnet nektet ombordstigning.

Klager har i det vesentlige anført:

Klager skulle reise fra Brønnøysund til Bergen via Trondheim den 23. februar 2014 kl. 19:50.
Da klager ventet i avgangshallen duppet han av, siden han hadde sovet lite den siste tiden.
Mens han ventet ble han spurt om han skulle til Oslo, men svarte nei han skulle til Bergen.

Da klager skulle gå om bord på WF723 til Trondheim ble han nektet ombordstigning med
begrunnelse av at han var beruset og at det luktet alkohol av han. Klager benekter dette på
det sterkeste, han var trøtt men ikke beruset eller uregjerlig. Det kan ha luktet alkohol av han
da han hadde inntatt fem enheter ved middagen tidligere på dagen sammen med sin familie.
Middagen ble avsluttet kl. 16:00.

Klager ringte politiet for å be om de kunne ta en promillekontroll av han, det hadde de ikke
ressurser til.

Klager oppførte seg hele tiden høflig og korrekt. Han hadde på seg dress, hvit skjorte og slips.
Klager mener han er urettmessig nektet ombordstigning, og at avgjørelsen som ble tatt er på
et altfor dårlig grunnlag.

Klager krever oppreisning av Widerøe og en beklagelse.

Widerøe har i det vesentlige anført:

Ved flyvninger er Widerøes personale ansvarlig for sikkerheten om bord, og for å gjøre seg
vurderinger i forhold til om det er passasjerer som bør nektes ombordstigning. I dette tilfellet
ble det gjort flere observasjoner av personalet på Brønnøysund Lufthavn som førte til at
klager ikke ble funnet skikket til å fly den dagen. I de tilfeller Widerøe må avvise passasjerer
har man dessverre ikke krav på ombooking eller kompensasjon. Widerøe viser til sine vilkår
hvor dette står beskrevet.

Det er innhentet rapport fra stasjonssjef på Brønnøysund Lufthavn som sier at flere ansatte
inkludert en Widerøe pilot, samt Securitas, stilte spørsmål ved om klager var skikket til å fly
den dagen. De mente hans oppførsel og bekledning (slips feil vei) var merkelig.

Widerøe beklager at klager sitter igjen med en dårlig opplevelse etter denne hendelsen, men
kan dessverre ikke imøtekomme noe krav.

Nemnda bemerker:

Det står påstand mot påstand om klager var i en forfatning som gjorde ham uskikket til å
fly eller ikke. Klager avviser at han var alkoholpåvirket eller at det var andre forhold som
ga grunn til å nekte ham å være med flyet. Widerøe hevder at så vel ansatte fra Securitas
som Widerøe-ansatte hadde stilt spørsmål til om klager var skikket til å fly denne dagen. Det
er ikke gitt nærmere opplysninger om hvorfor det ble stilt spørsmål om han var skikket til
å fly denne dagen. Widerøe har ikke vedlagt rapport fra personale som skal ha observert
klager. Rapporten fra stasjonssjefen av 7. mai 2014 er bare en angivelse av hva andre skal ha
observert og er således vanskelig å etterprøve.

Nemnda er etter en samlet vurdering av den oppfatning at vedtak ikke kan fattes på forsvarlig
vis uten at partene avgir muntlig forklaring - noe nemnda ikke har anledning til å motta.
Nemnda finner derfor å avvise klagen, jf. transportklagenemndforskriften § 6-2 bokstav c.

Vedtak:

Klagen avvises.

Vedtaket var enstemmig.