Vedtak i Transportklagenemnda - Fly

Sammendrag

Krav om refusjon av billetter. Klager rakk ikke å sjekke inn bagasje.

Dato
21.03.2019

Saksnummer
2018-03677

Tjenesteytere
Norwegian Air Shuttle

Klager har i det vesentlige anført

Klager skulle reise med Norwegians flyvning DY396 fra Oslo lufthavn (OSL) til
Longyearbyen (LYR) 18. juli 2018. Flyreisen var en del av en pakke kjøpt av Hurtigruten.
Da klager og hans reisefølge ankom Oslo lufthavn, ble det nektet ombordstigning, da
fristen for innsjekking av bagasje var utløpt. 

Klager har forklart at han ankom flyplassen senere enn anbefalt, men informerte
Norwegians personale umiddelbart etter ankomst og fikk beskjed om å vente. Dette
medførte at passasjerene ikke fikk levert bagasjen innen fristen. Videre foreslo klager
at de reisende kunne rekke flyet og sende bagasjen med et senere fly, men denne
løsningen ble ikke akseptert av Norwegian. 

Siden bagasjen ikke kunne sendes med et annet fly, fikk ikke passasjerene sjekket inn.
De forklarte for Norwegians personale at de var delvis ansvarlig for at de ikke fikk sjekket
inn, men klager fikk beskjed om at de måtte kjøpe nye billetter til full pris. Klager kjøpte
nye billetter med SAS. 

På bakgrunn av det ovennevnte har klager fremsatt krav 50 prosent refusjon av billetten
for flyvning DY396 (totalt kroner 1 716) og kompensasjon for 50 prosent av kostnadene til
nye billetter med SAS (kroner 2 854).

Tjenesteyterne har i det vesentlige anført
Norwegians flyvning DY396, operert av LN-DYP, gikk som planlagt. Flyvningen var ikke
overbooket. 

I dette tilfellet har passasjerene innrømmet at de ankom flyplassen ti minutter før
innsjekking stengte. Det vises til at passasjerene kan sjekke inn via Norwegians
reiseassistentapplikasjon hele 24 timer før avreise. Passasjerene kan også sjekke inn
på flyplassen ved hjelp av automater eller skranke. Innsjekking for innlandsflyvninger
stenger 30 minutter før avgang. 

Selskapet viser til artikkel 8 i deres befordringsvilkår hvor det fremgår at Norwegian
ikke er ansvarlig dersom passasjerene ikke møter opp til riktig til i henhold til frister
for innsjekking og ombordstigning. Selskapet avviser på dette grunnlag klagers
refusjonskrav.

Nemnda bemerker

Klager skulle reise med Norwegians flyvning DY396 fra Oslo lufthavn (OSL) til
Longyearbyen (LYR) 18. juli 2018. Klager har opplyst at han kom til flyplassen ti minutter
før innsjekking stengte, og ba om å bli prioritert for å sjekke inn sin bagasje. Dette ble
ikke etterkommet av Norwegian, og klager rakk derfor ikke sin flyvning. Klager hadde på
forhånd sjekket inn via internett.

Det er passasjerenes eget ansvar å komme i god tid til flyplassen, slik at man rekker å
sjekke inn innen de frister som gjelder. Passasjerene må ta høyde for at det kan være
køer ved innsjekkingsautomater, bagasjeinnlevering mv., og man kan ikke regne med at
man ved sen ankomst får gå forbi andre passasjerer i disse køene. Selv om flyselskapene
ofte vil assistere passasjerer i tidsnød, betyr det ikke at flyselskapet vil pålegges et
erstatningsansvar dersom disse passasjerene ikke prioriteres.  Det følger av Norwegians
vilkår at flyselskapet ikke er ansvarlig for tap som følge av at man ikke har sjekket inn
innen fristen.

Vedtak

Transportklagenemnda - fly anbefaler ikke at klager gis medhold.