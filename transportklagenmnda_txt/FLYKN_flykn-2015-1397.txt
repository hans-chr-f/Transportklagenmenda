Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
31.10.2016

Saksnummer
1397/15F

Tjenesteyter
Ryanair

Klager har i det vesentlige anført:

Klager skulle reise fra Oslo til London 27. april 2015 kl. 11:55 med FR1397. Flyvningen ble
forsinket og klager ankom London 4 timer og 58 minutter forsinket.

Klager ble informert om at grunnen for forsinkelsen var «resource availability».

Klager krever standarderstatning 250 euro per person i henhold til EU-forordning 261/2004.

Det vises for øvrig til klagers brev.

Ryanair har i det vesentlige anført:

Flyvningen FR1397 fra Oslo Rygge til London Stansted ble forsinket på grunn av værforhold
på tidligere flyvning. Hendelsen var ekstraordinær og utenfor Ryanair sin kontroll. Det vises til
fremlagt dokumentasjon.

Ryanair tilbyr å dekke rimelige kostnader som oppsto ved forsinkelsen og som kan
dokumenteres.

Ryanair kan ikke imøtekomme klagers ønske om standarderstatning i henhold til EU-
forordning 261/2004.

Det vises for øvrig til Ryanairs brev.

Nemnda bemerker:

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Værforhold som påvirker flytrafikken ved at det ikke er mulig å lande/ta av, ved at det oppstår
store forsinkelser mv. kan være en slik ekstraordinær omstendighet som medfører at den
reisende ikke har krav på erstatning. Dette må vurderes konkret.

Ryanair har anført at forsinkelsen skyldtes vanskelige værforhold (tåke) i Szczecin.
Forutgående flygning fra Oslo til Szczecin måtte omdirigeres til Berlin, noe som også førte til
forsinkelse av klagers flygning. Ryanair har vedlagt en værrapport som viser værforholdene i
Szczecin 27. april 2014. Ryanair har ikke gitt noen forklaring på rapporten. De har heller ikke
avmerket på rapporten hva som er av betydning for saken. Nemnda viser i denne forbindelse
til nemndas epost av 26. november 2015 til Ryanair. Ryanair har heller ikke fremlagt rapport
om det aktuelle flys bevegelser denne dagen.

Nemnda er etter en samlet vurdering av den oppfatning at Ryanair ikke har godtgjort at
forsinkelsen skyldtes en ekstraordinær omstendighet som ikke kunne vært unngått selv om
alle rimelige tiltak var truffet. Forsinkelsen gir etter dette rett til en standarderstatning på 250
euro per person. Nemnda anbefaler at Ryanair utbetaler standarderstatning.

Vedtak:

Transportklagenemnda-fly anbefaler at Ryanair utbetaler en standarderstatning på 250 euro
per person.

Vedtaket var enstemmig.