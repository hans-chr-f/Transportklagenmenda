Vedtak i Transportklagenemnda
- Kollektivreiser

Sammendrag

Reisegaranti - Krav om refusjon av utgift til taxi

Dato
08.04.2019

Saksnummer
2019-00726

Tjenesteytere
AtB AS

Klager har i det vesentlige anført

Klager hadde planlagt å reise med buss nr. 4 fra Stiklestadveien 2. februar 2019 med
avgang kl. 18.08. Da bussen omsider dukket opp kjørte den forbi holdeplassen fordi det
ikke var plass til flere passasjerer. 

Ettersom neste bussavgang var forsinket valgte klager å reise med taxi, og krever at AtB
refunderer kostnaden til alternativ transport pålydende 198 kroner.

Tjenesteyterne har i det vesentlige anført
Det fremgår av AtBs regler om reisegaranti at dersom AtB ikke kan tilby kunden
alternativ transport, vil AtB refundere dokumenterte utlegg til drosje, egen bil eller annen
alternativ transport. Reisegarantien gjelder også ved forsinkelse grunnet frakjøring som
følge av plassmangel om bord. Det er da et vilkår at bussen på avgangsholdeplassen blir
mer enn 20 minutter forsinket på reiser under 1 time. Det vil si at reisegarantien ikke
gjelder dersom det er 20 minutter eller mindre til neste avgang i henhold til rutetabell.

I oppsatt rutetabell var det satt opp avgang fra Stiklestadveien kl. 18.08. Denne bussen
kjørte forbi holdeplassen grunnet kapasitetsproblemer. Neste oppsatt avgang i henhold
til rutetabell var kl. 18.28. Altså, ikke mer enn 20 minutter etter oppsatt avgang 18.08.

Idet vilkårene for reisegaranti ikke er oppfylt dekkes ikke drosjeutgiftene. AtB kan
heller ikke på annet grunnlag se at vi kan være erstatningspliktig overfor Klager. AtB
opprettholder med dette vår tidligere avgjørelse og viser til vår begrunnelse i tidligere
svar til Klager.

Nemnda bemerker

Klager krever dekket utgifter til taxi med kr. 198 da buss nr. 4 med avgang kl. 18.08 fra
Stiklestadveien kjørte forbi og neste buss var forsinket.

Det fremgår av AtBs  reisegaranti at den reisende på visse vilkår har rett til å få erstattet
utgifter til alternativ transport ved forsinkelser på mer enn 20 minutter.  

AtB erkjenner at reisegarantien også gjelder  ved forsinkelse grunnet frakjøring som følge
av plassmangel om bord. Det er da et vilkår at bussen på avgangsholdeplassen blir mer
enn 20 minutter forsinket på reiser under 1 time. 

Nemnda legger til grunn at neste bussavgang skulle være kl. 18.28, dvs 20 minutter
senere. I utgangspunkt kommer reisegarantien da ikke til anvendelse.

Ifølge AtBs avslag til klager ankom denne bussen kl. 18.32 og tok med passasjerer.
Bussen ankom følgelig 24 minutter etter den første bussens avgangstid.  I AtBs
reisevilkår er det opplyst følgende: 

"Husk at det er rutetider i henhold til rutetabell som legges til grunn for reisegarantien,
ikke sanntid. Og vær oppmerksom på at du bruker riktig rutetabell."

Nemnda finner på denne bakgrunn ikke å kunne anbefale at klager får dekket sine
utgifter til taxi.

Vedtak

Transportklagenemnda Kollektivtransport finner ikke å kunne anbefale at klager gis
medhold