Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
15.04.2016

Saksnummer
0911/15F

Tjenesteyter
Widerøes Flyveselskap AS

Klager har i det vesentlige anført:

Klager skulle reise fra Haugesund til Berlin via København den 14. august 2012. WF296 fra
Haugesund til København ble forsinket slik at klager mistet sin videreforbindelse. Han ble
booket om til neste dag og innlosjert på hotell.

Klager ble ikke informert om sine rettigheter, og han ble først i 2015 informert om at han
kunne ha krav på erstatning.

Klager krever standarderstatning 250 euro i henhold til EU-forordning 261/2004.

Det vises for øvrig til klagers brev.

Widerøe har i det vesentlige anført:

Widerøe viser til Luftfartsloven kapittel 10 D § 10-29, Foreldelse av erstatningskrav, som sier:

«Erstatningskrav etter dette kapittel faller bort om ikke søksmål er reist innen 2 år regnet fra
luftfartøyets ankomst til bestemmelsesstedet eller fra den dag da det skulle ha kommet frem
eller da befordringen ble avbrutt.»

Widerøe mener saken er foreldet og kan ikke imøtekomme klagers krav.

Det vises for øvrig til Widerøes brev.

Nemnda bemerker:

Nemnda legger på bakgrunn av de foreliggende opplysninger til grunn at flygningen fra
Haugesund til København ble forsinket slik at klager ikke rakk sin videreforbindelse til Berlin.
Klager måtte overnatte i København og ankom Berlin dagen etter.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Widerøe har ikke godtgjort at forsinkelsen skyldes en ekstraordinær omstendighet.
Forsinkelsen gir således i utgangspunktet rett til en standarderstatning på 250 euro.

Widerøe har anført at kravet er foreldet. Widerøe viser til luftfartsloven § 10-29.
Bestemmelsen gjelder foreldelse av erstatningskrav etter luftfartsloven kapittel 10. Nemnda
er av den oppfatning at denne bestemmelse ikke kommer til anvendelse i saken da klager ikke
krever erstatning etter luftfartsloven.

Klager krever erstatning etter EU-forordning 261/2004. Et slikt krav foreldes etter tre år fra
det tidspunkt fordringshaver tidligst kunne kreve oppfyllelse, jf. foreldelsesloven § 2, jf. §
3. Foreldelsesfristen avbrytes bl.a. ved innsendelse av kravet til Transportklagenemnda,
jf. foreldelsesloven § 16 nr. 2. Klage ble sendt nemnda den 28. juli 2015. Det er innen
foreldelsesfristen. Kravet er følgelig ikke foreldet, og nemnda anbefaler at Widerøe utbetaler
en erstatning på 250 euro.

Vedtak:

Transportklagenemnda-fly anbefaler at Widerøe utbetaler en erstatning på 250 euro.

Vedtaket var enstemmig.