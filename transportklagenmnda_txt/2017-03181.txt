Vedtak i Transportklagenemnda - Fly

Sammendrag

Krav om refusjon grunnet kansellering.

Dato
11.09.2018

Saksnummer
2017-03181

Tjenesteytere
Swiss International Air Lines

Klager har i det vesentlige anført

Klager skulle reise fra Oslo til Zürich den 12. november 2017 kl 19.35 med SK3519
(operert av Swiss Int. Air Lines flight LX1217). Avgangen ble kansellert like før avgang.
Klager ringte Swiss og ble tilbudt ombooking til et fly dagen etter som skulle lande i
Zürich først kl 11.00. Klager kunne ikke akseptere dette tilbudet. Kl 18.54 samme kveld
bestilte klager derfor ny flybillett hos et annet selskap via Hamburg med avgang samme
kveld, og med overnatting i Hamburg. Klager ankom Zürich kl 08.30 den 13. november.  

Den opprinnelige flybilletten var kjøpt hos Supersaver.

Klager har mottatt gavekort fra Swiss på CHF 50, samt standarderstatning 250 euro.
Klager krever også full refusjon av flybillett via Hamburg, 381.39 euro.

Tjenesteyterne har i det vesentlige anført
LX1217 ble kansellert som følge av feil på flyets motor. Klager har mottatt 250 euro for
hendelsen.  

For refusjon av ubenyttet flybillett bes klager henvende seg til billettutsteder.

Swiss Int. Air Lines kan ikke imøtekomme klagers krav utover det som allerede er
utbetalt.

Nemnda bemerker

Kansellering gir passasjeren rett til standarderstatning med mindre flyselskapet godtgjør
at innstillingen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf EU-forordning 261 / 2004 artiklene 5 og 7.

Det var teknisk svikt på flyets motor som utløste kanselleringen i dette tilfellet. Teknisk
svikt utgjør som den klare hovedregel ingen ekstraordinær omstendighet i forordningens
forstand, jf kommisjonens veileder av 15.06.2016 punkt 5.2. Ettersom det ikke foreligger
holdepunkter for fabrikasjonsfeil, sabotasje eller terror, har klager på den aktuelle
flyvningen rett til standarderstatning på 250 euro. Flyselskapet Swiss Int. Air Lines har
utbetalt 250 euro til klager.   

Klager ble tilbudt omruting til påfølgende dag med ankomst Zürich kl 11.00. Klager
valgte å avslå tilbudet og kjøpte ny billett med ankomst Zürich kl 08.30. Nemnda anser
flyselskapets tilbud om omruting til å være innen rimelig tid, og kan ikke anbefale at
klager gis medhold i sitt krav om refusjon av ny flybillett. 

Klager har krav på full refusjon av sin ubenyttede flybillett. For refusjon av denne
anbefales han å fremlegge krav mot billettutsteder som i denne saken er Supersaver. 

Nemnda kan ikke anbefale at klager gis medhold.

Vedtak

Transportklagenemnda-fly kan ikke anbefale at klager gis medhold.