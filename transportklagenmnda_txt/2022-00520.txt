Vedtak i Transportklagenemnda - Fly

Sammendrag

Krav om standarderstatning og refusjon av utgifter grunnet forsinkelse.

Dato
29.06.2022

Saksnummer
2022-00520

Tjenesteytere
Kiwi.com
Ryanair

Klager har i det vesentlige anført

Klager (3 personer) hadde bestilt billetter hos Kiwi.com med Ryanair fra Malta til Torp via
Gdansk for reise den 18. september 2021:

FR5207 MLA - GDN 10.15 - 13.20 
FR8510 GDN - TRF 14.50 - 16.15

FR5207 fra Malta ankom Gdansk ca 15 minutter forsinket slik at klager mistet sin
videreforbindelse.

Klager måtte ta inn på hotell (kroner 1 234) og kjøpe nye flybilletter fra Gdansk til Torp
(kroner 4 121 inkl. bagasje).   

Klager krever standarderstatning i henhold til EU-forordning 261/2004, samt refusjon av
utgifter til hotell og nye flybilletter.

Tjenesteyterne har i det vesentlige anført
Kiwi.com har ikke avgitt uttalelse til nemnda.

Ryanair har i det vesentlige anført:

Begge flyvningene opererte som normalt i henhold til rutetabellen, det vises til fremlagt
dokumentasjon. Ryanair er etter dette ikke pliktig til å utbetale erstatning i henhold til
EU-forordning 261/2004.  

Klager var no-show i dette tilfellet, han har derfor ikke krav på refusjon av flybilletten. 

Klager hevder at det er Ryanair sitt ansvar at klager mistet sin videreforbindelse. I
henhold til Ryanairs generelle regler og vilkår artikkel 17, overfører ikke flyselskapet
verken bagasje eller passasjerer til andre flyvninger, dette gjelder også til flyselskapets
egne flyvninger. Unntaket er ved gjennomgående billetter. 

Det er passasjerens ansvar å sørge for at han har beregnet nok tid til flybytte.

Ryanair kan ikke imøtekomme klagers krav.

Nemnda bemerker

En passasjer som kommer mer enn 3 timer forsinket frem til sitt endelige
bestemmelsessted, har rett til standarderstatning med mindre flyselskapet godtgjør at
forsinkelsen skyldtes ekstraordinære omstendigheter som ikke kunne vært unngått selv
om alle rimelige tiltak var truffet, jf EU-forordning 261/2004 artiklene 5, 6 og 7, samt EU-
domstolens avgjørelser i sakene Sturgeon-Condor av 19.11.2009 (C-402/07) og Nelson
med flere av 23.10.2012 (C-581/10).

Klager hadde ikke gjennomgående billetter fra Malta til Torp, men separate flybilletter for
strekningen Malta - Gdansk og for strekningen Gdansk - Torp. Klager anfører at FR5207
ble 15 minutter forsinket slik at han mistet neste flyvning. Ryanair har anført at FR5207
gikk i henhold til rutetabellen. 

Det fremkommer på klagers fremlagte reisedokumenter at han har kjøpt to separate
billetter:

1. Malta - Gdansk med referanse DD73HK (operert av Air Malta)
2. Gdansk - Torp med referanse Q9NKMJ (operert av Buzz)

En forsinkelse på 15 minutter ville uansett ikke utløst erstatningsplikt, da klager reiste på
separate billetter. 

For øvrig kan ikke nemnda se at verken Ryanair eller Kiwi.com er ansvarlig på annet
grunnlag. 

Nemnda mener derfor at klager ikke har rett til erstatning eller refusjon i dette tilfellet.

Vedtak

Transportklagenemnda kan ikke anbefale at klager gis medhold.