Vedtak i Transportklagenemnda - Fly

Sammendrag

Krav om standarderstatning grunnet kansellering.

Dato
13.11.2020

Saksnummer
2020-00843

Tjenesteytere
British Airways

Klager har i det vesentlige anført

Klager med reisefølge (til sammen tre personer) skulle fly fra Oslo til London med
British Airways' flyvning BA761 den 17. februar 2020. Planlagt avgangstid var kl. 07.25,
med ankomst i London kl. 09.05. Kvelden før avgang fikk klager beskjed om at flyet var
kansellert. Flyselskapet hevdet at dette skyldtes værforholdene. Klager anfører imidlertid
at det var vind under 10 meter i sekunder både i Oslo og London denne dagen, og
nesten ingen andre kansellerte flyvninger. Det var store tekniske problemer på Heathrow
dagen før, og klager mener det var tale om en kommersiell kansellering for å rette opp
følgefeil fra dagen før.

Klager ble omrutet til å fly via Helsinki samme dag som opprinnelige flyvning skulle gått,
med ankomst i London kl. 18.35.

Klager krever 250 euro per person i henhold til EU-forordning 261/2004.

Tjenesteyterne har i det vesentlige anført
British Airways har fremmet tilsvar til Transportklagenemnda. Kort oppsummert har
British Airways anført følgende.

BA761 ble kansellert grunnet de pågående værforholdene ved London Heathrow den 16.
februar 2020. Dette var etter en helg med uregelmessigheter/forstyrrelser som en følge
av stormen Dennis den 14., 15. og 16. februar 2020.

Vedlagt Europe Weather Story forklarer at det var en dyp langsom storm umiddelbart
nordvest for de britiske øyene. Den var forventet å bringe vind til Nordvest- og Nord-
Europa gjennom helgen. Det var også meldt moderat til kraftig regn over øyene på
lørdagen. Nedbøren var ikke ventet å avta før mandagen, noe som medførte flomfare.

British Airways viser til HOECs rapport fra helgen. HOEC er en samarbeidsgruppe
bestående av meterologer, representanter fra Air Traffic Control og fra flyplassen.
Gruppen samles for å forutse og forberede uheldige værforhold. Ved dårlige
værmeldinger vil HOEC forespørre alle flyselskap som opererer ut fra Heathrow om å
redusere sine planlagte rutetabeller for å proaktivt minimere følgene av de spesielle
værforholdene.

Det var 58 kanselleringer den 16. februar 2020. Til tross for kanselleringene var det
store forsinkelser gjennom dagen, overveiende grunnet rotasjonsforsinkelser etter at
flymaskinene ble påvirket av den reduserte trafikkflyten gjennom dagen. Det sto flere
artikler om værforholdene i media.

Det var ingen rimelige tiltak som kunne vært foretatt for å forhindre kanselleringen av
flyvningen. Beslutningene tatt av Air Traffic Management grunnet været hadde en stor
påvirkning på flyoperasjonen, i tillegg til en systemfeil på Heathrow. Mange flymaskiner
og besetningsmedlemmer var ikke i korrekt posisjon. Dette påvirket flyvninger som skulle
ha gått den 17. februar.

Årsaken til kanselleringen var værforholdene og beslutninger foretatt av Air Traffic
Management. Situasjonen må anses som ekstraordinære omstendigheter i henhold til
EU-forordning 261/2004. British Airways plikter ikke å utbetale standarderstatning.

Nemnda bemerker

Kansellering gir rett til standarderstatning med mindre flyselskapet kan godtgjøre at
kanselleringen skyldtes ekstraordinære omstendigheter som ikke kunne vært unngått
selv om alle rimelige tiltak var truffet, jf. EU-forordning 261/2004 artikkel 5.

Værforhold som påvirker flytrafikken, kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det er
flyselskapet som må godtgjøre at det foreligger et slikt spesielt tilfelle.

Nemnda mener at British Airways har dokumentert at det var utfordrende værforhold
og redusert trafikkflyt helgen før klagers flyvning den 17. februar. Nemnda mener at
værforholdene utgjør ekstraordinære omstendigheter i forordningens forstand, og at
kanselleringen ikke kunne vært unngått selv om alle rimelige tiltak var truffet. Det vises til
at det oppsto store følgeforsinkelser/kanselleringer etter stormen, blant annet som følge
av at mannskap og flymaskiner var ute av posisjon.

Nemnda kan ikke se at det er grunnlag for standarderstatning i dette tilfellet.

Vedtak

Transportklagenemnda - fly anbefaler ikke at klager gis medhold.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.