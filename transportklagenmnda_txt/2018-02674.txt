Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
30.04.2019

Saksnummer
2018-02674

Tjenesteytere
Ryanair

Klager har i det vesentlige anført

Klager skulle reise med Ryanairs flyvning FR2564 fra Sandefjord - Torp (TRF) til Malaga
(AGP) 17. mai 2017. Flyvningen ble kansellert, og passasjerene ankom sin endelige
destinasjon cirka 17 timer forsinket. På bakgrunn av det ovennevnte har klager fremsatt
krav om standardkompensasjon i henhold til EU-forordning 261/2004 på 400 euro pr.
person, totalt 1 600 euro for fire passasjerer.

Tjenesteyterne har i det vesentlige anført
Ryanairs flyvning FR2564 fra Sandefjord - Torp til Malaga 17. mai 2017 ble kansellert.
Kanselleringen skyldtes værforholdene denne dagen, med tåke og dårlig sikt i
Sandefjord. Det vises til fremlagt værrapport. 

Klager ble omrutet med ny flyvning neste dag, 18. mai. 

Ryanair anfører at de ovennevnte værforhold utgjør en slik ekstraordinær omstendighet
som fritar flyselskapene for sitt erstatningsansvar etter EU-forordning 261/2004, og at
forsinkelsen ikke kunne vært unngått selv om alle rimelige tiltak ble truffet. Selskapet
avviser på dette grunnlag klagers krav om standardkompensasjon.

Nemnda bemerker

Ryanairs flyvning FR2564 fra Sandefjord - Torp til Malaga 17. mai 2017 ble kansellert.

Værforhold som påvirker flytrafikken kan være en slik ekstraordinær omstendighet som
medfører at den reisende ikke har krav på erstatning. Dette må vurderes konkret. Det
er flyselskapet som må godtgjøre at det foreligger et slikt spesielt tilfelle. Flyselskapet
må videre godtgjøre at de har truffet alle rimelige tiltak for å unngå forsinkelsen for
passasjerene. 

I dette tilfellet skyldtes kanselleringen tåke og dårlig sikt ved Sandefjord - Torp lufthavn
denne dagen. 

Nemnda kan imidlertid ikke se at Ryanair har tilstrekkelig godtgjort at forsinkelsen
skyldtes værforholdene denne dagen. Det er en forutsetning for nemnda at fremlagte
værrapporter er dekodet og forklart. Det er også av betydning for klagerne at det er
mulig å forstå den dokumentasjonen som fremlegges av flyselskapet. 

På ovennevnte grunnlag har nemnda kommet til at klager har rett til
standardkompensasjon, da selskapet ikke har godtgjort at kanselleringen skyldtes
ekstraordinære omstendigheter som ikke kunne vært unngått selv om alle rimelige tiltak
ble truffet.

Vedtak

Transportklagenemnda  - fly anbefaler at Ryanair utbetaler til klager
standardkompensasjon på totalt 1 600 euro.