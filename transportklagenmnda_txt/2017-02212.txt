Vedtak i Transportklagenemnda
- Kollektivreiser

Sammendrag

Krav om frafall av ilagt gebyr som følge av manglende billett.

Dato
20.12.2017

Saksnummer
2017-02212

Tjenesteytere
Ruter

Klager har i det vesentlige anført

Klager hevder at han feilaktig ble ilagt gebyr av Ruters kontrollører. 

Klager hevder at han hadde gyldig billett fordi han validerte sin billett da han kom på
bussen, og ikke samtidig som kontrollen startet slik som Ruter hevder. 

Klager krever derfor at Ruter frafaller gebyret.

Tjenesteyterne har i det vesentlige anført
Ruter viser til henvendelse fra klager angående gebyr han ble ilagt på bussen den 10.
august 2017.

Gebyret ble ilagt fordi klager aktiverte billetten sin for sent.

Klager opplyser at han reiste fra Carl Berners plass, det er holdeplassen før Einars vei,
som er holdeplassen hvor kontrollørene kom på bussen. Når kontrollørene kommer
på så ser de at klager sitter bakerst i bussen. Når han ser kontrollørene så reiser han
seg og aktiverer billetten sin, det er for sent. Ruter viser her til vedlagt kommentar fra
kontrolløren. 

I følge Ruters vilkår så må billetten aktiveres umiddelbart ved påstigning, Klager hadde
satt seg ned og aktiverte ikke billetten før bussen hadde kjørt fra holdeplassen etter at
han gikk på, og han ble oppmerksom på kontrollen.

Ruter kan ikke la kundene aktivere billetten når det måtte passe dem selv. Derfor er
Ruter streng på at dette må skje senest ved påstigning.

På bakgrunn av dette ser Ruter ingen grunn til å endre standpunkt i denne saken.

Nemnda bemerker

Klager ble ilagt gebyr på bussen den 10. august 2017 fordi han hadde kjøpt billett for
sent. 

Det fremgår av Ruters transportvilkår punkt 3 at den reisende plikter å ha gyldig billett
før ombordstigning eller før passering av kontrollsoner. 

Av samme bestemmelse går det fram at passasjerer som ved kontroll ikke kan vise gyldig
billett, vil bli ilagt gebyr. Bestemmelsen er objektiv. Gebyr kan således ilegges selv om
passasjeren ikke har opptrådt klanderverdig. 

Klager har erkjent at han kjøpte billett først etter påstigning, men viser til at han hadde
gyldig billett da kontrollen fant sted. 

Nemnda bemerker at vilkårene for å ilegge gebyr var til stede i og med at billett ikke var
kjøpt eller aktivert før eller ved påstigning. 

Nemnda kan ikke se at det er grunnlag for å anbefale at gebyret frafalles og viser til
opplysningene på gebyrrapporten om at klager hadde satt seg og først kjøpte billett etter
at kontrollen startet.

Vedtak

Transportklagenemnda Kollektivtransport finner ikke å kunne anbefale at klager gis
medhold.