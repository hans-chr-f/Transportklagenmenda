Vedtak i Transportklagenemnda - Fly

Sammendrag

Klager krever erstatning og refusjon av ekstra utgifter som følge av kansellering.

Dato
17.02.2023

Saksnummer
2022-01729

Tjenesteytere
Turkish Airlines

Klager har i det vesentlige anført

Klager med reisefølge skulle reise fra Oslo til Cebu via Istanbul den 12.03.2022 med
Turkish Airlines. TK1752 fra Oslo til Istanbul ble kansellert grunnet dårlig vær, og klager
måtte finne et nytt fly. I dialog med Turkish Airlines fortalte kundeservice at de ikke
hadde noen ledige flyvninger de to neste dagene. Klager med familie syntes dette var
for lenge å vente, så de ba heller om refusjon av billettene. Klager fant imidlertid mange
andre alternative flyvninger med andre flyselskaper fra Oslo til Cebu med avgang de
dagene Turkish Airlines hevdet det ikke fantes. Klager med reisefølge booket derfor en
flyvning med avgang så fort som mulig.

Klager anfører i det vesentligste at siden Turkish Airlines ikke ga familien et reelt
alternativ med snarest mulig omruting, krever de ekstra kostnadene dekket i henhold til
EU-forordning 261/2004. Klager krever til sammen 31 785 NOK i ekstra utgifter som følge
av kanselleringen.

Tjenesteyterne har i det vesentlige anført
Turkish airlines anfører i det vesentligste i sitt tilsvar at selskapet ikke booker om
passasjerene sine til selskaper som ikke er en del av IATA eller til andre lav kost flyselskap
som de ikke har avtaler med. Flyselskapet skriver at passasjeren må ta dette i betraktning
når vedkommende hevder at han ikke har blitt tilbudt et reelt alternativ.

Nemnda bemerker

Kansellering gir rett til standarderstatning med mindre flyselskapet godtgjør at
forsinkelsen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Kanselleringen
skjedde under to uker før avreise og Turkish Airlines har ikke lagt ved dokumentasjon
som sannsynliggjør at årsaken til kanselleringen var dårlig vær. Klager med reisefølge har
dermed krav på standarderstatning på 1600 euro.

Det følger av fast nemndspraksis og av EU-kommisjonens tolkningsveileder til
forordningen at klager kan kreve refusjon av utgifter til omruting gjort på egenhånd
dersom selskapets tilbud og assistanse ikke kan regnes som tilstrekkelig etter
forordningen. Klager ble fortalt at flyselskapet ikke hadde noen ledige flyvninger de
to neste dagene. Etter nemndas oppfatning er omrutingstilbud som forsinker klager
over to døgn eller lenger ikke et tilstrekkelig godt alternativ. Klager har rett til omruting
«snarest mulig». På grunn av det manglende omrutningstilbudet fra Turkish Airlines
mener nemnda at klager har krav på å få dekket merutgiftene knyttet til den nye billetten
fra Oslo til Istanbul, Dersom klager har fått refusjon av utgiftene til den ubenyttede
billetten fra Oslo, kommer denne til fradrag, da passasjeren ikke skal reise gratis.

Videre krever klager refusjon av ekstra utgifter knyttet til hotell og PCR-tester.

I tilfeller hvor et fly kanselleres og passasjeren bookes om til en flyavgang neste dag,
har passasjeren rett på hotellovernatting dekket og transport til flyplassen dekket,
jf. EU-forordning 261/2004 artikkel 9, jf. artikkel 5. Etter nemndas oppfatning må
bestemmelsen tolkes å også gjelde for passasjerer som booker seg selv om til en
ny alternativ flyvning som følge av  mangel på et tilstrekkelig omrutingstilbud fra
flyselskapet. Nemnda anbefaler at klager refunderes hotellutgiftene og utgiftene til
transport.

Klager har videre fremsatt krav om refusjon av utgifter til PCR-test. Kravet er
dokumentert med kvitteringer. Standarderstatningen er imidlertid ment å dekke både
økonomisk og ikke-økonomisk tap. Standarderstatningen overstiger utgiftene til PCR-
testene (7500 NOK). Disse utgiftene må anses dekket av standarderstatningen.

Forbrukerrepresentantene mener at klager i dette tilfellet har krav på forsinkelsesrente
iht. forsinkelsesrenteloven, normalt regnet fra 30 dager etter at klager har krevd
standardkompensasjon eller annen erstatning, og fra 7 dager etter at klager har krevd
refusjon.

Bransjerepresentant Gagnes fikk uventet forfall, og de øvrige medlemmene
fant det forsvarlig å behandle saken med bare én bransjerepresentant, jf.
transportklagenemndforskriften § 5-5 femte ledd.

Vedtak

Nemnda anbefaler at klager gis medhold ved at Turkish Airlines utbetaler klager 1600
EURO i standarderstatning og refunderer klager 24 285 NOK i ekstra utgifter.