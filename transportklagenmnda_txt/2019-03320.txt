Vedtak i Transportklagenemnda - Fly

Sammendrag

Krav om standardkompensasjon og erstatning
for tapt hotellovernatting ved endret rutetid.

Dato
10.03.2020

Saksnummer
2019-03320

Tjenesteytere
SAS

Klager har i det vesentlige anført

Den 8. november 2018 bestilte klager billetter for reise med SAS for to personer med
SK1871 fra Stavanger til København  kl. 06.00 den 8. juli, og videre til Venezia kl. 08.00.
Returreisen var 18. juli. 

Den 23. april mottok klager en e-post fra SAS med informasjon om ruteendring. Klager
ble tilbudt ny utreise med de samme flyvningene én dag senere, 9. juli. Klager skulle
feire 25. års bryllupsdag om kvelden 8. juli, og ønsket derfor å reise tidligere. SAS booket
passasjerene om til utreise 6. juli. Som følge av at reisen ble to dager lengre enn planlagt,
pådro klager seg utgifter til to ytterligere netter på hotell. Dette kostet 512 euro, og
klager har fremsatt krav om refusjon av disse utgiftene. Som følge av ruteendringen
har klager også fremsatt krav om standardkompensasjon i henhold til EU-forordning
261/2004.

Tjenesteyterne har i det vesentlige anført
Klager hadde kjøpt billetter på SAS' hjemmesider 8. november 2018 for reise 8. juli fra
Stavanger via Venezia til København. 

SAS' flyvning SK2691 fra København til Venezia fikk endret avgangstid fra kl. 08.00 til
kl. 07.40. Denne fremskyndelsen ville medført at klager, som hadde første avgang fra
Stavanger 8. juli, ville ankomme København for sent til å rekke neste fly. 

SAS informerte klager om endringen 23. april, og SAS tilbød klager omruting til reise
dagen etter, 9. juli. Klager kontaktet SAS og ønsket i stedet avreise 6. juli.

Ved endringer i reiseruten har passasjeren krav på full refusjon eller omruting. Ved
endring mer enn 14 dager før avreise bortfaller erstatning i henhold til EU-forordning

261/2004. Klager ble informert om endringen lenge før avreise, og valgte selv å reise
to dager tidligere. Klager må derfor selv bære kostnadene for hotell. Det vises i denne
forbindelse til Transportklagenemndas vedtak FLYKN-2018-01376. 

På bakgrunn av det ovennevnte har SAS avvist klagers krav.

Nemnda bemerker

Ruteendring forekommer hos de fleste flyselskaper fra tid til annen. En ruteendring som
her, innebærer kansellering av en avtalt flygning, jf EU-forordning 261/2004 artikkel 2
bokstav l). Kansellering gir grunnlag for standarderstatning etter artiklene 5 og 7 med
mindre flyselskapet kan bevise at passasjeren har fått informasjon om endringen minst
to uker før planlagt avgangstid. 

Klager har selv forklart at de ble informert om ruteendringen 23. april, flere måneder
før reisen. Klager har derfor ikke krav på standardkompensasjon etter EU-forordningen.
Forordningen er imidlertid ikke til hinder for ansvar på annet grunnlag, jf. forordningens
artikkel 12. 

Klager har også fremsatt krav om refusjon av hotellovernatting til 512  euro som følge
av at de reiste til Italia to dager før planlagt. Nemnda har forståelse for at den foreslåtte
ruteendringen 9. juli ikke passet som følge av klagers bryllupsdagsfeiring. I denne saken
ble imidlertid klagerne informert lang tid i forveien, og klagerne ba selv om å få reise
6. juli i stedet for 9. juli. Nemnda kan derfor ikke se at klager har krav på refusjon av
utgiftene til hotell.

Vedtak

Transportklagenemnda - fly anbefaler ikke at klager gis medhold.