Vedtak i Transportklagenemnda - Fly

Sammendrag

Krav om erstatning for stjålet innhold i bagasje.

Dato
05.12.2013

Saksnummer
356/13F

Tjenesteyter
Norwegian Air Shuttle ASA

Krav om erstatning for stjålet innhold i bagasje.

Klager har i det vesentlige anført:

Klager reiste fra Barcelona til Oslo den 19. mai 2013 med DY1741. Da klager ankom
Gardermoen var hennes kamera stjålet fra låst koffert.

Klager krever refusjon av verdien av stjålet kamera.

Det vises for øvrig til klagers brev.

Norwegian har i det vesentlige anført:

Flyselskapene har ansvar ved synlig tegn på innbrudd i låst bagasje. En slik synlig skade må
meldes fra til ankomststasjonen innen syv dager i henhold til luftfartsloven. Norwegian kan
ikke se at klager har gjort dette.

I henhold til Norwegians regler og vilkår skal verdifulle gjenstander, blant annet kameraer,
ikke sendes i innsjekket bagasje.

Norwegian anbefaler klager å ta saken med sitt forsikringsselskap.

Nemnda bemerker:

Mottas innskrevet reisegods uten klage fra mottakerens side, formodes godset å være utlevert
i god stand om ikke annet blir godtgjort, jf. luftfartsloven § 10-26 første ledd.

Klager mottok i dette tilfellet kofferten uten å klage. Det følger av ovennevnte bestemmelse at
kofferten med innhold da formodes å være utlevert i god stand. Slik saken er opplyst, kan ikke
nemnda se at det motsatte er sannsynliggjort.

Nemnda finner etter dette ikke å kunne anbefale at klagerne gis medhold.

Nemnda bemerker avslutningsvis at skriftlig klage må være fremsatt til fraktfører (her
Norwegian) innen syv dager. Overholdes ikke fristen, faller kravet mot fraktføreren bort med
mindre han har handlet svikaktig, jf. luftfartsloven § 10-26 andre ledd, jf. § 10-27. Nemnda
er av den oppfatning at klages e-post av 23. mai 2013 etter omstendighetene må anses som
fristavbrytende.

Vedtak:

Transportklagenemnda - fly finner ikke å kunne anbefale at klager gis medhold.

Vedtaket var enstemmig.