Vedtak i Transportklagenemnda
- Kollektivreiser

Sammendrag

Feil billettkategori - Ungdomsbillett

Dato
03.04.2019

Saksnummer
2019-00718

Tjenesteytere
Ruter

Klager har i det vesentlige anført

Klager kjøpte 9. oktober 2018 en 7-dagers billett i kategorien "ungdomsbillett". Den 11.
oktober 2019 ble klager stoppet i kontroll på T-banen og ilagt gebyr fordi hun var for
gammel til å reise med ungdomsbillett. 

Klagers representant viser til at i Stavanger gjelder ungdomsbillett for de mellom 15 -
22 år. For klager, som opprinnelig studerer i Stavanger, var det derfor naturlig å kjøpe
ungdomsbillett da hun var i Oslo. Ettersom Ruter opererer med en annen aldersgrense
for ungdomsbillett enn Stavanger, er det forståelig at klager ble forvirret i denne saken. 

Klagers representant krever at Ruter frafaller datterens gebyr.

Tjenesteyterne har i det vesentlige anført
Klager ble ilagt gebyr fordi hun reiste på 7-dagers ungdomsbillett etter fylt 20 år- 

Det er kundens ansvar å sette seg inn i hvilke regler som gjelder. Det er spesielt viktig
når man kommer til et nytt sted. Klager viser til at hun er vant til å reise i Stavanger, og at
aldersgrensen for ungdom er til og med 22 år. Denne rabatten gjelder kun for 30-dagers
billett, og Ruter kan ikke helt se at dette er relevant for saken. At man er i god tro er ikke
grunn for å slippe gebyr. 

Ved bruk av RuterBillett appen må man velge hvilken kategori man er, og der står det
tydelig at kategorien "Ungdom" er for de under 20 år. I perioden fra juni og frem til klager
ble stoppet, så har hun kjøpt fem 7-dagers billetter med ungdomsrabatt i RuterBillett
appen. En rabatt hun ikke har hatt krav på. Ruters avgjørelse står derfor fast i denne
saken.

Nemnda bemerker

Klager ble ved kontroll den 11. oktober 2019 ilagt gebyr fordi hun reiste med
ungdomsbillett etter fylt 20 år. 

Det fremgår av Ruters transportvilkår punkt 3 bokstav b at den reisende plikter å ha
gyldig billett før ombordstigning eller før passering av kontrollsoner

Det følger videre av punkt 6.2 første avsnitt at passasjerer som ved kontroll ikke kan vise
gyldig billett, vil bli ilagt gebyr. Bestemmelsen er objektiv. Gebyr kan således ilegges selv
om passasjeren ikke har opptrådt klanderverdig.

Nemnda viser til at klager på grunn av alder ikke kunne reise med ungdomsbillett og hun
hadde dermed ikke gyldig billett. Vilkårene for å ilegge gebyr var dermed til stede. 

Nemnda bemerker at det er den reisendes ansvar å sette seg inn i vilkårene for de
forskjellige billettkategorier. 

Nemnda peker for øvrig på at det ved kjøp av periodebilletter i Ruter appen vil man
under prosessen ved valget av ungdomsbillett få opplysning om at denne gjelder for
personer under 20 år. 

Nemnda kan ikke se at det er grunnlag for å anbefale at gebyret frafalles.

Vedtak

Transportklagenemnda Kollektivtransport finner ikke å kunne anbefale at klager gis
medhold.