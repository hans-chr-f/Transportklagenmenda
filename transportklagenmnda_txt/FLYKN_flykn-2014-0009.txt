Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
27.05.2014

Saksnummer
009/14F

Tjenesteyter
Norwegian Air Shuttle ASA

Klager har i det vesentlige anført:

Klager skulle reise fra Oslo til Molde den 15. november kl. 16:10 med DY426. Flyet ble
omdirigert til Ålesund, og det ble satt opp busser til Molde.

Klager fikk ingen servering i ventetiden. Ved ankomst Molde måtte han ta drosje for å rekke
siste ferge til hjemsted.

Klager krever refundert drosje- og matutgifter.

Norwegian har i det vesentlige anført:

DY426 ble omdirigert til Ålesund grunnet tåke i Molde, det vises til fremlagt rapport.
Passasjerene ble fraktet med buss til Molde.

I de tilfeller hvor en uregelmessighet er forårsaket av en ekstraordinær omstendighet, er
flyselskapet unntatt fra forpliktelse til å utbetale kompensasjon. I henhold til EU-forordning
261/2004 artikkel 5(3) skal et transporterende flyselskap ikke være pålagt å betale erstatning
i samsvar med artikkel 7, dersom det kan godtgjøre at innstillingen skyldtes ekstraordinære
omstendigheter som ikke kunne vært unngått selv om alle rimelige tiltak var truffet.
Omstendigheter som er utenfor flyselskapets kontroll er hendelser som ikke er forårsaket av
en handling eller unnlatelse av flyselskapet.

I EU forordning 261/2004, innledning punkt 14, står følgende:

«På samme måte som under Montreal-konvensjonen bør luftfartsselskapenes forpliktelser
være begrenset eller bortfalle i tilfeller der en hendelse er forårsaket av ekstraordinære
omstendigheter som ikke kunne vært unngått selv om alle rimelige tiltak var truffet. Slike
omstendigheter kan særlig inntreffe i tilfeller med politisk ustabilitet, værforhold som gjør det
umulig å gjennomføre flygingen, sikkerhetsrisiki, uforutsette mangler ved flysikkerheten og
streiker som påvirker driften til det transporterende selskap.»

For refusjon av utgifter til mat må det sannsynliggjøres at klager har hatt disse utgiftene.

Norwegian kan på grunnlag av ovennevnte ikke imøtekomme klagers krav.

Nemnda bemerker:

Nemnda legger på bakgrunn av de foreliggende opplysninger til grunn at flyet måtte gå ned
i Ålesund grunnet vanskelige værforhold. Fra Ålesund til Molde ble passasjerene fraktet med
buss.

Det er ikke opplyst hvor stor forsinkelsen ble ved ankomst Molde. Sett hen til at årsaken
til forsinkelsen var vanskelige værforhold, var forsinkelsen imidlertid ikke til å unngå.
Forsinkelsen gir følgelig ikke rett til standarderstatning etter EU-forordning 261/2004 eller
erstatning av tap etter luftfartsloven. Norwegian er således ikke ansvarlig for klage utgifter til
drosje.

Ved forsinkelser på to timer eller mer skal passasjerene tilbys gratis måltider og forfriskninger
som står i rimelig forhold til ventetiden, jf. EU-forordningen artikkel 6 jf. artikkel 9 nr. 1 bokstav
a.

Klager har oppgitt at eneste maten de fikk tak i på flyplassen i Ålesund var fra en
«vendingsmaskin», som ikke printer kvitteringer. Klager ikke oppgitt hva han betalte. Nemnda
finner det sannsynlig at klager har hatt utgifter til mat. Forutsatt at klager kom minst to timer
forsinket til Molde i forhold til planlagt ankomsttidspunkt, anbefaler nemnda at Norwegian
erstatter klagers spesifiserte og sannsynliggjorte tap.

Vedtak:

Transportklagenemnda - fly finner ikke å kunne anbefale at Norwegian erstatter klagers
utgifter til drosje. Nemnda anbefaler at Norwegian erstatter sannsynliggjorte utgifter til mat
forutsatt at forsinkelsen ble på mer enn to timer.

Vedtaket var enstemmig.