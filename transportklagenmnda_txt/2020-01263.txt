Vedtak i Transportklagenemnda
- Kollektivreiser

Sammendrag

Krav om frafallelse av kontrollgebyr

Dato
24.08.2020

Saksnummer
2020-01263

Tjenesteytere
AtB AS

Klager har i det vesentlige anført

Klager har vist til at hans samboer ble ilagt gebyr den 27. februar 2020. Klager har
forklart at han skulle hente ut frikort til sin samboer hos AtB, da han jobber innenfor
kollektivbransjen. Klager hadde med sitt gamle frikort og sa ifra til kundebehandleren
hos AtB at han skulle ha et frikort for sin samboer. Klager tydeliggjør at det er samboeren
som skal ha frikortet og at det står hans navn på kortet, men får beskjed om at alt skal
være i orden.

En stund etter at kortet er aktivert blir samboeren stoppet i kontroll og ilagt gebyr. Hun
har også blitt stoppet noen ganger tidligere i kontroll, uten å ha blitt ilagt gebyr.
Klager anfører at AtB viser ingen skjønn i saken. Klager påpeker at det er AtB som har
gjort en feil ved å ikke oppdatere frikortet riktig og heller ikke påse at navnet på kortet
var riktig.

Klager krever at gebyret frafalles.

Tjenesteyterne har i det vesentlige anført
AtB har vist til at klagers samboer ble ilagt gebyr den 27. februar 2020 som følge av
at hun reiste med et frikort (ansattkort) som ikke tilhørte henne. AtB viser videre til at
vilkårene for bruk av frikort blant ansatte i operatørselskapene som kjører på kontrakt
for AtB er nærmere regulert i bussbransjeavtalen. Etter bussbransjeavtalen oppstilles det
forskjellige egenandeler som må betales knyttet til hvem som skal få utstedt frikortet, og
egenandelene blir belastet for hvert frikort. Operatørselskapene sender en oversikt over
sine ansatte (i tillegg til eventuelle samboere mm.) som skal stå på frikortoversikten inn
til AtB. Ansatte med rett på frikort er pliktige til å sette seg inn i reglementet knyttet til
bruken av dette, og betaling knyttet til egenandel.

AtB viser videre til at frikortet er personlig, og den som bærer frikortet skal fremvise
gyldig ID ved kontroll. Dersom den reisende benytter et frikort som ikke er sitt,
innebærer det at den reisende reiser uten gyldig billett.

AtB har sjekket frikortoversikten til klager og viser til at klager hentet ut frikort 31.
januar 2020. Samboeren har først hentet ut frikort 05. mars 2020. Første forespørsel
fra operatør om at samboeren til den ansatte skulle inn i frikortoversikten var den 28.
februar 2020, altså dagen etter at hun ble ilagt gebyr.
AtB opplyser om at kundebehandlerne på kundesenteret vil ikke utstede et frikort til en
person som ikke står på frikortlisten, noe som heller ikke ble gjort.

AtB krever at gebyret opprettholdes.

Nemnda bemerker

Klagers samboer ble ilagt gebyr den 27. februar 2020 fordi hun reiste med et frikort som
ikke tilhørte henne.

Det følger av AtBs transportvedtekter pkt. 3 a og b at det er den reisendes ansvar å ha
gyldig betalingsmiddel og å ha gyldig billett ved påstigning. Av transportvedtektenes pkt.
6.2 følger det at det skal ilegges tilleggsavgift dersom den reisende ikke kan vise gyldig
billett. Bestemmelsen er objektiv. Gebyr kan således ilegges selv om passasjeren ikke har
opptrådt klanderverdig.

Det fremkommer klart av bruksvilkårene for frikort at dette er personlig og kan dermed
kun brukes av den personen kortet står registrert på.

Vedtak

Transportklagenemnda Kollektivtransport finner ikke å kunne anbefale at klager gis
medhold.