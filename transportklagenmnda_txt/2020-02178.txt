Vedtak i Transportklagenemnda - Fly

Sammendrag

Krav på standardkompensasjon som følge av forsinkelse. Feil ved airport facilities.

Dato
10.11.2020

Saksnummer
2020-02178

Tjenesteytere
Brussels Airlines

Klager har i det vesentlige anført

Klager skulle reise fra Oslo til Geneve via Brussel den 04. november 2019. Avreise fra
Oslo var klokken 06:40, med planlagt ankomst i Brussel klokken 08:50. Avreise fra Brussel
var klokken 09:25 med ankomst i Geneve klokken 10:45.
Imidlertid ble flyvning SN2288 fra Oslo til Brussel forsinket, slik at klager ankom Brussel
klokken 09:53. Klager ble ombooket, og viser til at hun ankom sin endelige destinasjon
åtte timer forsinket.

Klager krever EUR 400 som følge av forsinkelsen.

Tjenesteyterne har i det vesentlige anført
Brussels Airlines viser til at i henhold til deres informasjon ankom flyvning SN2288 fra
Oslo til Brussel 1 time og 4 minutter forsinket som følge av problemer med fasilitetene
på flyplassen. Selskapet viser til vedlagt dokumentasjon på at det var en feil med Ground
Power Unit (GPU) som igjen førte til en feil med avfallssystemet på flyet. 

Selskapet viser videre til at klager ble ombooket via Frankfurt til Geneve, hvor hun ville ha
ankommet klokken 14:15. Imidlertid avslo klager ombookingen og ba om å bli ombooket
til Lyon.

Selskapet er av den oppfatning at forsinkelsen skyldtes forhold utenfor selskapets
kontroll,  og avslår derfor klagers krav på kompensasjon.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunkt gir rett
til erstatning. Dette gjelder imidlertid ikke dersom flyselskapet godtgjør at forsinkelsen
skyldtes ekstraordinære omstendigheter som ikke kunne vært unngått selv om alle
rimelige tiltak var truffet. Det vises til EU-forordning 261/2004 artikkel 6 jf. artikkel 7
jf. artikkel 5 nummer 3 og EU-domstolens avgjørelser i Sturgeon m.fl. mot Condor
(C-402/07) og Nelson m.fl. mot Lufthansa (C-581/10 og C-629/10).

Etter nemndas syn ble klager ombooket til Lyon etter eget ønske. Nemnda legger videre
til grunn at klager ankom sin endelige destinasjon mer enn tre timer for sent. 

Brussels Airlines har opplyst at forsinkelsen skyldtes en feil med Ground Power Unit, som
igjen førte til en feil med avfallssystemet på flyet.

Etter EU-domstolens praksis er det to vilkår som begge må være til stede for at
en begivenhet skal betegnes som en ekstraordinær omstendighet. For det første
må begivenheten ligge utenfor flyselskapets faktiske kontroll. For det andre må
begivenheten etter sin art og innhold ligge utenfor flyselskapets "sedvanlige
aktivitetsutøvelse".

I dette tilfellet ligger feilen med Ground Power Unit utenfor flyselskapets faktiske
kontroll.  Nemnda mener imidlertid at feilen med Ground Power Unit ligger innenfor
flyselskapets sedvanlige aktivitetsutøvelse jf. flytrappdommen C-394/14. 

Nemnda anbefaler at Brussels Airlines utbetaler 400 euro til klager. 

Saken er behandlet med èn forbrukerrepresentant i medhold av
transportklagenemndforskriften §5-5(5).

Vedtak

Transportklagenemnda–fly anbefaler at flyselskapet utbetaler 400 euro til klager.