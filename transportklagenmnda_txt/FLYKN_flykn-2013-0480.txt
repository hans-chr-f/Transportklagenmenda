Vedtak i Transportklagenemnda - Fly

Sammendrag

Krav om standarderstatning grunnet forsinkelse.

Dato
10.02.2014

Saksnummer
480/13F

Tjenesteyter
Wizz Air

Krav om standarderstatning grunnet forsinkelse.

Klager har i det vesentlige anført:

Klager skulle reise fra Sandefjord til Poznan den 30. mai 2013 kl. 18:55 med flight W6 1980.

Flyet ble omdirigert til Bydgoszcz. Da klager ankom flyplassen var det ingen busser
der som lovet. Klager måtte derfor ta drosje fra Bydgoszcz til Poznan. Klager ankom
bestemmelsesstedet 12 timer forsinket. Klager ble ikke informert om sine rettigheter.

Wizz Air har ikke fullført sin kontrakt om å frakte klager fra Sandefjord til Poznan.

Klager krever standarderstatning 250 euro per person.

Wizz Air har i det vesentlige anført:

W6 1980 fra Sandefjord til Poznan ble omdirigert til Bydgoszcz som følge av dårlige
værforhold. Hendelsen var ekstraordinær og utenfor Wizz Airs kontroll, og er dermed ikke
kompensasjonsberettiget i henhold til EU-forordning 261/2004.

Klager ble fraktet fra Bydgoszcz til Poznan med buss. Wizz Air ønsker å refundere klagers
eventuelle utgifter i ventetiden mot originale kvitteringer, men kan ikke imøtekomme hans
krav utover dette.

Det vises for øvrig til Wizz Airs brev.

Nemnda bemerker:

Det står påstand mot påstand om det var satt opp buss fra Bydgoszcz eller ikke. Klager
har kommet med konkrete opplysninger som ikke er kommentert av Wizz Air. Nemnda
finner det på bakgrunn av de foreliggende opplysninger mest sannsynlig at klager ikke fikk
busstransport.

Klager måtte ta drosje og kom frem til Poznan om lag 12 timer forsinket.

Forsinkelse som medfører at passasjerene kommer frem til det endelige bestemmelsesstedet
mer enn tre timer etter det planlagte ankomsttidspunktet gir rett til erstatning med mindre
flyselskapet godtgjør at forsinkelsen skyldes ekstraordinære omstendigheter som ikke kunne
vært unngått selv om alle rimelige tiltak var truffet. Nemnda viser til EU-forordning 261/2004
artikkel 6 jf. artikkel 7, jf. artikkel 5, jf. EU-domstolens avgjørelser i sak Sturgeon-Condor av 19.
november 2009 (C-402/07) og i sak Nelson m.fl. av 23. oktober 2012 (C-581/10).

Wizz Air har opplyst at omdirigeringen til Bydgoszcz skyldtes vanskelige værforhold. Dette er
ikke nærmere beskrevet eller dokumentert. Nemnda er av den oppfatning at Wizz Air ikke har
godtgjort at endringen, som førte til forsinkelsen, skyldtes en ekstraordinær omstendighet
som ikke kunne vært unngått selv om alle rimelige tiltak var truffet. Forsinkelsen gir etter
dette rett til en standarderstatning på 250 euro per person.

Klager måtte ta drosje til Poznan. I den utstrekning klager ble påført utgifter i denne
forbindelse skal erstatningen samordnes med standarderstatningen etter EU-forordningen, j.
EU-forordningens artikkel 12. Overstiger standarderstatningen etter EU-forordningen annen
erstatning, utbetales kun standarderstatningen. Nemnda antar at der er tilfelle i denne saken.

Vedtak:

Transportklagenemnda - fly anbefaler at klagerne gis en standarderstatning på 250 euro per
person.

Vedtaket var enstemmig.