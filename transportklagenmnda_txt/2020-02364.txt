Vedtak i Transportklagenemnda
- Kollektivreiser

Sammendrag

Krav om refusjon av taxiutgifter som følge av frakjøring.

Dato
12.10.2020

Saksnummer
2020-02364

Tjenesteytere
Vy

Klager har i det vesentlige anført

Klager skulle reise med toget fra Lillestrøm til Oslo den 18. juni 2020 kl. 00:40. Klokken på
hans mobiltelefon og klokken på displayet på stasjonen viste begge kl. 00:40, men toget
hadde allerede kjørt. Klager anfører at toget ikke ventet slik det bør gjøre for å sikre seg
at alle passasjerer kom seg om bord. Klager endte opp med å ta taxi til Oslo sentrum,
noe som kostet han kr 500. Klager har vist til et uttak gjort i minibank, da drosjesjåføren
ikke kunne gi han kvittering.

Klager krever refusjon av taxiutgifter pålydende kr 500.

Tjenesteyterne har i det vesentlige anført
Vy har i sitt tilsvar lagt til grunn at klager skulle reise med toget fra Lillestrøm klokken
00:40 den 18. juni mot Oslo. Vy viser til at Lillestrøm var startstasjon for toget, og
at planmessig avgangstid var klokken 00:40. Den faktiske avgangstiden var klokken
00:40:49, altså 49 sekunder forsinket. Selskapet informerer videre om at dørene på toget
stenges ca. 15 – 20 sekunder før toget faktisk avgår.

Vy har for ordens skyld vedlagt loggen for toget den 19. juni 2020. Av loggen fremgår det
at toget avgikk da 1 minutt og 21 sekunder forsinket
.
Vy viser til at de ikke vet hvor klager befant seg når toget gikk. Selskapet anfører at de har
stilt annonsert transport til disposisjon, og kan ikke se at det var noen feil, unnlatelser
eller hindringer fra deres side som skulle forårsaket at klager ikke kunne tatt plass
og reist med toget. Vy kan heller ikke se at det er noe grunnlag for at de skulle dekke
eventuelle utlegg klager måtte hatt til annen transport. Avslutningsvis har Vy bemerket
at de ikke anser dokumentasjon på et kontantuttak fra en minibank som relevant
dokumentasjon på at man har pådratt seg et tap/utlegg.

Vy avslår klagers krav.

Nemnda bemerker

Klager krever refundert taxiutgifter som følge av at toget kjørte før tiden.
Nemnda legger til grunn at klager skulle reise den 18. juni 2020 med toget fra Lillestrøm
til Oslo kl. 00:40. 

Videre finner nemnda å kunne legge til grunn at toget reiste fra stasjonen kl. 00:40:49, 49
sekunder etter planlagt avgang. Det vises til logg fra 18. juni 2020. 

Nemnda kan ikke se at det er grunnlag for å anbefale at klager gis medhold, da toget ikke
gikk før tiden.

Vedtak

Transportklagenemnda for kollektiv finner ikke grunn til å anbefale at klager gis medhold