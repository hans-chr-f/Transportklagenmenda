Vedtak i Transportklagenemnda - Fly

Sammendrag

Krav om at tur-/returbilletten beholdes selv om utreisen ikke benyttes.

Dato
30.01.2017

Saksnummer
2016-00259

Tjenesteytere
SAS

Klager har i det vesentlige anført

Klager har kjøpt en tur-retur billett fra Oslo til Chicago via Stockholm den 30. april 2016,
med påfølgende retur den 6. juni.

Klager bestilte en tur-retur billett som følge av at det var billigere, enn om klager skulle
bestilt en enkelt returbillett fra Chicago til Oslo. Klager informerte i den sammenhengen
SAS om at utreisebilletten ikke ville bli benyttet, da vedkommende som skulle reise
allerede befant seg i USA. 

SAS informerte da om at billetten kom til å bli kansellert i sin helhet, i henhold til billett-
og bestillingsvilkårene som klager samtykket i da kjøpet ble gjennomført.

Klager krever at SAS ikke kansellerer tur-retur billetten, slik at returreisen kan benyttes.

Tjenesteyterne har i det vesentlige anført
Klager valgte bevist å kjøpe billigst tilgjengelige billett tur/retur for sin datter i den hensikt
i å ikke bruke utreisen. Klager ønsket ikke å kjøpe en enveisbillett hos SAS til en pris som
var betydelig dyrere enn det han kunne kjøpe en tur/retur billett for. 

Da klager bestilte billetten på SAS sine nettsider krysset han av for at han hadde lest og
akseptert SAS` regler og vilkår for reisen. SAS sitt regelverk viser tydelig at de billigste
billettprisene til/fra USA har et krav om at man må være borte minimum natten mellom
lørdag og søndag. Prisen er tur/retur, og kan derfor variere om man gjør endringer, det
vises til vedlegg for prisregler og befordringsvilkår. 

Klager kontaktet kundeservice den 7. april på Chat for å avbestille turen. Der fikk klager
informasjon om at i henhold til regelverket for den billetten klager har kjøpt, må billetten
endres til enveisreise dersom utreisen ikke skal benyttes. Klager blir da bedt om å
kontakte SAS på telefon slik at billetten kan endres, og for utregning av hva dette vil
koste. 

Klager har valgt å ikke benytte billetten, og SAS har derfor tilbakebetalt skatter og avgifter
til kredittkortet billetten er betalt med.

Klager har selv valgt å kjøpe en billett med restriksjoner og SAS ønsker derfor ikke å
refundere billetten fullt ut.

Nemnda bemerker

Partene er enige om at klageren kjøpte tur-/returbillett til sin datter enda hun bare skulle
reise en vei; Hun skulle reise Chicago - Oslo 06.06.2016 (returreisen), men ikke reise Oslo
- Chicago 30.04.2016 (utreisen). Klageren bestilte tur-/returbillett fordi dette var langt
billigere enn en enveisbillett. 

Klageren har bedt om nemndas vurdering av om flyselskapet kunne kansellere tur-/
returbilletten etter at han gjorde selskapet oppmerksom på at bare retur-, og ikke
utreisebilletten, ville bli benyttet. 

Det er ikke uvanlig at flyselskap selger en tur-/returbillett rimeligere enn to
enveisbilletter. Ofte vil en enveisbillett være dyrere enn en tur-/returbillett. Det vil gi
passasjeren en urimelig fordel om han eller hun i et slikt tilfelle, bare skulle kunne
benytte seg av returen. Det fremgår flyselskapets vilkår at billetten kan miste sin
gyldighet om de ikke brukes i den rekkefølgen som den er bestilt, og at selskapet har
forbeholdt seg retten til å avbestille returreisen hvis passasjeren ikke møter opp til en
bestilt plass. Klageren har ved bestilling av tur-/returbilletten, akseptert disse vilkårene.  

Slik nemnda ser det kunne flyselskapet kansellere tur-/returbilletten i sin helhet i dette
tilfellet, og viser til fast nemndspraksis fra FLYKN-2015-324.

Vedtak

Transportklagenemnda-fly finner ikke å kunne anbefale at klager gis medhold i sitt krav
om erstatning.