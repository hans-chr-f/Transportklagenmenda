Vedtak i Transportklagenemnda - Fly

Sammendrag

Krav om standarderstatning og refusjon av tilleggsutgifter som følge
av forsinkelse. Ikke gjennomgående billett, men samme flyselskap.

Dato
05.05.2020

Saksnummer
2019-03233

Tjenesteytere
Norwegian Air Shuttle

Klager har i det vesentlige anført

6. mars 2019 skulle klager reise med DY331 fra Bardufoss til Oslo, og deretter med
DY1348 fra Oslo til Manchester. Flyet fra Bardufoss skulle ankomme Oslo kl. 08.30, mens
avgangen for flyet fra Oslo til Manchester var kl. 10.40. Flyvningen DY331 ble imidlertid
over to timer forsinket, slik at klager ikke rakk flyvningen videre. Klager har oppgitt at
han ble omrutet fra Oslo til London og måtte ta toget fra London til Manchester. Klager
anfører at han skulle ha ankommet Manchester kl. 11.45, men han ankom først kl. 18.00
med toget.

Klager anfører at Norwegian ikke kunne tilby ham omruting helt til Manchester samme
dag, da de kun flyr fra Oslo til Manchester én gang om dagen og ikke ville omrute ham
til andre flyvninger til Manchester. Videre anfører klager at Norwegian kun har oppgitt
tekniske problemer som årsak til forsinkelsen, og at dette ikke er en ekstraordinær
omstendighet. Klager anfører også at flyvningen fra Bardufoss uansett var over tre timer
forsinket.

Klager krever standarderstatning på 400 euro i henhold til EU-forordning 261/2004 og
refusjon av tilleggsutgifter han hadde som følge av at han måtte ordne reisen fra London
til Manchester på egen hånd.

Tjenesteyterne har i det vesentlige anført
16. oktober 2018 kjøpte klager billett til flyvningen DY331 fra Bardufoss til Oslo, med
avgang 6. mars 2019. Senere, den 24. januar 2019, kjøpte klager billett til flyvningen
DY1348 fra Oslo til Manchester, med avgang 6. mars 2019. Disse to bestillingene hadde
forskjellige referansenumre, slik at klager ikke hadde en gjennomgående billett.

Det vises til EU-kommisjonens tolkningsveiledning artikkel 4.4.2:

«Passengers on connected flights must be compensated where, in the context of a
single contract of carriage with an itinerary involving directly connecting flights and a
single check-in, an air carrier denies boarding to some passengers on the ground that
the first flight included in their reservation has been subject to a delay attributable to
that carrier and the latter mistakenly expected those passengers not to arrive in time
to board the second flight. In contrast, if passengers have two separate tickets for two
consecutive flights and delay of the first flight means that they are unable to check in on
time for the following flight, in this case air carriers are not obliged to pay compensation.
However, if the delay of the first flight is over three hours, the passenger can be entitled
for compensation from the carrier operating this first flight.»

Flyet som gjennomførte flyvningen DY331, ankom Oslo to timer og 37 minutter forsinket.

I henhold til tolkningsveiledningen vil flyselskapet aldri være ansvarlig hvis passasjeren
mister den andre flyvningen som følge av en forsinkelse eller kansellering av den første
flyvningen i de tilfellene hvor passasjeren har kjøpt flyreisene hver for seg, noe som er
tilfellet i den aktuelle saken.

På bakgrunn av det ovennevnte kan ikke klagers krav imøtekommes.

Nemnda bemerker

Forsinkelse som medfører at passasjerene kommer frem til det endelige
bestemmelsesstedet mer enn tre timer etter det planlagte ankomsttidspunktet, gir rett til
kompensasjon. Dette gjelder også for tilfeller hvor forsinkelsen medfører at passasjeren
mister en videreforbindelse på en gjennomgående billett, og dermed blir forsinket
over tre timer til sitt endelige bestemmelsessted. Det gjelder imidlertid ikke dersom
flyselskapet godtgjør at forsinkelsen skyldes ekstraordinære omstendigheter som ikke
kunne vært unngått selv om alle rimelige tiltak var truffet. Det vises til EU-forordning
261/2004 artikkel 6 jf. artikkel 7 jf. artikkel 5 nummer 3 og EU-domstolens avgjørelser
i Sturgeon m.fl. mot Condor (C-402/07) og Nelson m.fl. mot Lufthansa (C-581/10 og
C-629/10).

Klager hadde ikke kjøpt en gjennomgående reise, og Norwegian har fremlagt
dokumentasjon på at den første flyvningen ble under tre timer forsinket. Som følge av
dette har ikke klager krav på standarderstatning.

Spørsmålet er videre om klager har rett på refusjon av utgifter som oppsto fordi han ikke
rakk flyvningen til Manchester.

Klager hadde beregnet to timer og ti minutter mellom forbindelsene, noe som er
innenfor Norwegians retningslinjer.

Da Norwegian ikke har opplyst årsaken til forsinkelsen, kan nemnda ikke se at Norwegian
har tatt alle forholdsregler som er rimelige for å unngå tapet, jf. luftfartsloven § 10-20.
Norwegian må derfor dekke klagers utgifter til togbilletter til 175 GBP.

Vedtak

Transportklagenemnda - fly anbefaler at Norwegian dekker klagers utgifter til togbilletter
med 175 GBP.

Forbrukerrepresentant Kristoffer Sørlie, Forbrukerrådet, hadde uventet
forfall. De resterende medlemmer fant det forsvarlig å behandle saken, jf.
transportklagenemndforskriften § 5-5 femte ledd.