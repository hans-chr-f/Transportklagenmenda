Vedtak i Pakkereisenemnda

Sammendrag

Klagen gjelder feil pris på billettene ved endring fra pakkereise til kun fly.

Dato
21.04.2017

Saksnummer
2017-00132

Tjenesteytere
Ving Norge AS

Klager har i det vesentlige anført

Klager bestilte en pakkereise for 4 voksne og 3 barn til Phuket, Thailand i perioden
16.02.2017 - 03.03.2017.

Den 12.01.2017 kontaktet klager Ving via chat og gjorde om bestillingen til kun fly. Klager
fikk en totalpris på kr. 32.200.

Da klager mottok billettene, stemte ikke prisen i henhold til avtalen som ble gjort med
Ving via chat. Totalprisen var nå gjort om til kr. 57.150.

Klager krever å få reisen til den avtalte prisen, kr. 32.200, samt for sitteplass om bord,
kr. 350 per person x  7, kr. 2.450. Totalt kr. 34.600. Klager krever at Ving refunderer
mellomlegget.

Det vises for øvrig til korrespondanse fra klager.

Tjenesteyterne har i det vesentlige anført
Ving viser til reisevilkårene hvor de beskriver hva som gjelder ved avtalens inngåelse og
hva som omfattes av avtalen. Avtalen omfattes slik den fremgår av bekreftelse/billett. 

Klager kontaktet Ving på chat og ville endre reisen fra en pakkereise til kun flybilletter.
Endringene ble gjort og nye oppdaterte dokumenter ble sendt klagers e-post. Reisen ble
betalt.

I ettertid kontaktet klager Ving og informerte om at hun ikke var enig i prisen som
fremkom på bekreftelse/billett.  Hun viste til chatsamtale med Ving og krevde reduksjon. 

Ving har gått igjennom chatsamtalen og har forståelse for at det har oppstått uklarheter
i samtalen. Ving tilbød derfor klager å heve kjøpet. Klager valgte å beholde reisen og
avtalen slik den fremgår av billetten.

Det vises for øvrig til korrespondanse fra Ving.

Nemnda bemerker

I medhold av Alminnelige vilkår for pakkereiser punkt 1, anses avtalen mellom partene
inngått ved bekreftet bestilling. 

I medhold av punkt 2 omfatter avtalen pakkereisen slik den fremgår av bestilling og
bekreftelse og reisebevis eller lignende dokument. 

Nemnda finner å måtte legge til grunn at det utvetydig fremgår av chat-samtalen at
operatøren, som ser at klageren har åpent kjøp til dato, opplyser at endringer kan foretas
kostnadsfritt,  samt at prisen for flybilletter er kr. 32.200 inkludert bagasje.  I ettertid er
det sendt ut billetter hvor prisen totalt er økt til kr. 57.100.  Klageren er villig til å betale
kr. 32.250 pluss tillegg for syv plassreservasjoner, totalt kr. 34.700.

Nemnda legger til grunn at den oppgitte prisen var feil og at klagerne fikk tilbud om å
heve kjøpet dagen etter.  Det var de imidlertid ikke villige til.  Nemnda har forståelse for
det, for avreisedato var allerede 16. februar, og billetter skulle skaffes til syv personer
samt også til et vennepar. 

Spørsmålet i saken er hvem som skal bære det økonomiske ansvaret når det begås feil
fra operatørens side. Feil kan være så åpenbare at klageren må ha vært klar over at det
ble oppgitt feil pris, og dermed måtte forstå at det ble begått en feil. I et slikt tilfelle blir
neppe arrangøren ansvarlig. Nemnda kan imidlertid ikke se at saken ligger slik an i dette
tilfellet, hvor den som chatter (Lina) er svært spesifikk i sine spørsmål og hvor motparten
(Thomas) er det samme i sine svar.

Nemnda finner etter en samlet vurdering at arrangøren er bundet av den prisen som
ble oppgitt i chat-samtalen.  Hvis det har kommet plass-reservasjonsgebyrer i tillegg, bør
klageren også dekke disse.

Vedtak

Pakkereisenemnda  anbefaler at arrangøren tilbakebetaler differansen mellom kr.
32.200, pluss eventuelle gebyrer for setereservasjoner og det beløp som ble innbetalt av
klageren.