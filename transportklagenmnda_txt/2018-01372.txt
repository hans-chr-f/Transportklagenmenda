Vedtak i Transportklagenemnda - Fly

Sammendrag

Krav om standardkompensasjon ved kansellering.

Dato
23.11.2018

Saksnummer
2018-01372

Tjenesteytere
Norwegian

Klager har i det vesentlige anført

Klager skulle reise med Norwegians flyvning DY7202 fra Bangkok (BKK) til Oslo lufthavn
(OSL) 23. november 2017 kl. 09.00 lokal tid. Flyvningen ble kansellert to ganger, og klager
har på denne bakgrunn fremsatt krav om utbetaling av to standardkompensasjonsbeløp,
samt refusjon av sine utgifter til hotellovernatting.

Tjenesteyterne har i det vesentlige anført
Norwegians flyvning DY7202 fra Bangkok til Oslo 23. november 2017 ble kansellert.
Det ble satt opp ny flyvning neste dag, DY7953 til Oslo, men også denne ble kansellert.
Berørte passasjerer ble booket om til ny avgang, DY7202 fra Bangkok til Oslo 24.
november. Denne flyvningen ble forsinket med én time og 51 minutter. Alle avgangene
ble operert av flymaskin LN-LNF. 

Selskapet anfører at de allerede har utbetalt kompensasjon til klager. De har
også imøtekommet klagers krav om refusjon av utgifter til hotell. I henhold til EU-
kommisjonens tolkningsveiledning av EU-forordningen skal flyvningene anses som én
sammenhengende forsinkelse ved ankomst. Norwegian anfører derfor at klager bare har
krav på kompensasjon for én flyvning. Selskapet avviser på denne bakgrunn klagers krav
om ytterligere kompensasjon.

Nemnda bemerker

Norwegians flyvning DY7202 fra Bangkok (BKK) til Oslo lufthavn (OSL) 23. november 2017
kl. 09.00 ble kansellert. Det er opplyst at det ble satt opp en ny flyvning, DY7953, til Oslo
dagen etter. Denne ble også kansellert.  Berørte passasjerer ble derfor ombooket igjen til
ny avgang DY7202 fra
Bangkok til Oslo. Norwegian har opplyst at denne ble forsinket med én time og 51
minutter.

Norwegian har akseptert å betale standarderstatning med 600 euro. Norwegian har
videre akseptert å betale klagers hotellregning på 9695 THB. Spørsmålet for nemnda
er om klager har krav på ytterligere standarderstatning som følge av ny kansellering og
forsinkelse ved omrutingen.

Klager har opplyst at ny flyvning ble forsinket flere ganger både den 24. og 25. november,
og at endelig avgang var kl. 03.00 den 25. november 2017. Norwegian har ikke
kommentert dette, eller gitt informasjon om på hvilket tidspunkt flyvningene opprinnelig
var planlagt og når flyvingen faktisk gikk. Nemnda legger derfor klagers fremstilling til
grunn.

Nemnda påpeker at kommisjonens tolkningsveiledning til forordningen åpner for at
passasjerene kan ha rett til ytterligere standarderstatning dersom omrutingsflyvingen
blir kansellert eller forsinket. Følgende fremgår av nest siste avsnitt under punkt 4.2:

"Enhver ny ret til kompensation i henhold til artikel 7 gælder for den omlagte flyavgang,
der er accepteret i henhold til artikel 8, stk. 1, litra b eller c, hvis den også aflyses eller
er forsinket ved ankomst (se afsnit 4.4.11). Kommisjonen anbefaler, at mulighetene
beskrives klart for passagerer, når bistand skal ydes."

Norwegian har ikke godtgjort hvorfor omrutingsflyvningen ble kansellert og deretter
forsinket, eller fremlagt dokumentasjon som gjør det mulig å etterprøve dette. Etter
nemndas syn er det derfor ikke godtgjort at forsinkelsen skyldtes ekstraordinære
omstendigheter som ikke kunne vært unngått, eller at alle rimelige tiltak var truffet.
Nemnda mener derfor at klager har krav på ytterligere standarderstatning på 600 euro.

Vedtak

Transportklagenemnda - fly anbefaler at Norwegian utbetaler ytterligere
standarderstatning til klager med 600 euro.