Vedtak i Transportklagenemnda - Fly

Sammendrag

Krav om refusjon av billettpris for kansellert reise som følge av covid-19 pandemien.

Dato
17.11.2021

Saksnummer
2021-00082

Tjenesteytere
Norwegian Air Shuttle

Klager har i det vesentlige anført

Klager hadde sammenhengende billetter med Norwegian for en reise den 18. november
2020 fra Bergen til Oslo og videre til København. Returreisen skulle være den 25.
november 2020. På avreisedagen hadde han fått boarding pass til Oslo og satt og ventet
på flyavgang da han fikk sms 10 minutter før ombordstigningen skulle starte om at flyet
fra Oslo til København var innstilt. Ingen ytterligere informasjon og da klager henvendte
seg til Norwegianskranken på Flesland, så fikk han kun beskjed om at de ikke kunne
hjelpe ham. Klager valgte da å reise hjem.

Klager har fremsatt krav om refusjon av billetten til Norwegian, men de har avvist ham
og vist til at flyvningen den 19. november ble kansellert som følge av covid-19. Klager
viser til at Norwegian har svart vedrørende en flyvning den 19. november, mens han
skulle reise den 18. november. 

Klager krever flybilletten refundert med kr. 780 og utgift til bussbillett hjem med kr. 78.

Tjenesteyterne har i det vesentlige anført
Norwegian har tross flere oppfordringer ikke inngitt tilsvar til nemnda.

Nemnda bemerker

Før saken behandles i nemnda, skal partene gis mulighet til å uttale seg om både
faktiske og rettslige sider av saken. Dersom partene ikke benytter seg av sin adgang
til å uttale seg, kan nemnda likevel treffe vedtak på grunnlag av de opplysninger som
er fremkommet tidligere i saken, jf. transportklagenemndforskriften § 5-3, tredje ledd.
Norwegian har ikke inngitt tilsvar til nemnda.

Basert på sakens dokumenter legger nemnda til grunn at klagers reise ble kansellert. 

Kansellering gir rett til standarderstatning med mindre flyselskapet godtgjør at
kanselleringen skyldes ekstraordinære omstendigheter som ikke kunne vært unngått selv
om alle rimelige tiltak var truffet, jf. EU-forordning 261/2004 artikkel 5. Ved kansellering
har passasjeren videre rett til å få valget mellom refusjon av den fulle billettprisen eller
omruting snarest mulig til bestemmelsesstedet på tilsvarende transportvilkår, jf. EU-
forordning 261/2004 artikkel 8 nummer 1.

Norwegian har ikke godtgjort årsaken til kanselleringen, og klager har derfor krav på
standarderstatning på 250 euro, jf. forordningens artikkel 7 nr. 1 a). 

Klager har videre rett på refusjon av hele billettprisen, jf. artikkel 5 jf. artikkel 8. 

Transportklagenemnda anbefaler at Norwegian refunderer klagers billett med 780
kroner.

Forbrukerrepresentantene mener at klager i dette tilfellet også har krav på
forsinkelsesrente iht. forsinkelsesrenteloven, normalt regnet fra 30 dager etter at klager
har krevd refusjon, standardkompensasjon eller erstatning.

Vedtak

Transportklagenemnda anbefaler at Norwegian utbetaler 250 euro i standarderstatning
til klager, samt refunderer klagers billett med 780 kroner.