Vedtak i Pakkereisenemnda

Sammendrag

Klager hevder at reiseselskapet har booket feil lugartype.

Dato
..

Saksnummer
244/13P

Tjenesteyter
Nordmanns-Reiser

Sakens dokumenter ble lagt frem.

Klager: X

Turarrangør: Nordmanns-Reiser

Reisemål: Cruise, Middelhavet

Antall reisende: 4 voksne og 2 barn

Reisens pris: 21.450,-

Tidsrom: 061113-161113

Saken gjelder:

Klager hevder at reiseselskapet har booket feil lugartype.

Klager anfører at hun ikke finner det sikkert å booke dyre reiser på internett.

Hun sjekker imidlertid priser og tilbud på nettet. Hun har tidligere reist med NCL og ønsket å
booke et cruise for 4 voksne og 2 barn til priser som hun fant på rederiets nettsider. Pris pr.
person var der oppgitt til 524 Euro.

Hun kontaktet Nordmanns-Reiser og bestilte gjennom denne arrangøren.

Før hun betalte fikk hun oppgitt en annen pris enn den hun fant på nettsidene.

Hun hevder at hun var i kontakt med flere forskjellige ansatte i Nordmannsreiser som
forklarte forskjellen med at det tilkom avgifter når man reiste med barn som i utgangspunktet
fikk cruiset gratis. I tiltro til at denne forklaringen var riktig, betalte hun den fakturaen hun
fikk tilsendt. I ettertid kontaktet hun rederiet, som opplyste at Nordmanns-Reiser hadde
bestilt andre lugarer enn de som var på tilbud til 524 Euro per person. Forklaringen skulle
være at siden de reisende ønsket lugarer ved siden av hverandre, var det ikke mulig å bestille
uspesifiserte lugarer, og da gikk prisen opp.

Nordmanns-Reiser viser til at kunden fikk en spesifisert faktura før betaling.

Kunden fikk oppgitt at prisen pr. lugar var kr 10.726, noe fakturaen også lyder på. Når kunden
har mottatt en spesifisert faktura og innbetalt beløpet er det gjort en bindende avtale til de
priser som er opplyst i fakturaen. Det vises videre til mail fra NCL som opplyser at den laveste
kategori lugarer som kan bestilles for 4 personer er BA, hvilket kunden fikk. Kunden fikk videre
tilbudspris på begge lugarer i henhold til kampanjen som gjaldt mellom 9. og 15. oktober.

Nemnda bemerker:

Klageren har benyttet seg av et kampanjetilbud fra NCL på cruise i Middelhavet høsten 2013.
Cruiset ble bestilt for 6 personer, hvorav 2 barn som i henhold til kampanjetilbudet reiste
gratis. Det fremgår av en mail fra NCL datert 18. november til Nordmanns-Reiser v/Carl Erik
Anfindsen at «the cheapest balcony stateroom that accomodates 4 people onboard our
Norwegian Jade is category BA.

So in general it will not be possible to book a quad cabin in lower categories or on guarantee
base with no cabin number». I mailen bekrefter NCL at klageren fikk alle rabatter, blant annet
fri reise for to barn.

Slik reklamasjonsnemnda ser saken, har muligens Nordmanns-Reiser ikke greid å gjøre det
klart for klageren at den rimeligste lugarkategorien ikke fantes tilgjengelig for 4 personer. Når
man videre ønsket at begge lugarer skulle ligge ved siden av hverandre, medførte det med
nødvendighet at begge lugarer kostet noe mer enn det billigste alternativet som klageren fant
prisen på på rederiets nettsider.

Prisforskjellen det dreier seg om er totalt ca. kr 4.000,- - ca- kr 1000,- pr. person. Prisene
fremgikk av den fakturaen som ble tilsendt før klageren betalte.

Etter nemndas vurdering har klageren fått og betalt for det hun bestilte, nemlig en 4-manns
lugar og en 2-mannslugar med balkonger, beliggende ved siden av hverandre. Avtalen var ikke
bindende for henne før hun innbetalte det beløpet som fremgikk av fakturaen, hvilket hun
altså valgte å gjøre.

Vedtak:

Reklamasjonsnemnda for pakkereiser kan ikke anbefale at det gis noen kompensasjon i dette
tilfellet.

Vedtaket var enstemmig.